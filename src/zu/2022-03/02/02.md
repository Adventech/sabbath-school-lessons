---
title:  Okumangazayo
date:  03/07/2022
---

> <p></p>
> “Bathandekayo, ningamangali ngomlilo ophakathi kwenu enifikelwa yiwo ukuba nilingwe ngokungathi nehlelwe yinto engaziwayo” (1 Petru 4:12, NIV).

Izinto ezimangazayo, ezibuhlungu, zingafika ngezindlela eziningi. Imoto ingaqonda kuwena.  Ungatshelwa umqashi ukuthi usuphelile umsebenzi. Umbiko kadokotela ungaba yizindaba ezingemnandi kuwena. Ukudayiswa umuntu omthandayo, obewucabanga ukuthi uyakuthanda. Noma kubuhlungu kanjalo lokhu, kuba kubi kakhulu uma kufika njengento engalindelekile.

Kuleliviki sizobheka izinhlobo ezimbalwa zezimo ezibuhlungu noma umlilo wokuvivinywa okungamelwe usimangaze.

Okokuqala-nje, akesibuyele ku 1 Petru 4:12.  Igama lesiGriki elisho “ukumangala” ku 1 Petru 4:12 (NIV) lisho into “engaziwa.” UPetru unxusa abafundi bencwadi yakhe ukuba bangaweli ogibeni lokukholwa ukuthi umlilo wezivivinyo nezilingo yinto engaziwa phakathi kwamaKrestu.  Kunalokho, azithathwe njengezinto zakhona— ezilindelekile.

Igama elisetshenziswe ukuchaza umlilo wezilingo (NIV, NRSV) lithathelwa kwelinye igama lesiGriki, elisho “ukuvutha.” Kwezinye izindawo lihunyushwe ngokuthi “iziko.” Lamava okuhluphekela inkolo yethu kungathiwa “isenzo sokuncibilikisa,” ukuphekwa ngebhodwe elincane.

`Funda ku 1 Petru 4:12-19. Uthini umlayezo kaPetru?`

Abaningi bethu bayamangala ngokuhlupheka ngoba sivame ukuba nombono ongajulile ngempilo yobuKrestu. Siyazi ukuthi kunezinhlangothi ezimbili— uNkulunkulu, olungile; noSathane, omubi. Kodwa kuvele kuzenzekele ukuthi sifake konke esikuzwa kumnandi ebhokisini elinoNkulunkulu, konke esikuzwa kungemnandi sikufake ebhokisini elinoSathane. Ngesinye isikhathi ukuhamba noNkulunkulu kungaletha inselelo, kube lukhuni. Kanti ukulandela uSathane kungabonakala sengathi kunomvuzo. UJobe, olungile, kodwa owayehlupheka, uyakutshengisa lokhu uma ebuza uNkulunkulu ethi: “Ababi baphilelani baze babe badala, yebo, bakhule emandleni abo?” (Jobe 21:7, NIV).

`UPetru wayekhuluma ngezilingo ezingumphumela wokumela uKrestu.  Kodwa kukhona nezinye izizathu zokufika kwezilingo. Angakusiza kanjani u 1 Petru 4:12-19 ukuchazela ngobuhlakani umngani ukuthi angamangali uma efikelwa yizilingo ezibuhlungu?`