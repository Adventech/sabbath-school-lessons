---
title:  Izivivinyo Zesono
date:  05/07/2022
---

> <p></p>
> “Ngokuba intukuthelo kaNkulunkulu yambulwa ivela ezulwini phezu kwakho konke ukungamesabi uNkulunkulu nokungalungi kwabantu abathiya iqiniso ngokungalungi” (Roma 1:18, NKJV).

Yonke into esiyenzayo inomphumela. Uma umi elangeni uphethe u-ice cream, uzoncibilika nakanjani. Imbangela nomphumela kuyahambisana sonke isikhathi. Akukhathalekile ukuthi sifisa ukuthi izinto zenzeke ngokwehluke kangakanani, kunjalo nangesono. Sinemiphumela eyisivuno. Hhayi ukuthi uNkulunkulu uhlezi ezulwini ezibuza ukuthi angabajezisa kanjani abenza isono; cha, isono uqobo lwaso sihambisana nemiphumela yaso yemvelo.

Inkinga ukuthi izikhathi eziningi sicabanga ukuthi ngandlela thizeni, singamhlakaniphela uNkulunkulu, senze isono kodwa singatholi imiphumela. Akwenzeki.  UPawulu ukusho ngokusobala ukuthi ukwenza isono kunemiphumela yaphakade neletha ubuhlungu kulesikhathi samanje.

`KumaRoma 1:21-32, uPawulu uchaza indlela abantu abawela ngayo esonweni, nemiphumela yalezo zono.  Funda lezindimana ngomthandazo, bese usho ngokufingqiwe ingqikithi yokushiwo nguPawulu, ugxile ezigabeni zesono nemiphumela.`

Ezindimaneni ezimbalwa ezingaphambili, uPawulu uchaza lemiphumela ngokuthi “intukuthelo kaNkulunkulu” (Roma 1:18). Intukuthelo kaNkulunkulu kulezo ndimana isho ukuvuma kukaNkulunkulu ukuthi umuntu avune lokho akutshalile. Ngisho nakumaKrestu, uNkulunkulu akajwayele ukungenelela ngaleso sikhathi ukuze asuse ubuhlungu obuwumphumela wezenzo zethu. Izikhathi eziningi uvumela ukuthi sizwe imiphumela yezenzo zethu ukuze siqonde ukuthi isono sethu sibi kangakanani nokuthi siyalimaza.

Kuze kube manje besidikida imiphumela yokwephula imithetho kaNkulunkulu ephathelene nokulunga nobubi. Kodwa-ke sithini ngokwephula imithetho kaNkulunkulu yezempilo? Imizimba yethu iyikhaya likaNkulunkulu. Uma siphatha kabi imizimba yethu ngokungadli ngendlela yempilo noma singavocavoci imizimba, noma sizikhandla ngokweqile, nalokho kuyisono kuNkulunkulu. Kungaba nemiphumela eletha izimo zeziko (crucible).

`Empilweni yakho, sewuke wayivuna kanjani imiphumela esheshayo yezono zakho? Wafunda zifundo zini?  Yiziphi izinguquko odinga ukuzenza ukuze ungaphindi uzithole kuleso simo futhi?`