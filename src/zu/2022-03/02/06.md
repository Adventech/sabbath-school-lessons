---
title:  Ukuvivinywa Okukhulisayo
date:  07/07/2022
---

> <p></p>
> “Ngalokho ukuze ngingaziphakamisi kakhulu ngobukhulu bezambulo, nganikwa iva enyameni, ingelosi kaSathane, ukuba ingimukule, ukuze ngingaziphakamisi kakhulu” (2 Kor. 12:7, NKJV).

Kukhona umehluko umkhulu phakathi kokunquma nokuthena. Sinquma izitshalo esingasazifuni; sithena lezo esifuna ukuzikhulisa ukuze zithele kakhulu. Kusetshenziswa ummese obukhali kukho kokubili lokhu. Ukuthena kususa amagatsha okungabonakala kulowo osafunda ukulima, sengathi kubulawa isitshalo. Ngokwasenkolweni, uBruce Wilkinson ubhala athi: “Uthandazela izibusiso eziningi zikaNkulunkulu, nokuthi akwenze ufane neNdodana yaKhe?

“Uma impendulo yakho ithi “yebo”, kusho ukuthi uzicelela isikela.”—Bruce Wilkinson, Secrets of the Vine (Sisters, OR: Mulnomah Publishers, Inc., 2001), p. 60.

Abantu bayazibuza ukuthi wayethini ngempela uPawulu uma ekhuluma “ngeva enyameni” (2 Kor. 12:7, NIV). Imibono ithi wayesho ukuhlaselwa yizitha zakhe, eminye ithi wayesho ukungakwazi kwakhe ukukhuluma kahle. Kubonakala sengathi lokhu kwakuyinkinga ngamehlo akhe (bheka isithasiselo sikaEllen G. White ku The SDA Bible Commentary, vol. 6, p. 1107).  Kuyamangalisa ukuthi uPawulu ukholwa ukuthi “iva” lakhe “walinikwa”

`Ucabanga ukuthi wayesho ukuthini uPawulu uma ethi “walinikwa”? Walinikwa ngubani? UNkulunkulu walisebenzisa kanjani ukuze kusizakale uPawulu?`

Qaphela ukuthi “iva” likaPawulu lalinenhloso ethile: “ukuze ngingaziphakamisi kakhulu” (2 Korinte 12:7, NIV). Kwakungesona isono esithile ayesenzile, kodwa ukumvimbela ukuthi angoni esikhathini esizayo. UPawulu wayazi ukuthi ngokwemvelo wayenobuthakathaka bokona, nokuthi “leliva” lalizomsiza lapho.

`Funda ku 2 KwabaseKorinte 12:7-10.  UPawulu uluphatha kanjani udaba “lweva” lakhe?  Ucabanga ukuthi ubuthakathaka bukaPawulu bamsiza ngezinye izindlela enkolweni?  Indlela uPawulu abuka ngayo “iva” lakhe ukusiza kanjani ukuhlangabezana “nameva” okungenzeka ube unawo?`

`Zingehluka kangakanani izindlela zikaNkulunkulu zokukukhulisa enkolweni kwezakho?  Cabanga ngezindawo empilweni yakho lapho udinga khona ukuthela kakhudlwana izithelo zokulunga. Yiziphi izimpawu zikamoya ongathanda ukucela uNkulunkulu ukuba azikhulise kuwena ngokuthi “akuthene”?`