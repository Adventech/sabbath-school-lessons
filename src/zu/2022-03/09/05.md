---
title:  Ufakazi Oqandula Ikhanda
date:  24/08/2022
---

Encwadini yeZenzo, ukudumisa kwaba nomthelela onamandla kulabo abakuzwa. Funda iZenzo 16:16-34. Sebekhunyulwe okokugqoka, bashaywa kabuhlungu, uPawulu noSila baphonswa ejele.  Kwakungekho muntu ozogcoba imivimbo yabo. Besezinhlungwini ezinkulu, nezinyawo zabo ziboshwe ngamaketanga, bafakwa ebumnyameni bejele elingaphakathi. Kodwa kwathi ezinye iziboshwa zisalalele, uPawulu noSila baqala bathandaza, bacula.

Ngemuva kokuzamazama komhlaba, nangemuva kokubona ukuthi uPawulu noSila, kanye nezinye iziboshwa abeqanga, umgciniziboshwa “wawa phansi phambi kukaPawulu noSila.  Wabakhiphela ngaphandle, wathi: Makhosi, ngimelwe ukwenzani ukuba ngisindiswe na? “ (iZenzo 16:29, 30, NIV).

`Kwakungani ukuthi lesigameko senze umgciniziboshwa abhekisise esakhe isidingo sokusindiswa? Ucabanga ukuthi kwaba naqhaza lini ukuthandaza nokucula kukaPawulu noSila ekuthini iziboshwa zingabaleki, nasikuphendukeni kwalendoda nawo wonke umndeni wayo na?`

Kuyamangalisa ukucabanga ukuthi ukudumisa kwethu kungashintsha ikusasa laphakade lalabo abasizungezile. Ukuba uPawulu noSila bazihlalela ebumnyameni bekhononda njengoba zivame ukwenza iziboshwa, ucabanga ukuthi kukhona owayezosindiswa ngalobo busuku?

Asazi ukuthi kwenzekani kumgciniziboshwa nomndeni wakhe kamuva, kodwa ake ubacabange sebefunda lamazwi abhalwe nguPawulu ekwelinye ijele, eRoma: “Ngokuba ngenxa kaKrestu nina nabelwa ngomusa, ukuthi ningakholwa kuYe-nje kuphela, kepha nihlupheke ngenxa yaKhe futhi, njengoba nani nikulomshikashika enawubona kimi, nenizwa ukuthi ngisekuwo namanje” (Filipi 1:29, 30, NIV). Uma bakufunda lokhu, bazindla ngendlela ukuhlupheka kukaPawulu okwabalethela intokozo ngayo, noma kanjani kwabafakela iculo ezinhliziyweni zabo, nenselele entsha yokuthi bahlale bethembekile, noma ngabe kubizani.

`Ucabanga ukuthi ubani ongathola umthelela omuhle eculweni lokudumisa elivela enhliziyweni yakho? Enza imizamo yokuthi kubonakale obala ukudumisa kwakho uNkulunkulu kulabo abakuzungezile. Awazi ukuthi kungaba nomthelela omuhle kangakanani.`