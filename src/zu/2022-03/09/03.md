---
title:  Ukuthandaza Kudilike Izindonga
date:  22/08/2022
---

Kunesisho sesiNgisi esithi: “Painted into a corner,” (Ukuvaleleka ekhoneni). Cabanga-nje, upenda phansi endlini, bese uthola ukuthi uvaleleke ekhoneni, awukwazi ukuphuma–ngaphandle kokuthi unyathele upende omanzi. Udinga ukuhlala lapho kuze kome upende!

Ngesinye isikhathi ukukholwa kwethu kubonakala kusivalela ekhoneni.  Sifika esimweni esithile, kuthi njengopende omanzi phansi, ukukholwa kwethu “kusivalele”. Sibuke isimo, sikhethe ukuhlukana noNkulunkulu, ukukholwa nayo yonke into esake sakholwa kuyo, noma kungenjalo, ukukholwa kwethu kuyasiphoqa ukuthi sikholwe okubonakala sengathi akunakwenzeka.

UNkulunkulu wafaka abakwaIsrayeli ekhoneni. Ngemuva kokuzula iminyaka engu 40 ehlane, uNkulunkulu akabaholelanga emadlelweni abanzi, anokuthula. UNkulunkulu wabaholela komunye wemizi evikeleke kakhulu kuleso sifunda. Ukusuka lapho kwafuneka bazungeze iJerikho bethule, izinsuku eziyisithupha. Ngolwesikhombisa, uNkulunkulu wabatshela ukuthi abamemeze—kanti lokho kumemeza, kanye namacilongo, kwakuzoletha ukunqoba.

`Funda uJoshuwa 5:13-6:20. Yini leyo uNkulunkulu azama ukuyifundisa abakwaIsrayeli?`

Ukumemeza kwakungeke kwenze ukuzamazama okuholela ekudilikeni kwezindonga. Uma uNkulunkulu ethi abakwaIsrayeli “abamemeze,” kwakuyilokho kumemeza okufana nalokho uDavide abhala ngakho kwiHubo 66: “Mhubeleni ngenjabulo uNkulunkulu, mhlaba wonke; hlabelelani inkazimulo yegama laKhe” (IHubo 66:1, 2, NIV). Kwaku ukumemeza kokudumisa lokhu! Ngemuva kwezinsuku eziyisithupha bebuka izindonga eziphakeme, kufanele ukuthi bazitshela ukuthi ngeke bakwazi ukuzidiliza ngokwabo.

`Lokhu kusisiza kanjani siqonde okushiwo kumaHeberu 11:30?`

`Uma uNkulunkulu esezokwenza okuthile okusha ezimpilweni zethu, angasiholela eJerikho, ngoba efuna ukusifundisa ukuthi amandla okunqoba awaveli kithina nokuhlakanipha kwethu. Konke esikudingayo kuvela ngaphandle kwethu. Ngakhoke, noma yini ephambi kwethu, noma ibonakala ingenakunqotshwa, okwethu ukuthi sidumise uNkulunkulu—umthombo wakho konke esikudingayo. Ukukholwa okusebenzayo lokho.`