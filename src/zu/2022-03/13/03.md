---
title:  Wadelelwa, Waliwa Abantu
date:  19/09/2022
---

`Funda lezindimana ezilandelayo, ukhumbule ukuthi uJesu wayengcwele, enguMdali wezulu nomhlaba, nokuthi weza ukuzozinikela njengomhlatshelo ngenxa yezono zomhlaba wonke (Math. 12:22-24; Luka 4:21-30; Johane 6:58, 59). Lezindimana zisisiza kanjani ukuqonda ukuhlupheka adlula kuko uJesu emhlabeni?`

Noma kwakwenziwa abaholi, noma uquqaba, impilo kaJesu, izenzo zaKhe, nezimfundiso zaKhe zazilokhu zihlanekezelwa, okwaholela ekuthini aliwe, azondwe ngabantu ayeze ukubasindisa.  Ngenye indlela kufana nomzali obona ingane engalaleli, edinga usizo, nakuba umzali efuna ukunikela noma yini ngenxa yaleyo ngane, ingane ikushaya indiva lokho, imthele ngehlazo umzali, yenqabe usizo lwalowo okunguyena yedwa ongayihlenga ekubhujisweni. UJesu wayebhekene nokunjalo ngesikhathi elapha emhlabeni. Kwakubuhlungu kakhulu.

`Funda uMathewu 23:17. Usitshelani ngendlela uJesu ezwa ngayo ngokuphikwa? Njengoba ufunda, zibuze nawe: “Wayezizwela Yena usizi (njengoba senza uma saliwa), noma kwakungenxa yesinye isizathu?” Uma kungesinye isizathu, yisiphi?`

Sonke sike sabuzwa ubuhlungu bokwaliwa, futhi kungenzeka ukuthi ubuhlungu bethu buyafana nobukaKrestu ngokuthi wayengazicabangeli: Sezwa ubuhlungu, hhayi ngoba saliwa, kodwa ngenxa yalokho okuyovelela lowo owalayo (Mhlawumbe umuntu esimthandayo, ongafuni ukwamukela usindiso lukaKrestu). Cabanga kodwa, ukuthi kwakunjani kuJesu, owayazi kahle okuzokwenzeka kuYena ekusindiseni lowo muntu, kanti futhi eyazi kahle imiphumela yokwenqaba usindiso. “Kwakungenxa yobumsulwa baKhe ukuthi uKrestu akuzwe kabuhlungu kangaka ukuhlasela kukaSathane.”— Ellen G. White, Selected Messages, book 3, p. 129.

`Yini ongayifunda kuKrestu, engakusiza uhlangabezane kangcono nobuhlungu bokwaliwa? Isibonelo saKhe sikufundisani?  Ungasisebenzisa kanjani empil weni yakho?`