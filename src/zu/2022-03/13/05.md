---
title:  UNkulunkulu Obethelwe
date:  21/09/2022
---

Ukubulawa ngokubethelwa kwakuyisijeziso esinesihluku esikhulu esasikhishwa amaRoma ebantwini. Kwakuthathwa njengendlela ebuhlungu yokufa. Ngaleyo ndlela-ke, kwakushaqisa ukubulawa ngokubethelwa, kakhulukazi okweNdodana kaNkulunkulu! Kufuneka sihlale sikhumbula ukuthi uJesu weza ngesimo somuntu esinjengesethu. Phakathi kokushaywa, ebhaxabulwa, izipikili ezaziqonqothelwa ezandleni nasezinyaweni zaKhe, isisindo somzimba waKhe sidabula amanxeba, ubuhlungu babungabekezeleki. Kwakuyisihluku lesi, nasesigebengwini; kwaku kubi kangakanani-ke ukuthi uJesu, owayemsulwa kuzo zonke izinto, abhekane nokufa okunjalo.

Nokho, njengoba sazi, ukuhlukumezeka kukaJesu kwasemzimbeni kwakukuncane uma kuqhathaniswa nalokho okwakwenzeka ngempela. Kwakungaphezu kokubulala umuntu ongenacala.

**Zigameko zini ezihlangene nokufa kukaJesu ezabonakalisa ukuthi okwakwenzeka lapho kwakungaphezu kokuqonda kwabantu abaningi ababelapho? Singabona kuphi ukubaluleka kwesigameko ngasinye okungasisiza ukutshengisa  okwakwenzeka lapho?**

`Math. 27:45`

`Math. 27:51, 52`

`Marko 15:38`

Ngokusobala, kuningi okwakwenzeka lapha ngaphandle kokufa okungenabulungiswa, komuntu ongenacala. Ngokusho kweMiBhalo, inzondo kaNkulunkulu yesono, isono sethu, yathululelwa phezu kukaJesu. UJesu esiphambanweni wathwala ulaka lukaNkulunkulu onobulungiswa nozonda isono, izono zomhlaba wonke. Kanjalo-ke, uJesu wezwa ukuhlupheka okujulile, nokubuhlungu ngaphezu kwalokho okuyozwiwa yinoma yimuphi umuntu wenyama.

`Uma ubhekene nanoma yisiphi isimo esingemnandi, ungathola liphi ithemba nenduduzo ekuthini uKrestu wakuhluphekela esiphambanweni?`