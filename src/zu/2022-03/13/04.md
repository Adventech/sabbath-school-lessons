---
title:  UJesu eGethsemane
date:  20/09/2022
---

> <p></p>
> “Wathi kubo: Umphefumulo waMi ulusizi kakhulu kuze kube sekufeni; hlalani lapha nilinde” (Marko 14:34).

Noma yikuphi ukuhlupheka akuzwa uJesu kuleminyaka engu 33 esemhlabeni, akulutho uma kuqhathaniswa namahora okugcina ngaphambi kokubuthelwa. Kusukela kokusekelwa komhlaba (Efesu 1:1-4; 2 Thim. 1:8, 9; Titu 1:1, 2) umhlatshelo kaJesu njengomnikelo wezono zomhlaba wawuhleliwe, manje sewuyagcwaliseka.

`Lezindimana ezilandelayo zisitshelani ngokuhlupheka kukaKrestu eGethsemane? Math. 26:39, Mark 14:33-36, Luka 22:41-44.`

“Wasuka ibangana kubo—hhayi kude kakhulu ukuze bambone futhi bamuzwe— waguqa emhlabathini.  Wezwa sengathi isono simehlukanisa noYise.  Igebe lalibanzi, limnyama, lijulile, umoya waKhe wathuthumela.  Kwakungafuneki ukuthi asebenzise amandla aKhe obuNkulunkulu ukuze agweme lesimo.  Njengomuntu, kwakufuneka ezwe umphumela wesono somuntu. Njengomuntu kwafuneka ukuthi athwale ulaka lukaNkulunkulu analo ngesono.

“UKrestu manje wayemi phansi kwesimo esehlukile kunoma yisiphi ayeke waba kuso ngaphambili. Ukuhlupheka kwaKhe kungachazwa kangcono umprofethi: ‘Vuka, nkemba, uvukele umalusi wami, uvukele umuntu ongumngane wami, usho uJehova Sebawoti.’ Zakariya 13:7. Njengothathe indawo yomuntu wesono, futhi waba yisibambiso, uKrestu wayehlupheka ngaphansi komthetho kaNkulunkulu. Wakuzwa ukuthi kusho ukuthini ubulungiswa.  Kuze kube manje wayekade engumncengeli wabanye; manje wayefisa ukuba nomncengeli.”—Ellen G. White, The Desire of Ages, p. 686.

`Gxila kulokho okwakwenzeka kuJesu eGethsemane. Zase ziqalile izono zomhlaba ukuwela phezu kwaKhe. Zama ukubuka ngamehlo engqondo ukuthi kwakunjani lokho. Akekho umuntu wasemhlabeni okwake kwadingeka ukuthi ezwe okufana nalokhu, ngaphambi nangemuva kukaJesu.  Kusitshelani lokho ngothando lukaNkulunkulu ngathi?  Ungazitholela liphi ithemba lapha?`