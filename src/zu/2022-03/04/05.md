---
title:  “Abahlakaniphileyo”
date:  20/07/2022
---

“Izolo sibuke ukubaluleka kwesimilo salabo abalindele ukubuya kukaJesu. Namhlanje sizogxila kakhulu ekubalulekeni kwesimilo salabo abayobe bephila mhla efika uJesu.

`Funda uDaniyeli 12:1-10. Kukhulunywa ngani? Yisiphi isikhathi somlando womhlaba okukhulunywa ngaso? Okubaluleke kakhulu, yini esingayithola kulezindimana mayelana nesimilo sabantu bakaNkulunkulu ngalezo zikhathi? Banikwe zimpawu zini uma kuqhathaniswa nababi?  Bheka neSambulo 22:11.`

UDaniyeli utshelwa ukuthi masinyane-nje ngaphambi kokubuya kukaJesu, kuyokuba isikhathi sokuhlupheka okungakaze kube khona noma ngasiphi isikhathi emlandweni. KuDaniyeli 12:3, 10, sinikwa isithombe sabalungileyo nababi ngalesikhathi. Qaphela ukuthi ababi “bayokwenza okubi” (Dan. 12:10, NKJV) uma kuqhathaniswa nabalungileyo okuthiwa endimaneni 3 bayakhanya ngokukhazimula, Mhlawumbe ngoba bacwengisisiwe, abanachashaza, bahlanziwe (Dan. 12:10, NIV) ngalesikhathi sokuhlupheka okungakaze kube khona selokhu kwaba khona abantu, kuze kube yileso sikhathi (Dan. 12:1, NKJV). Uma siqhathanisa futhi, ababi abaqondi, kodwa abalungileyo “bahlakaniphile” futhi bayaqonda.

Yini abayiqondayo? Izibalo, isayensi, ukucwaninga? EyeZaga ithi ”ukwesaba uNkulunkulu kungukuqala kokuhlakanipha” (iZaga 1:7 NKJV). Mhlawumbe uma siyibeka ngalomqondo, “abahlakaniphileyo” bahlakaniphe ngoba bayaziqonda izigameko zezikhathi zokugcina, isikhathi sokuhlupheka, njengoba senzeka. Akukho lutho olubazumayo; ngokufunda kwabo iZwi, bayazi ukuthi kuyeza. Kanti okubaluleke kakhulu, bazi kahle ukuthi kufanele bavumele lesikhathi sokuhlupheka sibahlanze sibacwenge; ababi, ngakolunye uhlangothi, kulapho beba nenkani kakhulu ekuhlubukeni kwabo, kanjalo-ke baqhubeke nobubi babo.

Iphuzu elimqoka ukuthi lapha sinikwa isithombe sabantu abadlule ekuhlanzweni nasekucwengweni.

`Nakuba sibuke lezindimana ngokuqondene nezinsuku zokugcina, yiziphi izimiso esizibonayo lapha ezingasisiza thina manje ukuqonda kangcono ukuthi kusho ukuthini ukuhlanzwa nokucwengwa kithina namhlanje?`