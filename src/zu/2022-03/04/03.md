---
title:  Ukukholwa Phakathi Komlilo Ohlambululayo
date:  18/07/2022
---

Into eyodwa ukuba sempini; kodwa enye into ukungasiboni nokusibona isitha olwa naso. Ngamanye amazwi, thina maKrestu sibhekene nesimo esinjalo.  Siyazi ukuthi isitha sikhona, siyasizwa empilweni yethu, kodwa, sidinga ukuphikelela phambili ngokukholwa, sethemba Yena “ongabonwayo” (Heb. 11:27, NKJV).

`Funda uJobe 23:1-10. Yini ingqikithi yomzabalazo kaJobe? Yini leyo angayiboni? Kusenjalo, yini ayamukela ngokukholwa phezu kwazo zonke izilingo zakhe na?`

Naphakathi kwezilingo zakhe ezilukhuni, uJobe wethembela kuNkulunkulu. Yize konke kwakumbhedela, wazimisela ukubekezela. Kanti enye yezinto eyamgcina ebekezele kwakuyigolide.  Hhayi indondo yegolide; kodwa kunalokho, wayebheke ikusasa, wabona ukuthi uma ebambelele kuNkulunkulu, isiphelo sakhe siyokuba ngcono kakhulu—uyophuma efana negolide. Asitshelwa ukuthi uJobe wayazi okungakanani ngalokho okwakwenzeka yena engaboni. Akukhathalekile ukuthi kungakanani ayekufihlelwe, wawubekezelela umlilo ohlambululayo noma kunjalo.

Uyawesaba umlilo?  Ukhathazeke ngokushisa okulethwa yizimo? Mhlawumbe, njengakuJobe, ukushisa kukaNkulunkulu akunancazelo. Kungaba inkinga yokuzinza emsebenzini omusha noma ikhaya elisha.  Kungaba ukubekezelela ukuphatheka kabi emsebenzini, noma emndenini wakho uqobo.  Kungaba ukugula noma ukubhedelwa yizimali. Noma kulukhuni kunjalo ukukuqonda, uNkulunkulu angazisebenzisa lezilingo ukukucolisisa akuhlambulule, aveze umfanekiso waKhe esimilweni sakho.

Ukutholakala eyigolide kubonakala kuyinto ebalulekile kuJobe, into afuna ukugxilisa kuyo amehlo akhe, kanti lokho kuyamsiza ukuthi anqobe izinkathazo. Ubufakazi obunamandla lobo ngesimilo sakhe ukuthi phakathi kobuhlungu nokuhlupheka, wayekwazi ukubona ubuqiniso bomsebenzi wokuhlanjululwa. Futhi, noma wayengaqondi kangakanani, wayazi ukuthi lezilingo zizomcolisisa.

`Kweyakho impilo, izilingo zikuhlambulula zikucolisise kanjani? Yiziphi ezinye izindlela ongacolisiswa ngazo ngaphandle kokuhlupheka?`