---
title:  Ukujula Nomcabango
date:  22/07/2022
---

Funda uEllen G. White, “God Promises Us a New Heart of Flesh,” p. 100, kuSons and Daughters of God; “To Meet the Bridegroom,” –. 405-421, ku Christ’s Object Lessons; “The Time of Trouble,” pp. 613-634, ku The Great Controversy.

“Ukwakhiwa kwesimilo iwona msebenzi obaluleke kakhulu owake wanikwa abantu; futhi manje kubaluleke kakhulu ukufunda ngalokho.  Asikho isizukulwane esake sahlangabezana nezindaba ezinkulu njengalesi; izinsizwa nezintombi azikaze zibhekane nezingozi ezinkulu kangaka njenganamhlanje.”—Ellen G. White, Education, p. 225.

Endabeni, izintombi eziyiziwula zibonwa zicela amafutha, kodwa zingawaphiwa. Lokhu kuwumfuziselo walabo abangazilungiselelanga ngokuthi bakhe izimilo ukuze bame ngesikhathi sosizi. Kufana nomuntu oya kumakhelwane wakhe athi: Ake ungiphe isimilo sakho, kungenjalo ngizolahlwa. Ezihlakaniphileyo zazingeke zichathazele izibani zalezo eziyiziwula. Isimilo asidluliselwa komunye umuntu. Asithengwa, asithengiswa; siyazuzwa. UNkulunkulu unike wonke umuntu ithuba lokuzuza isimilo sokulunga, ngokubanika isikhathi somusa; kodwa akayenzanga indlela yokuthi umuntu oyedwa ahlephulele omunye isimilo asakhe ngokudlula phansi kwezimo ezilukhuni, ngokufunda izifundo kuMfundisi omkhulu, ukuze abonakalise ukubekezela uma evivinywa, asebenzise ukukholwa ukuze akwazi ukususa izintaba zalokho okusengathi akunakwenzeka.”—Ellen G. White, The Youth’s Instructor, Jan. 16, 1896.

**Imibuzo Yokuxoxisana**

`➊ Kusho ukuthini “ukwakha isimilo”? Ungakwenza kanjani lokho? Ukwakhiwa kwezimilo kuyinto ebaluleke negqame kangakanani empilweni yakho nasemphakathini webandla lakho?`

`➋ Isigaba sangolwesiHlanu sikhulume ngeqhaza elibalulekile lomphakathi empilweni yoMKrestu. Lisebenza kahle kangakanani ibandla lakho njengomzimba kaKrestu? Nimmele kahle kangakanani uNkulunkulu njengomphakathi?  Njengeklasi, xoxani ngezindlela zokwenza kangcono.`

`➌ Njengeklasi, xoxani ngokuthi kubaluleke ngani ukwakha isimilo yize sisindiswa ngokukholwa kuJesu kuphela. Uma sisindiswa ngokulunga kwaKhe nesimilo saKhe esiphelele, pho sikudinga ngani ukwakha izimilo?`

`➍ UHelen Keller, owangezwa futhi engaboni kusukela ebuncaneni bakhe, wabhala wathi: “Isimilo asikwazi ukuthuthukiswa phansi kwesimo sokutamasa nokuthula. Kungokuvivinywa nokuhlupheka kuphela lapho umphefumulo ungaqiniswa khona, umbono ucace, amathemba avuseleleke, kuzuzwe nempumelelo.”—Leadership, vol. 17, no. 4. Uyavumelana nalokho? Xoxani ngobudlelwane phakathi kwesimilo, ukuhlupheka, nempikiswano enkulu.`