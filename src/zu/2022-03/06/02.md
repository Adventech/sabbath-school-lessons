---
title:  UMoya Weqiniso
date:  31/07/2022
---

Wake wawenza lomthandazo othi: “Nkulunkulu, ngicela ungenze ngilunge!” Kodwa kubonakala kukuncane okushintshayo?  Kwenzeka kanjani ukuthi sithandazela amandla kaNkulunkulu aguqula isimilo ukuthi asebenze ngaphakathi kwethu, kodwa izimpilo zethu zibonakale zifana nasekuqaleni? Siyazi ukuthi uNkulunkulu unazo zonke izinsiza asipha zona ngomdlandla, nangesihle. Siyafuna ukuzamukela zonke, kodwa impilo yethu ibonakala ingaguquki ngendlela elingana nalokho asipha kona uNkulunkulu.

Ngani na? Esinye isizathu silula ngendlela ekhathazayo: Nakuba uMoya enamandla angenakulinganiswa okusiguqula, kungenzeka ukuthi ngokuzikhethela kwethu, sivimbe lokho uNkulunkulu angasenzela kona.

`Funda uJohane 16:5-15.  Kulezindimana uJesu ubiza uMoya oNgcwele ngokuthi “uMoya weqiniso” (Johane 16:13, NIV).  Lokho kusho ukuthi yini leyo uMoya oNgcwele angasenzela yona na?`

Nakuba uMoya oNgcwele ekwazi-nje ukusitshengisa iqiniso ngezono zethu, akakwazi ukusenza siphenduke.  Futhi uyakwazi ukusitshengisa iqiniso elikhulu kunawo wonke ngoNkulunkulu, kodwa ngeke asiphoqe ukuba sililalele. Ukuba uNkulunkulu wayengasiphoqa nasentweni encane-nje, sasizolahlekelwa yilungelo lethu lokuzikhethela, uSathane akhombe uNkulunkulu ngomunwe, amsole ngokuthi akahambisi ngokwemithetho kulempikiswano enkulu—uyarobha. Ngesikhathi kuqala impikiswano enkulu ezulwini, uBaba wethu akazange aphoqe uSathane noma iyiphi ingelosi ukuthi bakholwe ukuthi ulungile, noma aphoqe izingelosi ukuthi ziguquke. NaseNsimini yaseEdeni uNkulunkulu walichaza ngokusobala iqiniso ngomuthi ophakathi nensimu, kodwa akazange abavimbe o-Adamu no-Eva ekusebenziseni intando yokukhetha ukungalaleli. UNkulunkulu ngeke enze ngokwehlukile kithina namhlanje.  Kanjaloke, uMoya usinika iqiniso ngoNkulunkulu nesono, bese ethi: “Njengoba sengikwembulele lokhu, uzokwenzani?”

Kunjalo noma siseziko. Ngesinye isikhathi iziko lenzeka ngoba singalalelanga noma singaphendukanga ezonweni zethu. Ukuze uBaba wethu asebenze kulezo zimo, sidinga ukukhetha ukuvula iminyango yenguquko nokulalela, ukuze amandla kaNkulunkulu ezongena asiguqule.

`Ukutshengise maphi amaqiniso “uMoya weqiniso” kamuva-nje?  Uyalilalela yini izwi laKhe? Nakhu okubaluleke kakhulu, yiziphi izinqumo ozenzayo ngelungelo lakho lokuzikhethela?`