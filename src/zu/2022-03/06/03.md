---
title:  Ukubambisana KukaNkulunkulu nomuntu
date:  01/08/2022
---

Iyiphi into enkulu kunazo zonke owake wafinyelela kuyona?  Kungenzeka ukuthi noma yini owafinyelela kuyona akwenzekanga ngokuthi uvele ugingqike embhedeni uvuke ekuseni. Uma kukhona okuthile okubalulekile esifuna ukukufinyelela kulomhlaba, kuthatha isikhathi nokuzikhandla. Ukuba kwethu abafundi bakaJesu akwehlukile.

`Funda kwabaseKolose 1:28, 29. Nakuba uPawulu ekhuluma ngoNkulunkulu osebenza ngaphakathi kwakhe, utshengisa kanjani ukuthi ukuzikhandla komuntu nakho kuyadingeka? Bheka noDuteronomi 4:4, Luka 13:24, 1 Korinte 9:25, Heb. S12:4.`

KwabaseKolose 1:29 kukhona okubalulekile okusitshela indlela uPawulu ayebona ngayo ubudlelwane bakhe noNkulunkulu kulomsebenzi.  Uthi uyasebenza—kodwa ngamandla kaNkulunkulu.

Igama elithi “ukusebenza” lisho “ukukhandleka,” “ukusebenza uze ukhathale.” Leligama lalisetshenziswa ngokubhekise kubagijimi uma bezilolonga. Igama elithi “ukulwa, ukuzikhandla” kwezinye izilimi lingasho ukuhlupheka. Siyabonake isithombe samazwi omgijimi ezikhandla kungekona-nje ngakho konke anakho, kodwa futhi ngakho konke uNkulunkulu amnike kona. Kanjaloke mayelana nomsebenzi kaPawulu singaphetha ngokuthi kwaku umsebenzi owenziwa ngokuzikhandla okukhulu nokuzithiba, kodwa owawenziwa ngamandla kaNkulunkulu. Lobudlelwane busebenza ngendlela efana ncamashe njengoba sizikhandlela ukuthi kubonakale isimilo sikaKrestu kithina.

Kubalulekile ukukukhumbula lokhu ngoba siphila ezweni lapho sifuna khona okuningi ngokuzikhandla okuncane. Lowo mqondo sewungene nasebuKrestwini. Abanye abavangeli bamaKrestu bethembisa ukuthi uma ukholwa-nje, uMoya oNgcwele uzokwehlela phezu kwakho ngamandla amakhulu, enze izimangaliso ezinkulu. Kodwa lokho kuyiqiniso elingaphelele neliyingozi, ngoba lingaholela abantu ukuba bathi sidinga kuphela ukulindela amandla kaNkulunkulu ukuthi afike sizihlalele ngokutamasa ezihlalweni zethu!

`Athini awakho amava ngaloluhlobo lokuzikhandla akhuluma ngalo uPawulu? Yiziphi izinto uNkulunkulu azifake enhliziyweni yakho osemzabalazweni ngazo? Ungafunda kanjani ukunikela konke entandweni kaNkulunkulu?`