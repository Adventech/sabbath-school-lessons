---
title:  Amandla Ovuko
date:  16/08/2022
---

Uvuko luhlangabezana nenkinga yabantu yokungakwazi ukuzisiza. Uma sicabanga ngempilo, ukufa, novuko lukaJesu, sivame ukucabanga ngokufa kwaKhe okuyisigameko esasizuzela ubumsulwa phambi kukaNkulunkulu. Yebo, kona kuyiqiniso.

Nokho, uvuko lufaka omunye umkhakha ekusindisweni. Uvuko lukaJesu lubalulekile, hhayi-nje ngoba lutshengisa ukuthi ngelinye ilanga siyovuswa nathi. Uvuko lwabeka uJesu ngakwesokunene sikaBaba, isikhundla samandla negunya. Lamandla ovuko yiwo lawo uNkulunkulu asinika wona namhlanje!

`Kwabase-Efesu 1:18-23, uPawulu ukhuluma ngamandla kaNkulunkulu. Zisifundisani lezindimana ngamandla ovuko? Yiliphi ithemba nezithembiso ongazitholela zona kulezindimana?`

UPawulu uthandazela ukuthi abase-Efesu baqonde izinto ezithile ezingaqondakala kahle kuphela ngokusizwa uNkulunkulu: (1) ukuthi likhona ithemba lokuguqulwa, nekusasa laphakade asibizela kulona uJesu; (2) ukuthi siqonde amandla abonakaliswa ngenxa yethu.

UPawulu usezama ukuchaza ukuthi lamandla amangalisa kangakanani.  Amandla afinyelelekayo kithina namhlanje kuseyiwona lawo mandla avusa uJesu, hhayi ukuthi aphume ethuneni-nje, aphile, kodwa ukuthi aye esihlalweni samandla ngakwesokunene sikaYise.

Kodwa uPawulu akagcini lapho. Uvuko alunikanga uJesu yinoma imaphi amandla-nje, kodwa amandla okubusa nokuhlinzekela konke okungase kudingwe abantu baKhe ephakadeni.

`Enza uhlu lwalokho empilweni yakho okudinga amandla kaJesu owavuswayo. Uma sewuqedile, thandaza ukuthi lamandla asebenze kuzo zonke izidingo zakho. Kusenjalo, yini ongayenza kangcono, yiziphi izinqumo ongazenza, ezingavumela lamandla ukuthi asebenze ngokukhululeka empilweni yakho?`