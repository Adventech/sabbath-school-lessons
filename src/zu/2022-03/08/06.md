---
title:  Ukwethembeka Noma uNkulunkulu Engabonakali
date:  18/08/2022
---

Akumnandi ukucabanga ukuthi akukho muntu onendaba ngokwenzeka kithina. Kodwa ukucabanga ukuthi uNkulunkulu akazi, noma akanandaba ngathi, kubuhlungu kakhulu.

KumaJuda ayesekuthunjweni eBhabhiloni, kwabonakala sengathi uNkulunkulu akanandaba ngesimo sawo. Babethunjiwe, bezizwa belahliwe nguNkulunkulu ngenxa yesono sabo.  Kodwa uIsaya ukhuluma amazwi enduduzo kubona. U-Isaya 40 isahluko esihle lapho u-Isaya ekhuluma ngobumnene ebantwini ngoNkulunkulu wabo: “Iyakwelusa umhlambi njengomalusi, ibuthe amawundlu ngemikhono yayo, iwagone esifubeni sayo, ihole kahle izindlezane” (Isaya 40:11, NIV). Kodwa ngemuva kwesikhathi eside kangaka, abathunjwa babebuza bethi: Ukuphi, Nkulunkulu? Asiboni bufakazi bokuthi usekhona, nokuthi uyanaka!

`Funda uIsaya 40:27-31. U-Isaya umchaza kanjani uNkulunkulu? Lokho kuchazwa kukaNkulunkulu kwakuhlose kanjani ukuphendula inkolelo yabo yokuthi “indlela yami isithekile kuJehova; umshikashika wami akawunakile uNkulunkulu” (Isaya 40:27, NIV)?`

Abanye abantu ababebona ukuthi indlela yabo isithekile kuNkulunkulu sibathola encwadini kaEsteri. Kulencwadi, alibizwa nakanye igama likaNkulunkulu. Kodwa, yonke lendaba itshengisa ukungenelela kukaNkulunkulu esindisa abantu baKhe emthethweni ongenakuhoxiswa othi ababulawe. Lendaba ayichazi-nje okwenzeka endulo—iwumfuziselo wesikhathi esizayo lapho abantu bakaNkulunkulu beyohlushwa futhi, kushaywe nomthetho othi ababulawe (iSambulo 13:15). Uyabona ukuthi kungaba lula kanjani ukuthi uma kuvela izimo ezilukhuni kanjalo, kuthiwe ngempela uNkulunkulu ubalahlile abantu baKhe? Kodwa asidingi ukwesaba. Yena lowo Nkulunkulu owasindisa abakhethiweyo baKhe endabeni kaEsteri, uyobasindisa futhi emshikashikeni wokugcina.

`Sizwile indlela uIsaya achaza ngayo uNkulunkulu kubathunjwa.  Ungamchaza kanjani uNkulunkulu ebantwini ababona ukuthi uNkulunkulu unyamalele, wabashiya? Ungabafundisa kanjani ukubuka ngamehlo okukholwa, bangenciki emehlweni enyama ngalokho abakubonayo okubazungezile?`