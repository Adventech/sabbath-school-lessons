---
title:  Ukuthwala Konke Ukukhathazeka Kwethu
date:  17/08/2022
---

Kukhona uqwembe lombhalo emakhaya abanye abantu, oluthi: “Ngizothandazelani ngoba ngiyazithwalela izinkathazo?” Kuyahlekisa ngoba siyazi ukuthi kukangaki sikhathazeka kunokuba size kuNkulunkulu, simnike izinkathazo zethu.

Umuntu othile wake wathi uma ukuphila kwakho sekuthandelene, kunike uNkulunkulu aqaqe amafindo. UNkulunkulu ufisa kabi ukusenzela lokhu. Kodwa, ngokumangalisayo, sibambelela ezinkingeni zethu zize zicishe zisibulale. Kungani silinda kangaka ngaphambi kokuthi siye kuNkulunkulu?

`Funda ku 1 Petru 5:7. UPetru ucaphuna iHubo 55:22. Yimuphi umlayezo esiwuphathelwe lapha? Bheka noMath. 6:25-33.`

U 1 Petru 5:7 indimana esobala kakhulu. Akukho lutho olufihlakele kuyo, futhi isho lokho okubhaliwe. Ukuphonsa kusho khona lokho, ukujikijela, ukunikeza, ukuze imbangela yobuhlungu nokukhathazeka isuke kuwe. Kodwa, imithwalo yethu ayiphonswa-nje noma-phi. Ukukhathazeka kwethu akunyamalali esikhaleni. Kunikwa uBaba ezulwini, owethembisa ukwenza okuthile ngakho. Yilokho uJesu asitshela kona ezindimaneni kuMathewu.  Inkinga ngokwenza lokho akusikho ukuthi kulukhuni; kunalokho, ukuthi kubukeka kulula kakhulu, kuyinto enhle ngendlela engakholakali.

Ukukhathazeka kubangelwa yizinto eziningi. Kungaba ingcindezi yasemsebenzini. Ukugxekwa obewungakulindele. Ukuzizwa sengathi awuthandwa noma awufunwa. Izinkinga zezimali nezempilo. Ukuzizwa sengathi awumfanele uNkulunkulu. Ukukholwa ukuthi izono zakho azithethelelwe.

Noma ngabe yini, esinye sezizathu zokubambelela ezinkingeni zethu ukuthi sicabanga ukuthi singazisombulula kangcono kunanoma ubani. Kodwa uPetru usinxusa ukuthi siwubhekisise lowo mcabango. Isizathu sokuthi singakhathazeki ukuthi uNkulunkulu uyanaka. Kodwa ngabe uNkulunkulu enaka ngokwanele yini ukuthi angenelele uma kufufusa ukubhidlika komshado, noma sizizwa singelutho? IBhayibheli lithi unaka ngokwanele ukuthi angaguqula noma isimo esinjani.

`Yiziphi izinto ezikukhathazayo kumanje-nje? Noma ngabe zifaneleke kangakanani, noma ziwuhlupho olungakanani, ikhona yini into emehlulayo uNkulunkulu? Mhlawumbe inkinga yethu enkulu ukuthi nakuba sazi-nje ukuthi uNkulunkulu uyazi ngezinkathazo zethu futhi angazilungisa, asikholwa ukuthi angazisombulula ngendlela esifuna ngayo. Ake ugxile kuleliphuzu lokugcina, uzibuze ukuthi liyiqiniso kangakanani empilweni yakho.`