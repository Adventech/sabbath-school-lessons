---
title:  Egameni likaJesu
date:  15/08/2022
---

> <p></p>
> “Uma nicela noma yini ngegama laMi, niyakuyenzelwa” (Johane 14:14, NKJV).

UJesu wayengezukuba nabafundi isikhathi eside. Yena owayekade eyisisekelo nesikhuthazo sabo wayezokuya ezulwini, kanti abafundi base beqala ukudideka nokuzizwa bengenamandla. Kodwa nakuba abafundi babe ngeke besambona ngamehlo, uJesu wabanika isithembiso esimangalisayo.

Funda kuJohane 14:1-14. Ngokusho kwezindimana 13 no 14, uJesu wethembisa ukusenzela “noma yini” esiyicela ngegama laKhe.  Ngenxa yalokho, sonke isikhathi siphetha imithandazo yethu ngokuthi “Ngegama likaJesu, amen.”

`Uma sisho njalo, siye sicabange ukuthi kusho ukuthini? Usho ukuthini uJesu uma esikhuthaza ukuthi sithandaze kanjalo? Yiziphi izimpawu ezikhona kulezindimana ezisiza ukuthi siqonde okwakushiwo nguJesu?`

Uma isicelo sethu “sisegameni likaJesu,” singaqiniseka ukuthi lonke izulu liyasebenza ukusiza thina.  Singezibone izingelosi zisebenza, zisizungezile.  Kodwa zithunyelwe esihlalweni sobukhosi sasezulwini egameni likaJesu, ukufeza izicelo zethu.

Ngesinye isikhathi sithandaza egameni likaJesu, sivule amehlo, silindele ukuthi zonke izinto zizobe sezishintshile—kodwa zonke zisenjengoba bezinjalo.  Kodwa, nakuba amandla kaNkulunkulu engafika ngendlela ethathekisayo, njengamhla uJesu ethulisa ulwandle, asengafika futhi ngendlela ethule, engabonakali, njengamhla amandla kaNkulunkulu ekhuthaza uJesu eGethsemane. Kungeze kwenzeka lutho oluthathekisayo, kodwa lokho akusho ukuthi uNkulunkulu akasisebenzeli.

`Funda futhi kuJohane 14:1-14.  Njengoba ufunda, iba nombono wokuthi uJesu ukhuluma nawe ngqo, ubuso nobuso. Ungathola liphi ithemba nenkuthazo kulezo zithembiso? Khona manjalo, zibuze: “Yiziphi izinto empilweni yami okungenzeka ukuthi zivimbe lezo zithembiso ukuba zingagcwaliseki kimina? Yiziphi izinguquko engidinga ukuzenza enhliziyweni yami?”`