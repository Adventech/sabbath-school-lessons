---
title:  Ukushisa Okwedlulele
date:  28/07/2022
---

Kuze kube manje kulekota, sibuke izibonelo eziningi zeziko elisetshenziswa uNkulunkulu ukuletha ukucwengeka nobumsulwa ezimpilweni zethu. Kodwa abanye abantu bangabona lezibonelo bese bethi uNkulunkulu ungumphathi olukhuni nongenasihe. Yebo, abanye bangathi, “Siyazi ukuthi uNkulunkulu usifisela okuhle, kodwa lezibonelo azitshengisi uthando nokuthi uyanaka.  Kunalokho, uNkulunkulu ubonakala njengesiqhwaga.  Injongo yaKhe ukusilethela ubuhlungu obukhulu, futhi ayikho into esingayenza ngalokho.”

Kuyiqiniso ukuthi njengoba siphila kulomhlaba wesono-nje, sizoqonda okuncanenje ngokuthi kungani izinto zenzeka ngalendlela.  Ezulwini siyoqonda kangcono (1 Korinte 4:5, 1 Korinte 13:12), kodwa okwamanje kudingeka siphile ngokukholwa ukuthi uNkulunkulu ukhona, futhi usinakile, noma ngesinye isikhathi kungemnandi. U-Isaya usichaza kahle kakhulu leso simo sokushuba.

Funda uIsaya 43:1-7.  Endimaneni 2, uNkulunkulu uthi abantu baKhe bayodlula phakathi kwamanzi nomlilo. Lena imifuziselo yengozi enkulu kakhulu, kanti futhi ikhomba ekuweleni umfula iJordani noLwandle Olubomvu, okwakuyizikhathi zokwesaba, kodwa futhi kuyizikhathi ezavula indlela eya empilweni entsha. Ungalindela ukuthi uNkulunkulu athi uzovikela abantu baKhe kulezingozi, abaholele endleleni elula. Kodwa njengoMalusi weHubo 23, uthi uma kufika izikhathi zobunzima, abantu bakaNkulunkulu abadingi ukwesaba, ngoba Yena unabo.

`Phinda ubuke uIsaya 43:1-7. Bhala izindlela ezehlukene uNkulunkulu aqinisekisa ngazo abantu baKhe ngenduduzo ngezikhathi zamanzi nomlilo. Lokhu kudweba isithombe esinjani ngoNkulunkulu engqondweni yakho? Yiziphi izithembiso ongazithathela zona?`

Singafingqa lokho esikufundile ngeziko likaNkulunkulu ngezindlela ezintathu. Eyokuqala, ngokushisa okwedlulele kukaNkulunkulu kuhloswe ukushabalalisa isono sethu, hhayi thina. Eyesibili, ukushisa okwedlulele kukaNkulunkulu akuhlosile ukusijabhisa, kodwa ukusenza msulwa, njengoba sasidalelwe ukuba njalo.  Eyesithathu, ukusinakekela kukaNkulunkulu phakathi kwazo zonke izinto kuqhubeka njalo, futhi kunobumnene—ngeke aze asishiye sodwa, noma ngabe kwenzekani kithina.

`Lezindimana zikufundisani ngezenzo nesimilo sikaNkulunkuu? iHubo 103:13, 14; Math. 28:20, 1 Korinte 10:13, 1 Petru 1:7. Sewuke wabuzwa kanjani ubuqiniso balezindimana kweyakho impilo?`