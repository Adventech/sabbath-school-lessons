---
title:  Ukuqhubeka Nempilo Ngokukhonza
date:  26/07/2022
---

`Funda uJobe 1:6-2:10.  Kwabangelwa yini ukuhlupheka kukaJobe na?`

Kunento eyethusayo lapha. Izingelosi zizobonana noNkulunkulu, uSathane ufika nazo. UNkulunkulu ubuza uSathane ukuthi uvelaphi, uSathane aphendule athi ‘ubehambahamba ehla enyuka emhlabeni’ (Jobe 1:7, NIV). UNkulunkulu wase ebuza lombuzo: “Inhliziyo yakho iyiqaphele inceku yaMi uJobe na?” (Jobe 1:8, NIV). Umbuzo ngokwawo awubalulekile; okubalulekile yilowo owubuzayo. Akusiye uSathane othi ake kuvivinywe uJobe—uNkulunkulu. Njengoba azi kahle okuzolandela, uNkulunkulu udonsela amehlo kaSathane kuJobe. Phansi emhlabeni, uJobe akanalo ulwazi lokuthi iziko lakhe selizoshisa kangakanani. Nakuba kusobala ukuthi uSathane, hhayi uNkulunkulu, obanga ukuhlupheka kukaJobe, kusobala futhi ukuthi uNkulunkulu owanika uSathane imvume yokuchitha impahla kaJobe, izingane, kanye nesimo sempilo yakhe. Uma uNkulunkulu enika imvume yokuthi uJobe ahlupheke, kwenza mehluko muni ukuthi uNkulunkulu noma uSathane omhluphayo? UNkulunkulu angaba kanjani olungile nongcwele uma evumela uSathane alethele uJobe ubuhlungu obungaka? Ngabe isimo esinje siyingqayizivele, noma indlela uNkulunkulu ayisebenzisayo nakithina namhlanje?

`KuJobe 1:20, 21, uJobe usabela kanjani ezilingweni?`

Kungenzeka umuntu asabele ngezindlela ezimbili ekuhluphekeni okunje. Angathukuthela, afulathele uNkulunkulu amthatha ngokuthi unesihluku, athi akekho uNkulunkulu, noma angabambelela kuNkulunkulu kakhulu kunakuqala. UJobe uhlangabezana nalenkinga ngokuthi ahlale phambi kobuso bukaNkulunkulu, amkhonze.

KuJobe 1:20, 21, sibona imikhakha emithathu yokukhonza engasisiza uma sisebuhlungwini. Owokuqala, uJobe uyakwamukela ukuthi akanamandla, avume ukuthi akanalutho angayibiza ngeyakhe: “Ngaphuma ngize esizalweni sikamame; ngiyakubuyela khona ngize” (Jobe 1:21, NIV). Owesibili, uJobe uyavuma ukuthi uNkulunkulu usawabambile amatomu: “UJehova wapha, uJehova uthathile” (Jobe 1:21, NIV). Owesithathu, uJobe ugcina ngokuqinisa ukukholwa kwakhe ekulungeni kukaNkulunkulu. “Malibongwe igama likaJehova” (Jobe 1:21, NIV).

Udlula phansi kokulingwa? Landela izinyathelo ezasetshenziswa nguJobe.

`Zingakusiza kanjani nawe?`