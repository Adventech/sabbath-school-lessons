---
title:  Ukuthanda Labo Abasizwisa Ubuhlungu
date:  30/08/2022
---

Omunye wake wathi: “Ukuthanda izitha zethu akusho ukuthi asithande udaka lapho kugqibeke khona iparele; kunalokho, kusho ukuthi sithanda iparele elisodakeni….UNkulunkulu akasithandi ngoba sithandeka ngokwemvelo. Kodwa siba abathandekayo ngoba wasithanda.”

`Uma ubuka “izitha” zakho, ubonani—iparele noma udaka olulizungezile?`

`Funda uMathewu 5:43-48. UJesu uthi asithande izitha zethu, sizikhulekele. UJesu usinika siphi isibonelo sendalo lapho esisisizayo ukuthi sithande izitha zethu? Yiliphi iphuzu asifundisa lona?`

KuMathewu 5:45, uJesu usebenzisa isibonelo sikaYise osezulwini ukutshengisa ukuthi sibaphathe kanjani labo abasizwisa ubuhlungu, abasifaka eziko elishisa kunawo wonke amaziko okuvivinywa.  UJesu uthi uYise uthumela isibusiso semvula kwabalungile nakwabangalungile; uma uNkulunkulu enika nabangalungile imvula, sifale ukubaphatha kanjani-ke nathi?

UJesu akasho ukuthi asibe nomuzwa ofudumele nonganaki sonke isikhathi kulabo abasihluphayo, yize nalokhu kungenzeka.  Ukuthanda izitha zethu akumelwe kube umuzwa esinawo ngabo, kepha yizenzo ezithile ezibatshengisa ukunaka nesihe.

UJesu uphetha ngendimana evame ukususa impikiswano: “Ngakhoke manibe ngabapheleleyo njengalokhu uYihlo osezulwini ephelele” (Math. 5:48, NIV). Kodwa okushiwoyo kucacile: Labo abafuna ukuphelela njengoba uNkulunkulu ephelele abatshengise uthando ezitheni zabo njengoba noNkulunkulu elutshengisa kwezaKhe. Ukuphelela, ngokubuka kukaNkulunkulu, ukuthanda labo abakuphikisayo; kanti ukwenza lokho kubiza ubumnene benhliziyo ephiwa nguNkulunkulu kuphela.

`Asigcine engqondweni incazelo yethu yobumnene (“ukubhekana nokuhlushwa ngokubekezela okungenantukuthelo”).  Manje-ke bhala izinguquko odinga ukuzenza ukuze uvumele uNkulunkulu ukuthi akunike lobo bumnene benhliziyo obuzokusiza ubuke “izitha” zakho ngehlo elifanelekile.`