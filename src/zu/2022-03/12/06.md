---
title:  Imifakela
date:  15/09/2022
---

Njengoba sibonile izolo, ukuzithoba ngaphansi kwentando kaNkulunkulu kungathuntubezeka uma sethemba awethu amandla.  Futhi kungenzeka ukwethembela kokuthatha indawo kaNkulunkulu.  Uma abanye abantu bezizwa bedangele emoyeni, bafuna okuzobathokozisa. Uma abanye bezizwa bengafanelekile, bafuna udumo. Uma abanye benezinkinga nabaganene nabo, bafuna omunye ozobathanda nentokozo.

Eziningi zezinto esizisebenzisayo ziyakwazi ukwehlisa ingcindezi, kodwa aziyisombululi inkinga, futhi azisifundisi ukuthi sihlangabezane kanjani naleso simo ngokuzayo.  Kuphela, amandla avela kuNkulunkulu angenza lokho. Inkinga ukuthi izikhathi eziningi sencike phezu kwemifakela, izinto ezithatha indawo kaNkulunkulu kunokuba sithembe Yena uqobo.

Nansi imifakela emithathu esingayisebenzisa esikhundleni sikaNkulunkulu:

1. Ukusebenzisa umqondo wabantu noma amava akudala ngesikhathi sidinga ukwambulelwa okusha.

2. Ukuvimba izinkinga emqondweni wethu ngesikhathi sidinga isisombululo sasezulwini.

3. Ukubalekela iqiniso nokugwema uNkulunkulu ngesikhathi sidinga ukuxhumana noNkulunkulu asiphe amandla ezulu.

UZakariya uyasisiza ukuthi sibhekise amehlo kulokho okubalulekile uma silingeka ukuthi sisebenzise imifakela. Ngemuva kweminyaka eminingi bekude nekhaya, abathunjwa base bebuyile eBhabhiloni, bashesha bakha ithempeli kabusha. Kodwa bahlangabezana nokuphikiswa okukhulu kulokhu (indaba ungayithola kuEzra 4-6). Ngakhoke uZakariya wafika nalomlayezo okhuthazayo kuZerubabele owayehola umsebenzi wokwakha.

`Funda lomlayezo kuZakariya 4. Usho ukuthini uNkulunkulu kuZakariya 4:6? Ukuqedwa kwesakhiwo kwakunga thinteka kanjani nguMoya oNgcwele? Kusifundisani lokhu ngobudlelwano phakathi kukaMoya oNgcwele nezinto esizenzayo?`