---
title:  Ukuzethemba
date:  14/09/2022
---

Ngesikhathi uEva ona ensimini yase-Edeni, kwakungesikho-nje ukuthi wangabaza izwi likaNkulunkulu. Ingqikithi ukuthi wayekholwa ukuthi uhlakaniphe ngokwenele ukuthi angazenzela izinqumo ngalokho okuhle nokufanelekile. Wethemba owakhe umqondo. Uma sethemba owethu umqondo, singethembi izwi likaNkulunkulu, sizibizela zonke izinkinga lezi.

Indaba kaSawule ichaza izinyathelo zokuya ekuzethembeni nosizi olwalandela ngokushesha. USamuweli wagcoba uSawule njengenkosi kaNkulunkulu (1 Sam. 10:1). USamuweli wanika uSawule imiyalo eqonde-ngqo (1 Sam. 10:8), kodwa uSawule akalalelanga.

`Funda inxenye elandelayo yalendaba ku 1 Samuweli 13:1-14. Yini eyenziwa nguSawule, yaze yaholela ekuweni kwakhe?`

Kunezinyathelo ezintathu ezaholela uSawule endleleni eya ezansi nomgwaqo wokuzethemba masinyane kangaka ngemuva kokubekwa njengenkosi. Inkinga ukuthi kuzo zontathu, asikho esasisibi ngokwaso. Kepha, zaziqukethe imbewu yosizi ngoba isinyathelo ngasinye sasithathwe ngaphandle kukaNkulunkulu. Qaphela indlela okwenzeka ngayo ukuwa kukaSawule.

1. USawule wathi: “Ngabona” (1 Sam. 13:11,NIV)—ukuthi abantu bahlakazekile kimi, nokuthi awufikanga ngesikhathi (1 Sam. 13:11). USawule wayephansi kwengcindezi, wehlulela ngamehlo akhe okwenzekayo.

2. USawule usuka ekuthini “ngabona” usethi “Ngathi”—amaFilisti azobanqoba (1 Sam. 13:12, NKJV). Lokho akubona ngamehlo akhe kwaholela kulokho akusho, noma isinqumo asithatha mayelana nesimo.

3. USawule wasuka ekuthini “Ngathi” usethi “Ngaba nomuzwa”—ongiphoqa ukuthi nginikele (1 Sam. 13:12, NKJV). Lokho akucabanga uSawule manje sekwakha imizwa yakhe.

Sonke sike sakwenza lokhu: sithembela ekuboneni kwethu njengabantu, okusenza sethembe okwethu ukucabanga, okuholela ekwethembeni imizwa yethu. Bese senza ngokwaleyo mizwa.

`Ucabanga ukuthi kungani kwabalula kangaka kuSawule ukulandela ukubuka kwakhe, yize imiyalo kaNkulunkulu esobala yayisankenteza ezindlebeni zakhe? Uma sazi ukuthi sibuthakathaka kangaka, sinolwazi olungaphelele, kungani sisafuna ukuzethemba? Yini esingayenza ukuze sifunde ukwethemba imiyalo kaNkulunkulu kunokuzethemba thina?`