---
title:  Ukuvivinywa Ngomlilo
date:  14/07/2022
---

Kwakukhona insizwa esizoyiqamba igama sithi uAlex. Wayekhule kalukhuni: izidakamizwa, ukulwa, nokuboshwa. Kodwa kwathi ngenxa yomusa welungu lebandla (ayekade elintshontshele uAlex), uAlex wafunda ngoNkulunkulu, wanikela inhliziyo yakhe kuJesu. Nakuba wayesenazo izinkinga futhi amasalela esono esabonakala kuyena, uAlex wayengumuntu omusha kuJesu.  Wayethanda uNkulunkulu, efuna ukulubonakalisa lolothando ngokulalela imiyalo yaKhe (1 Johane 5:1, 2). U-Alex wafikelwa umcabango wokuthi abe umfundisi. Zonke izimpawu zazisho njalo. Ngaphandle kokungabaza, wayephendula ubizo lukaNkulunkulu.

Ekholiji izinto zahamba kahle ekuqaleni. Kodwa zajika, impilo yakhe yaqala yaxoveka. Waphelelwa yimali; umngani wakhe wamjikela, emsola ngezinto ezingelona iqiniso. Lokho kwalimaza igama lakhe. Ukusuka lapho, wayelokho egula; kungekho muntu owaziyo ukuthi uguliswa yini. Kwaphazamiseka izifundo zakhe ngendlela yokuthi wesaba ukuthi angase ashiye phansi esikoleni. Phezu kwalokho konke, wayesemzabalazweni elwa nezidakamizwa ezazitholakala kalula emphakathini. Ngesinye isikhathi wake wehluleka kuloludaba lwezidakamizwa. U-Alex wayengazi ukuthi kungani konke lokhu kumehlela, kakhulukazi ngoba wayeqinisekile ukuthi uNkulunkulu owamholela kulesikole. Wayenze iphutha yini uAlex ngalokho? Uma kunjalo, ngabe konke ukuxhumana kwakhe noNkulunkulu kwakuyiphutha elikhulu yini? Wayesekungabaza ukukholwa kwakhe.

`Ake ucabange, phakathi kwakho konke lokhu, uAlex eze kuwena ecela iseluleko. Ungathini? Yini eyake yenzeka kweyakho impilo engamsiza umuntu onjengaye? Ungasebenzisa ziphi izindimana zeBhayibheli? Zingaba lusizo olungakanani lezindimana ezilandelayo kulesimo?  Izaga 3, Jer. 29:13, Rom. 8:28, 2 Korinte 12:9, Heb. 13:5.`

`Cisho bonke abalandela uJesu bake bafikelwa yizikhathi zobunzima lapho baze bangabaza ukuhola kukaNkulunkulu. Okubalulekile ngezikhathi ezinjalo, ukunamathela ezithembisweni, ukhulume ngendlela uNkulunkulu akuhola ngayo ngesikhathi esidlule, uthandazele ukukholwa nokubekezela. UNkulunkulu ngeke asishiye. Umbuzo oza kithina nanku: Senzenjani ukuze singawiswa yisilingo sokumdela?`