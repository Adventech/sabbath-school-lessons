---
title:  Ukuya Ezweni Lesithembiso NgendlelaEphelayo
date:  10/07/2022
---

> <p></p>
> “UFaro esesondela, abantwana bakwaIsrayeli baphakamisa amehlo abo; bheka, abaseGibhithe babebalandela; base besaba kakhulu; abantwana bakwaIsrayeli bakhala kuJehova” (Eks. 14:10, NKJV).

Wake waluthwa, wafakwa ogibeni noma endleleni ephelayo? Ngesinye isikhathi kungaba mnandi, njengokungena ungalindele endlini egcwele abangani abamemezayo bathi: “Happy Birthday!” Ngezinye izikhathi kungesabeka, kube kubi impela. Kungaba iziqhwaga esikoleni, noma uzakwenu emsebenzini owakhuluma kabi ngawe kubaphathi.

Kusukela mhla abakwaIsrayeli bephuma eGibhithe baze bafike eZweni Lesithembiso, “uJehova wayehamba phambi kwabo ngensika yefu ukubahola endleleni, kanti ebusuku kwakuba yinsika yomlilo, bakhanyiselwe, ukuze bakwazi ukuhamba emini nasebusuku” (Eks. 13:21, NIV). Sonke isigaba sohambo lwabo sasiholwa nguNkulunkulu uqobo. Kodwa ake ubuke ukuthi waqala wabaholelaphi: endaweni lapho kwakunolwandle phambi kwabo, izintaba emaceleni, namabutho kaFaro esezithendeni zabo!

`Funda kuEksodusi 14. Kungani uNkulunkulu aletha abakwaIsrayeli endaweni lapho wayazi ukuthi bazokwesaba?`

Ukulandela insika akusiniki isiqinisekiso sokuthi konke kuzohamba kahle sonke isikhathi. Futhi kungaba into elukhuni, ngoba ukuqeqeshwa ekulungeni kusiyisa ezindaweni ezivivinya izinhliziyo zethu, ezikhohlisayo ngokwemvelo (Jer. 17:9). Ngalezikhathi zobunzima, indlela yokwazi ukuthi silandela uNkulunkulu ngempela, akusikho ukungabikho kwezilingo noma ubuhlungu, kodwa kunalokho, ukuvuleleka ekuyaleni kukaNkulunkulu nokuthoba imiqondo yethu nezinhliziyo zethu njalo ekuholeni kwaKhe.

`AbakwaIsrayeli bafunda ziphi izifundo kukho konke lokhu? Eks. 14:31.`

`Kungani ukwethemba uNkulunkulu kulukhuni ngesinye isikhathi, yize noma sizazi izithembiso zaKhe ezimangalisayo eziningi asiphathele zona? Ake ubale ezinye izimo ezilukhuni okholwa ukuthi uNkulunkulu wakuholela kuzo ukuze akufundise “ukukholwa” kuYena, “umesabe”.`