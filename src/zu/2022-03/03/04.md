---
title:  Impikiswano Enkulu Ehlane
date:  12/07/2022
---

> <p></p>
> “UJesu egcwele uMoya oNgcwele wabuya eJordani, waholekela ngoMoya ehlane, elingwa nguSathane izinsuku ezingamashumi amane” (Luka 4:1, 2, NKJV).

`Funda uLuka 4:1 -13. Yiziphi izifundo ongazifunda kulendaba mayelana nokunqoba izilingo, unganikezeli esonweni?`

Izilingo ziba namandla angaka ngoba zithinta lezo zinto esizifisa ngempela, futhi zifika lapho sibuthakathaka.

ULuka 4 isiqalo sendaba yokulingwa kukaJesu nguSathane, futhi ugqamisa izinto ezinzima. Uma ukha phezulu, kubonakala sengathi uMoya oNgcwele uholela uJesu esilingweni. Kodwa uNkulunkulu akasilingi (Jakobe 1:13). Kunalokho, njengoba sesibonile, uNkulunkulu uyasiholela emaziko okuvivinywa. Okumqoka kuLuka 4 ukuthi uMoya oNgcwele angasiholela ezikhathini zokuvivinywa okusho ukuvuleleka kwethu ezilingweni zikaSathane ezibabayo. Ngezikhathi ezinjalo, uma sizizwa zesinda kakhulu lezo zilingo, singadideka, sicabange ukuthi besingamlandeli ngokufanele uNkulunkulu. Kodwa akunjalo. “Ngezikhathi uma sizithola siphansi kwesimo sokuvivinywa siyangabaza ukuthi uMoya kaNkulunkulu ubesihola.  Kodwa kwaku ukuhola kukaMoya okwaletha uJesu ehlane ukuze alingwe nguSathane. Uma uNkulunkulu esiletha ekulingweni, unenjongo enhle ngathi. UJesu akazange agagamele izithembiso zikaNkulunkulu ngokuthi aye ekulingweni engathunyiwe, futhi akazange aphelelwe yithemba ngesikhathi efikelwa yizilingo.  Akube njalo nakithina.”—Ellen G. White, The Desire of Ages, pp. 126, 129.

Ngesinye isikhathi uma siseziko lokuvivinywa, siyasha esikhundleni sokuhlanjululwa.  Kanjalo-ke kuyakhuthaza ukwazi ukuthi uma sizithola sehluleka phansi kwezilingo, singaphinde sibe nalo ithemba futhi ngoba uJesu wema waqina. Izindaba ezimnandi ukuthi uJesu uMthwali wezono zethu, ngoba wakhokha inhlawulo yokwehluleka kwethu ukumelana nesilingo (noma ngabe kwakuyini), ngoba wangena eziko elingaphezu kwalelo thina esiyoke sibhekane nalo, asilahliwe nguNkulunkulu. Kukhona ithemba nangaso isoni esikhulu kunazo zonke (1 Thim. 1:15).

`Ubhekene naziphi izilingo njengamanje?  Thatha isikhathi uthandaze, ucele uNkulunkulu ukuba akufundise ukusebenzisa izifundo ezivela kusibonelo sikaJesu kweyakho impilo. Khumbula, asikho isidingo sokuthi wehlulwe yisilingo, nanini! Khumbula futhi, ukuthi uma kwenzeka wehluleka, unoMsindisi.`