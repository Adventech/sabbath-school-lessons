---
title:  Izikhungo Ohambweni
date:  27/06/2022
---

> <p></p>
> “Ungiholela ezindleleni zokulunga ngenxa yegama laKhe” (iHubo 23:3, NRSV).

Cabanga “ngezindlela zokulunga” (iHubo 23:3) ezendlaleke phambi kwakho zize ziyoshona le kude. Awuboni lapho ziphelela khona, kodwa uyazi ukuthi ekugcineni kohambo, kukhona ikhaya, indlu kaNkulunkulu. Uma sewubhekisisa kuwe, uyabona yini ukuthi ziholelaphi lezindlela? Ezinye izindawo uzibona ngokucacile, kodwa ezinye zisithwe yizikhubekiso ezinkulu neziyingozi. Ngesinye isikhathi indlela isithela egqumeni. Ezinye izigaba zendlela zihambeka kalula; ezinye zilukhuni. Kwakunjalo-ke ngesikhathi uIsrayeli esuka eGibhithe eya Ezweni Lesithembiso, futhi kuchazwe kanjalo kulelihubo.

`Ake ukhombe kwiHubo 23 izindawo uDavide abona kudlula kuzo izimvu ngesikhathi zilandela izindlela zokulunga ziya endlini kaJehova.`

Kungani lezindlela zibizwa ngokuthi “izindlela zokulunga” noma izindlela ezilungile” (NIV, NRSV)? Nazi izizathu ezine ezibalulekile. Esokuqala, yizindlela ezilungile ngoba ziholela endaweni efanelekile—ikhaya loMalusi. Esesibili, yizindlela zokulunga ngoba zisigcina sizwana nalowo olungile—uMalusi uqobo lwaKhe. Esesithathu, yizindlela zokulunga ngoba zisifundisa ukuba abantu abalungile—njengoMalusi. Esesine, yizindlela zokulunga ngoba zisinika ubufakazi obulungile—njengoba siba abantu abafanelekile, sinika udumo eNkosini. Ziyizindlela zokulunga noma ezilungile noma kuhambeka kalula noma kalukhuni.

Kubalulekile ukwazi ukuthi uma uNkulunkulu esihola, akufani nokuthumela iphasela kumnikazi. Kungaphezu kokuqondiswa nokuvikelwa. Njengazo zonke izibonelo eziningi eBhayibhelini lapho uNkulunkulu ehola khona abantu baKhe (kungaba ukuhola uAbrahama ngezithembiso zaKhe, noma ukuhola uIsrayeli ngensika yomlilo nefu), uma uNkulunkulu ehola, usuke efundisa abantu baKhe ngokulunga.

`Ukuzwa kangakanani ngaphakathi kwakho ukuthi ukulunga iyona-nto emqoka kuMalusi ngempilo yakho na? Izivivinyo zingayiguqula kanjani impilo yakho ukuze ubonakalise kangcono isimilo sikaKrestu na?`