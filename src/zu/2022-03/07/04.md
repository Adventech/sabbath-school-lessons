---
title:  Ubukhona BukaBaba Wethu
date:  09/08/2022
---

> <p></p>
> “Ngokuba yiMina-Jehova uNkulunkulu wakho obamba isandla sakho sokunene, nothi kuwe: Ungesabi, Mina ngiyakusiza” (Isaya 41:13, NIV).

Omunye wake wathi: “Uma sizwa sengathi uNkulunkulu ukude, ubani ogudlukile?” Uma kufika izinkinga, sithatha ngokuthi uNkulunkulu usishiyile. Iqiniso ukuthi akayanga ndawo.

Kwabonakala sengathi uNkulunkulu ukude namaJuda ekudingisweni. Kepha, ngokubhala kukaIsaya uNkulunkulu uyawaqinisekisa ngokukhululwa esikhathini esizayo. Kodwa nakuba ukubuyela eJerusalema kwakusazothatha iminyaka eminingi, uNkulunkulu wayefuna ukuthi abantu baKhe bazi ukuthi akasukanga kubona, nokuthi kunesizathu sethemba.

`Funda uIsaya 41:8-14. Yiziphi izizathu zethemba ongazikhomba ukududuza labantu abalindele ngamehlo abomvu ukukhululwa? Lesithembiso sisisiza kanjani thina njengoba silindele ukuphela kokudingiswa kwethu la emhlabeni?`

Okunye okunamandla kakhulu kulezindimana kutholakala kuIsaya 41:13. UNkulunkulu iNkosi yezulu nomhlaba uthi mabangesabi abantu baKhe, ngoba uYena obamba isandla sabo sokunene (NIV). Into eyodwa ukucabanga ngoNkulunkulu elawula okwenzeka emhlabeni ehlezi esihlalweni sobukhosi esikhulu esikude nalomhlaba. Kodwa kwehluke kakhulu ukwazi ukuthi usondele kithina ngendlela yokuthi ubamba isandla sabantu baKhe abathandekayo.

Uma simatasatasa, kungaba lukhuni ukukhumbula ukuthi uNkulunkulu useduze nathi. Kodwa uma sikhumbula ukuthi ungu-Imanuweli, “uNkulunkulu unathi,” kwenza umehluko omkhulu.  Uma ubukhona bukaNkulunkulu bunathi, kunjalo nangezinhloso zaKhe, izithembiso zaKhe, namandla aKhe aguqulayo.

`Kulezinsuku ezimbalwa ezizayo, zama ukwenza ucwaningo. Ngawo wonke umzuzu owutholayo, zama ukuzikhumbuza ukuthi uNkulunkulu wamazulu usondelene nawe ngendlela yokuthi ubambe isandla sakho, futhi ukwethembisa usizo. Bhala phansi ukuthi lokho kuyiguqula kanjani indlela ophila ngayo.  Zilungisele ukuxoxa ngalokhu eklasini ngeSabatha.`