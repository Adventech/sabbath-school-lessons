---
title:  Misjonsfortelling
date:  26/03/2021
---

#### Trettende Sabbat: Lær oss å be

__

Natalja Berlinskaja (43), Ukraina

En gang i uken samlet Natalja elevene sine i en sirkel i klasserommet til en spesiell bønnestund.

«Kan du begynne bønnen, Viktoria,» sa hun en dag. Femtenåringen så på læreren med store, redde øyne. «Hvordan?» sa hun. «Begynn slik, sa læreren: «Kjære Gud.»

«Ja, og så?» spurte Viktoria. «Be Gud velsigne oss slik du leste i fortellingen,» sa læreren.

Viktoria hadde lest om solen som står opp hver dag og skinner på alle, gode som slemme. Slik skinner Jesu kjærlighet på alle, og det bør også vi gjøre.

«Kjære Gud,» sa Viktoria, «hjelp oss å være gode elever, hjelp oss å være et lys.»

Viktoria var ikke den eneste i niende klasse som var redd for å be høyt på adventistskolen i Bucha i Ukraina. Fire av de sju i klassen kom fra adventisthjem. Viktoria og de to andre fra ikke-adventisthjem var ikke vant til å be. Læreren ville at de skulle be og oppleve bønnens makt.

Etter å ha bedt første gang, var ikke Viktoria redd for å be mer, men bestevennen hennes, Ruslan, nektet plent. «Jeg er redd for å be, jeg kan ikke be foran alle de andre,» sa han. Læreren ba en spesiell bønn for Ruslan.

Så ble Viktoria sengeliggende med en øreinfeksjon. Hun var borte en hel måned. Alle var bekymret, spesielt Ruslan. Hver dag ba de spesielt for Viktoria. Alle unntatt Ruslan.

En dag sa læreren at Viktoria skulle opereres neste dag. Hun samlet elevene i en bønnesirkel. «Hvem vil be for Viktoria,» sa hun. «Jeg vil be!» sa Ruslan. Alle var forbauset, også han. «Hva har jeg sagt?» sa han.

Barna bøyde hodet og lukket øynene. Ruslan ba: «Kjære Gud, velsign Viktorias operasjon så hun ikke mister hørselen. Helbred henne og la henne komme tilbake til klassen. Amen.» Operasjonen var en suksess, og noen uker senere var Viktoria tilbake.

«Gud hører alle bønner, spesielt barns bønner når de er redde,» sa lærer Natalja. «Vi bør ikke være redde for å åpne oss for Gud. Vi kan be hvor som helst og når som helst, og Gud svarer på måter vi ikke kan forestille oss.»

Barnas navn er endret for å beskytte deres privatliv.

Se Natalja på YouTube: bit.ly/Natalya-ESD.

Den 13. sabbats offer vil bidra til eget skolebygg for Nataljas skole i Bucha i Ukraina. Nå låner de rom på en adventisthøyskole, og offeret vil hjelpe barna å få sine egne klasserom. Takk for at dere gir rundhåndet til våre to misjonsprosjekter: Adventistskolen i Bucha i Ukraina og Zaoksky Christian School i Russland.