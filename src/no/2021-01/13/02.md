---
title:  En ny himmel og en ny jord
date:  21/03/2021
---

`Les Jes 65,17–25. Hva slags gjenreisning lover Herren?`

Gud lover en ny skapelse som begynner med ordene: «Se, jeg skaper en ny himmel og en ny jord. Ingen skal minnes de første ting, ingen skal tenke på dem» (Jes 65,17). I denne profetien lover Herren å skape «Jerusalem om til fryd og folket der til glede» (Jes 65,18). I byen blir det ikke mer gråt (Jes 65,19). Mennesker vil normalt bli godt over hundre før de dør (Jes 65,20). De kan glede seg over å ha arbeid og barn hos seg (Jes 65,21–23). Gud vil svare dem før de påkaller ham (Jes 65,24).

`Dette er jo fint, men hvorfor er det ikke et bilde av vårt endelige håp?`

Så langt har vi et bilde av et langt, fredelig liv i det lovede land. Men selv om folk lever lenger, dør de likevel. Hvor er den radikale forvandlingen av naturen vi forventer når det kommer «en ny himmel og en ny jord»? Neste vers sier: «Ulven og lammet skal beite sammen, løven skal ete halm som oksen, men slangen skal ha støv til mat. Det finnes ikke ondskap eller ødeleggelse på hele mitt hellige fjell, sier Herren» (Jes 65,25).

Hvis rovdyr som løver skal bli vegetarianere, skal det mer til enn et matlagingskurs. Det forutsetter en gjen-skapelse hvis verden skal føres tilbake til idealtilstanden slik den var før synden førte døden inn i Edens hage.

I Jes 65 presenterer Gud skapelsen av en «ny himmel og en ny jord» som en prosess, en serie trinn som begynner med gjenreisningen av Jerusalem. Se også Jes 11, der Messias ville bringe rettferd (Jes 11,1–5). Så til slutt vil det være fred på Guds verdensomspennende «hellige fjell»; bildene som ble brukt i Jes 11, ligner den beskrivelsen vi finner i Jes 65: «Da skal ulven bo sammen med lammet ... kalv og ungløve skal beite sammen» (Jes 11,6–7). Selv om Herrens «hellige fjell» skulle begynne med Sions fjell i Jerusalem, var det bare en forløper, et symbol på det Gud lover å gjøre med sitt frelste folk i en ny verden.

`Anta at i stedet for å leve 60, 70, 90 eller 100 år, så levde de fleste en million år eller mer. Hvorfor ville ikke det løse menneskets grunnleggende problem? Hvorfor er evig liv det eneste svaret på vårt dypeste menneskelige behov?`