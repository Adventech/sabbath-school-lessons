---
title:  Slik skal deres ætt og navn bestå
date:  25/03/2021
---

`Les Jes 66,22. Hva sier teksten oss? Hvordan kan dette gi oss håp?`

Et av de største løftene i boken finner vi i Jes 66,22. I den nye himmel og den nye jord skal vår ætt og vårt navn bestå for alltid. Ingen blir strøket ut, skåret bort, podet inn, revet opp med rot. Her har vi et løfte om evig liv i en verden som er blitt ny – en verden uten synd, uten død, uten lidelse, en ny himmel og en ny jord, den endelige og fullstendige oppfyllelsen av vår tro, fullendelsen av det Kristus utrettet for oss på korset.

`Hvorfor er det både nymånedager og sabbater i skildringen av den nye himmelen og den nye jorden i Jes 66,23?`

Det er flere måter å lese denne vanskelige teksten, men dette er en av dem: Gud skapte sabbaten før det fantes noe offersystem (1 Mos 2,2–3). Så selv om det rituelle systemet æret sabbatene, var de ikke avhengig av det. Derfor fortsetter de uavbrutt gjennom gjenreisningsperioden og videre inn i den nye jord. Ingenting i Bibelen tyder på at nymånedager var legitime gudstjenestedager uavhengig av offersystemet. Men om de ikke nødvendigvis er hviledager som den ukentlige sabbaten, vil de muligens være gudstjenestedager på den nye jord, kanskje i forbindelse med den månedlige syklusen til livets tre (Åp 22,2).

Uansett hva betydningen av Jes 66,23 måtte være, ser det ut til at det avgjørende poenget er at Guds folk skal tilbe ham i all evighet.

`Hvorfor ender Jesaja med det negative bildet av frelste mennesker som ser på likene av opprørere som Gud har drept (Jes 66,24)?`

Som en advarsel til folket på hans tid tegner Jesaja kontrasten mellom de trofaste som overlever babylonernes ødeleggelser og opprørere som skulle bli ødelagt. Dette er ikke evig pine – opprørerne er døde, drept av «ild», en ødeleggelse som ikke tok slutt før den hadde gjort sin gjerning, slik at Jerusalem kunne bli skapt på ny.

Jesajas advarsel peker mot en endelig oppfyllelse som er profetert i Åpenbaringen: ødeleggelse av syndere, Satan og døden i en ildsjø (Åp 20). Deretter følger «en ny himmel og en ny jord», et hellig nytt Jerusalem da det ikke lenger er gråt og smerte, «for det som en gang var, er borte» (Åp 21,1–4; se også Jes 65,17–19), en ny tilværelse med evig liv for alle som er kjøpt fri fra jorden.