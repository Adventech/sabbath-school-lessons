---
title:  Misjonærer og gudstjenesteledere
date:  23/03/2021
---

`Hva betyr det at de som er berget, bringer folk fra nasjonene til Herren som en offergave? Jes 66,19–20.`

Gud sender de som har overlevd hans ødeleggelse, ut til jordens ender, til mennesker som ikke kjenner Gud, og «de skal fortelle om min herlighet blant folkeslagene» (Jes 66,19). Dette er en av de klareste uttalelsene om misjonsarbeid i GT. Med andre ord skal ikke folk bare dras mot den hebraiske nasjon, men noen av hebreerne skal dra til andre folkeslag og lære dem om den sanne Gud – en tanke som er tydelig i NT. Selv om det fantes jødisk misjonærarbeid i tiden mellom hjemkomsten fra eksilet og Kristi tid (Matt 23,15), spredte de første kristne evangeliet raskt og i stor skala (Kol 1,23).

Slik israelittene brakte kornoffer til Herren ved tempelet, slik ville misjonærene bringe en offergave til ham. Men deres offergave ville være «alle brødrene deres fra alle folkeslag» (Jes 66,20). Akkurat som kornofferet var gaver til Gud som ikke ble slaktet, ville de nyomvendte som ble brakt til Herren, bli ført frem for ham som «levende offer» (se også Rom 12,1). Sammenlign tanken om at folk kunne fremstilles som en slags offergave til Gud med levittene som lenge før ble innviet «som et svingeoffer fra israelittene, slik at de kan gjøre tjeneste for Herren» (4 Mos 8,11).

`Hva betyr Guds løfte om å ta noen av dem «til prester og til levitter»? (Jes 66,21).`

«Dem» i vers 21 viser til «brødrene deres fra alle folkeslag» i forrige vers. Dette er hedninger, og Gud ville bruke noen av dem som gudstjenesteledere sammen med prestene og levittene. Dette er en revolusjonerende forandring. Tidligere hadde Gud bare tillatt at etterkommere av Aron fikk tjene som prester, og bare medlemmer av Levis stamme fikk hjelpe dem. Hedninger kunne ikke bokstavelig talt bli etterkommere av Aron eller Levi, men Gud ville gi noen lov til å tjene på denne måten som tidligere hadde vært forbudt også for de fleste jøder.

`Les 1 Pet 2,9–10. Hvem skriver Peter til? Hva sier han? Hva er budskapet hans til hver enkelt av oss som medlemmer av et «hellig folk» i dag? Klarer vi oss bedre enn det opprinnelige folket? (2 Mos 19,6).`