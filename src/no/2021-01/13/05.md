---
title:  Trosfellesskap
date:  24/03/2021
---

Israelittene var «et kongerike av prester og et hellig folk» (2 Mos 19,6) med prester som var satt til side for å representere dem som gudstjenesteledere. Men i fremtiden skulle noen hedninger bli gudstjenesteledere (Jes 66,21).

`Hvordan ville denne endringen påvirke det fornyede trosfellesskapet? Se Matt 28,19; Apg 26,20; Gal 3,28; Kol 3,11; 1 Tim 3,16.`

I Guds «nye verdensorden» skulle ikke hedninger bare slutte seg til Guds folk, de ville være likestilt med jøder i et trosfellesskap, som et «kongelig presteskap». Derfor ville skillet mellom jøder og hedninger bli irrelevant i praksis.

`Når ble Jesajas profeti oppfylt?`

Paulus, hedningenes misjonær, forkynte: «Her er ikke jøde eller greker ... Dere er alle én i Kristus Jesus. Og hører dere Kristus til, er dere Abrahams ætt og arvinger etter løftet» (Gal 3,28–29).

Å bli arvinger etter løftet og derfor et opphøyet «kongelig presteskap» var ikke en fullmakt til en selvtilfreds elite, men et kall om å stå sammen med jødene i forkynnelsen av «hans storverk, han som kalte dere fra mørket og inn i sitt underfulle lys» (1 Pet 2,9; se også Jes 66,19).

Det at hedningene ble tatt med, ga ikke jødene rett til å klage over at Gud var urettferdig når han ga dem samme belønning. Det ga heller ikke hedningene rett til å behandle jødiske søsken respektløst, ikke mer enn at arbeidere som ble ansatt senere på dagen skulle se ned på dem som ble ansatt tidligere (se Matt 20,1–16). Jødene var først blitt betrodd Guds ord som Guds åpenbaring (Rom 3,2). Paulus skrev til hedningene: «Noen av greinene er nå brukket av, og du som var en vill oljekvist, er blitt podet inn blant greinene og har fått sevje fra roten sammen med dem. Men innbill deg ikke at du er bedre enn greinene!» (Rom 11,17–18).

`I lys av korset og misjonsbefalingen: Hvorfor er enhver form for åndelig eller etnisk eller til og med politisk eliteholdning så avskyelig i Guds øyne? Se på deg selv: Har du noen følelse av åndelig eller etnisk overlegenhet? I så fall må du omvende deg!`