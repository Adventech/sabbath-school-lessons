---
title:  Guddommelig «magnet»
date:  22/03/2021
---

`Les Jes 66,1–19. I lys av tiden da Jesaja skrev, hva er det grunnleggende budskapet her?`

Gjennom profeten gjentar Gud appellen og advarselen som gjennomsyrer boken: Gud vil frelse og se til de ydmyke, de som skjelver for hans ord (Jes 66,2; Jes 66,5). Som nevnt i Jes 40,1, vil han trøste dem (Jes 66,13). Men han vil knuse dem som gjør opprør mot ham. Blant dem er rituelle hyklere og ofringene deres som han avviser (Jes 66,3–4; se også Jes 1,10–15), samt de som hater og forkaster hans trofaste (Jes 66,5). Det inkluderer også de som praktiserer hedensk styggedom (Jes 66,17), slik som det ble praktisert ved tempelet i Jerusalem (Esek 8,7–12).

`Se på Jes 66,3. Hva sier teksten? Hvilke åndelige prinsipper ser vi her? Hvordan kan det samme sies i forbindelse med vår tids kristendom og tilbedelse?`

`Hvordan er Gud som en magnet som drar folkeslagene til seg? Jes 66,18–19.`

Etter å ha knust sine fiender (Jes 66,14–17), avslører Gud sin herlighet slik at han blir en magnet som drar folk til Jerusalem (se også Jes 2,2–4). Han setter et «tegn» blant dem, som ikke er forklart her, men det viser trolig til det tegnet Jesaja sist nevnte: Gud gir sitt folk glede og fred og gjenreiser landet deres (Jes 55,12–13). Når han åpenbarer sin herlighet ved å gjenreise sitt folk etter ødeleggelsen, er dette et tegn på at de er tatt til nåde, akkurat som han ga Noah regnbuen som tegn etter syndfloden (1 Mos 9,13–17).

`Les Jes 66,5. Hva vil det si å skjelve for hans ord? Hvorfor vil Herren at vi skal skjelve for hans ord? Hva kan det si om hjertets tilstand hvis du ikke skjelver?`