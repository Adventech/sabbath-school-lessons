---
title:  Videre studium
date:  26/03/2021
---

Les om den siste renselsen av jorden i «Når alt blir nytt» i _Alfa og Omega_, bind 8, side 159–175 [GC 662–678].

«Etter hvert som evighetens år svinner, åpenbarer de stadig rikere og herligere ting om Gud og Kristus. Som kunnskapen vokser, vil også kjærligheten, ærbødigheten og lykken øke. Jo mer de frelste lærer om Gud, desto mer vil de beundre ham. Når Jesus åpenbarer frelsens hemmeligheter for dem, og det som ble oppnådd i kampen mot Satan, vil de føle en enda dypere hengivenhet for ham. Med desto større jubel spiller de på gullharpene, mens titusener på titusener og tusener på tusener av stemmer forener seg i lovsangen.

Hver skapning i himmelen og på jorden og under jorden og på havet, ja, alt som der finnes, hørte jeg si: Han som sitter på tronen, han og Lammet skal ha all takk og ære, pris og makt i all evighet (Åp 5,13).

Den store strid er slutt. Synd og syndere er ikke mer. Hele universet er rent. Harmoni og glede går som pulsslag gjennom hele det umåtelige skaperverket. Fra ham som skapte alt, strømmer liv, lys og glede ut gjennom universets grenseløse rom. Alle ting, fra det minste atom til den største klode, det levende og det livløse, forkynner i ufordunklet skjønnhet og fullkommen glede at Gud er kjærlighet!» – _Alfa og Omega_, bind 8, side 175 [GC 678].

**Spørsmål til drøftelse**

`Hvorfor er løftet om evig liv i en ny himmel og en ny jord så viktig for vår kristentro? Hva ville troen være godt for uten det løftet?`

`Les 2 Pet 3,10–14. Hvordan gjenspeiler disse versene den samme tanken som Jes 66?`

**Sammendrag**

Jesaja viser oss et svimlende syn. Ikke bare ville Gud rense og gjenopprette sitt trosfellesskap, han ville også utvide dets grenser til å omfatte alle folk. Til syvende og sist ville gjenopprettelsen av hans samfunn føre til gjenskapelse av jorden, der hans tilstedeværelse ville være hans folks store trøst.