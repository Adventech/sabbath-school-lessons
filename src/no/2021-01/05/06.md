---
title:  «Du trøstet meg»
date:  28/01/2021
---

Jes 12 er en kort lovsang til Gud for hans barmhjertige og store trøst. Salmen er lagt i munnen på et medlem av den hjemkomne levningen og sammenligner den lovte utfrielsen med hebreernes utfrielse fra Egypt (se Jes 11,16). Den er som Moses og israelittenes sang da de ble reddet fra faraos hær ved Rødehavet (se 2 Mos 15).

`Sammenlign denne sangen i Jes 12 med Åp 15,2–4, Moses og Lammets sang. Hva er det begge priser Gud for?`

Jes 12,2 er nær ved å identifisere den kommende frelseren som Jesus. Den sier at «Gud er min frelse» og «han er blitt min frelse.» Navnet Jesus betyr «Herren er frelse» (se Matt 1,21).

`Hva betyr ideen i Jesu navn, om at Herren er frelse?`

Ikke nok med at Herren frelser (Jes 12,2), han er frelse. Det at Israels Hellige er midt iblant oss (Jes 12,6) betyr alt for oss. Gud er med oss! Ikke nok med at Jesus utførte mirakler, han «ble menneske og tok bolig iblant oss» (Joh 1,14). Ikke nok med at han bar han våre synder på korset, han ble synd for oss (2 Kor 5,21). Han ikke bare skaper fred. Han er vår fred (Ef 2,14).

Det er ikke til å undres over at Isais rotskudd skal stå som et banner for folkene (Jes 11,10). Når han blir løftet opp på korset, drar han alle til seg! (Joh 12,32–33). En rest skal vende tilbake til «den veldige Gud» (Jes 10,21), og han er barnet som er oss født, «Fredsfyrsten» (Jes 9,6).

`Hold fast ved tanken om at Jesus er vår frelse. Les Rom 3,24. Verset lærer at vi blir frikjøpt i Jesus, for i ham ble vi kjøpt fri, og det er også ved Guds nåde og barmhjertighet at vi kan ha en evig del i dette. Det at vi ble frikjøpt i ham kan vi få del i ved tro, og ikke ved gjerninger, for ingenting vi gjør, er godt nok til å kjøpe oss fri. Bare det Kristus gjorde og som han tilregner oss ved tro, kan sette oss fri. Hvordan gir denne sannheten deg håp og frelsesvisshet, spesielt når du føler deg overveldet av din uverdighet?`