---
title:  Slutt på mørket i galilea
date:  24/01/2021
---

`Hvorfor begynner Jes 9,1 med et ord (sannelig/men) som innvarsler en kontrast til det som går foran?`

Jes 8,21–22 beskriver den håpløse tilstanden til dem som vender seg til det okkulte heller enn til Gud: uansett hvor de ser, vil de bare se «nød og natt, trengsel og mørke» (Jes 8,22). Derimot skal det komme en tid da «det ikke skal finnes mørke for henne som er i trengsel» (Jes 9,1). Folk i Galilea skal få den spesielle velsignelsen som er «et stort lys» (Jes 9,1–2). Folket skal glede seg fordi Gud skal bryte «åket som tynget» (Jes 9,4).

Området rundt Galilea-sjøen er nevnt her fordi det var et av de første områdene i Israel som ble erobret. Som svar på Ahas’ bønn om hjelp, tok Tiglat-Pileser 3 Galilea og områdene på andre siden av Jordan i Nord-Israel. Noen av innbyggerne ble ført bort, og området ble assyriske provinser (2 Kong 15,29). Så Jesajas budskap er at de første som ble beseiret, også ville være de første som får se befrielsen.

`Hvem bruker Gud til å frelse sitt folk? Jes 9,6–7`

`Når og hvordan ble profetien i Jes 9,1–5 oppfylt? Matt 4,12–25.`

Det er ikke tilfeldig at Jesus virket først i Galilea, der han ga håp ved å forkynne budskapet om Guds rike og helbrede mennesker, inkludert å sette besatte fri fra det okkultes fangenskap (Matt 4,24).

Her ser vi et eksempel på hvordan Bibelen tar hendelser som skjedde i GT og bruker dem som bilder på ting som skal skje i NT. Jesus blandet bilder fra en epoke med bilder fra en annen, f.eks. i Matt 24, da han blandet ødeleggelsen av Jerusalem i 70 e.Kr. med ødeleggelsen ved verdens ende.

`Hva vil du svare hvis noen spør deg: Hva har Jesus frelst deg fra? Hvilket personlig vitnesbyrd kan du gi om Kristi kraft i ditt liv?`