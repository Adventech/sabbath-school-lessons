---
title:  Rot og kvist i en
date:  27/01/2021
---

`Hvem er «kvisten» som kommer ut «fra Isais stubbe» i Jes 11,1? Se også Sak 3,8; Sak 6,12.`

Jes 11,1 tar opp igjen bildet om et felt tre (10,33–34). «Isais stubbe» er tanken om at dynastiet etter David (Isais sønn) ville miste sin makt (Dan 4,10–17; Dan 4,20–26). Men en «kvist» vil vokse fra den tilsynelatende dødsdømte «stubben», det vil si en hersker som stammet fra David.

`Hvorfor blir den nye herskeren også kalt «Isais rotskudd» (Jes 11,10)? Hva er meningen med det? Åp 22,16.`

Beskrivelsen passer bare på Jesus Kristus, som både er «Davids rotskudd og ætt» (Åp 22,16). Kristus var Davids etterkommer (Luk 3,23–31), og David stammet fra Adam, som var «Guds sønn» i den forstand at Kristus skapte ham (Luk 3,38; se Joh 1,1–3; Joh 1,14). Så, Kristus var både Davids stamfar og hans etterkommer!

`Hvordan reverserer den nye Davids-herskeren syndens og frafallets negative følger? Jes 11.`

Han tenker og handler i harmoni med Herren, dømmer rettferdig, straffer de ugudelige og gir fred. Når Herren tar over, vil han føre tilbake, gjenreise og forene en trofast levning av Israel og Juda (se også Jes 10,20–22). Det vil være et sterkt, forent monarki som i kong Davids dager, han som beseiret filisterne og andre folkeslag. Men den nye herskeren vil være større enn David, for han vil også gjenopprette freden i selve skaperverket: Rovdyr er ikke lenger kjøttetere, og de vil leve i fred med sine tidligere byttedyr (Jes 11,6–9).

`Handler Jes 11 bare om Kristi første komme, hans andre komme eller begge deler? Se gjennom profetien og noter hvilke tekster som handler om det som kommer.`

I Jes 11 blir begge hendelser fremstilt i ett bilde. De hører sammen, for de er to deler av et hele. Frelsesplanen trenger begge deler: Jesu første komme, som har skjedd, og hans andre, som er oppfyllelsen av alle kristnes håp.

`Hva utrettet Kristus ved sitt første komme som gjør oss så sikre på at han kommer igjen? Hva skal hans første komme tjene til hvis det ikke fører til hans gjenkomst?`