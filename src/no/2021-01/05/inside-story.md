---
title:  Misjonsfortelling
date:  29/01/2021
---

#### Ivans store dag

_Ivan Sjaronov (27), Russland_

Livet var perfekt til en dag da Ivan var 22. Han kranglet med moren sin hjemme i Kazan i Russland, og så ble han kastet ut fra leiligheten sin like ved universitetet i byen. Den dagen strøk han også til en eksamen. Senere på dagen stoppet politiet ham og oppdaget at han hadde en ubetalt fartsbot. Han måtte kjøre til rettsbygningen bak politiet.

Dommeren ga ham valget mellom å betale en dobbelt bot på flekken eller gå i fengsel i 15 dager. Mens han sto for dommeren hadde Ivan sett for seg verdens ende og dommens dag. Hvis jeg ikke omvender meg nå og vender tilbake til Gud, kommer jeg på feil side i dommen, tenkte han.

Ivans mor var blitt adventist mens Ivan var tenåring, og han hadde gått med henne til en liten gruppe et år. Men så begynte han på universitetet og glemte Gud. I retten fant Ivan frem pengene og betalte. Han fikk tilbake førerkortet og dro hjem til sin mor.

Dagen etter våknet han med feber og lå til sengs i tre dager. Han fant frem en bibel og leste Matt 6,33, som oppfordrer oss til å søke Guds rike og hans rettferdighet først av alt. Jesu ord rørte ved ham som aldri før. Han hadde høy feber, men kjørte til et stille sted ved en elv. Der overga han seg til Gud.

Fra den dagen satte Ivan Gud først i alle ting. Han ba mye og leste i Bibelen morgen og kveld. Han ble døpt og ble ungdomsleder i menigheten.

Før hadde han ledet en treningsklubb i Kazan og også kommet i avisen for arbeidet sitt. Nå sluttet han med treningsklubben og åpnet en klubb for barn. Snart trente han 20 barn i en park. Barna merket at han elsket Jesus, og de stilte spørsmål. En jente på 16 begynte å gå i kirken.

Ivan gjorde ferdig ingeniørutdanningen sin, men følte Gud kalte ham til å bli pastor. Han studerer nå på Zaoksky Adventist University. Hver sommer trener han barn i Kazan.

Ivan har ikke dårlige minner om den fryktelige dagen for fem år siden. «Det var en fæl dag da, men nå skjønner jeg at det var den beste dagen i livet, for Gud brukte den til å redde meg.»

En del av offeret 13. sabbat vil hjelpe Zaoksky Christian School å bygge sin egen skole. Nå bruker skolen klasserom på universitetet, og offeret vil gjøre det mulig for barna å få sitt eget lokale. En av elevene på internatskolen er jenta som ble med i menigheten på grunn av Ivans treningsklubb. Takk for at du planlegger et godt offer.