---
title:  Guds vredes stav
date:  26/01/2021
---

Dette avsnittet forklarer Jes 9,1–5, som spår befrielse for formørkede, skremte mennesker som hadde satt sin lit til det okkulte og blitt bytte for militær erobring og undertrykkelse: «staven til slavedriveren har du brutt i stykker som på Midjans dag» (Jes 9,4).

`Les om Guds folks lidelser som beskrevet i versene ovenfor. Les også om forbannelsene i 3 Mos 26,14–39. Hvorfor straffet Gud folket i etapper i stedet for på én gang? Hva sier dette om hans natur og mål?`

Hvis Gud hadde ønsket å ødelegge sitt folk, kunne han ha overlatt dem til assyrerne med en gang. Men han er tålmodig og «vil ikke at noen skal gå fortapt, men at alle skal nå fram til omvendelse» (2 Pet 3,9). Som på «dommernes» tid lot Gud Juda og Israel oppleve noen resultater av sin dårskap slik at de kunne forstå hva de gjorde og ha en sjanse til å ta et bedre valg. Da de holdt ved i det onde og forherdet seg mot ham og appellene han sendte gjennom sendebudene sine, trakk han beskyttelsen ytterligere tilbake. Men de fortsatte å gjøre opprør. Dette kretsløpet gjentok seg i en nedadgående spiral til det ikke lenger var mer Gud kunne gjøre.

`Les Jes 9,8–10,2. Hvilke synder er folket skyld i? Hvem har de begått dem mot? Hvem av dem er skyldig?`

Her og i resten av Bibelen ser vi at den frie vilje er en realitet. Gud skapte mennesket slik. Det måtte han, ellers kunne de aldri virkelig elske ham, og frihet betyr at man kan velge feil. Og selv om Gud gang på gang forsøker å kalle på oss ved å avsløre sin kjærlighet og karakter, vil han også la oss erfare følgene av våre gale valg: smerte, lidelse, frykt, uro og så videre, slik at vi kan innse hva det å vende seg bort fra ham fører til. Selv da vil slike opplevelser ofte ikke få folk til å legge bort synden og komme til Herren. Den frie vilje er fantastisk, vi ville ikke være mennesker uten den. Men stakkars det menneske som misbruker den.

`Hvordan har Gud brukt lidelse i ditt liv for å få deg bort fra en feil kurs? Eller fatter du kanskje ikke budskapet ennå?`