---
title:  Syndens virkning
date:  14/03/2021
---

«Hvorfor ser du ikke at vi faster, hvorfor merker du ikke at vi plager oss selv?» spurte folket (Jes 58,3).

I Jes 59,1 er et annet spørsmål underforstått, noe slikt som: «Hvorfor roper vi om at Herrens hånd skal frelse oss, men han gjør det ikke? Hvorfor roper vi til ham, men han hører ikke?» Jesaja svarer at Gud kan frelse og høre. Men at han ikke gjør det, er en helt annen sak.

`Les Jes 59,2. Hvilket budskap er svar på spørsmålet i Jes 59,1?`

Gud velger å «overse» sitt folk, ikke fordi det er slik han vil, men fordi «skylden ... skiller dere fra deres Gud» (Jes 59,2). Her er et av Bibelens klareste utsagn om syndens virkning på forholdet mellom mennesket og Gud. Jesaja bruker resten av kapitlet på å utdype dette punktet, som kan ses gjennom menneskets historie: Synd kan ødelegge forholdet til Gud og dermed føre til evig undergang, ikke fordi synden driver Gud bort fra oss, men fordi den driver oss bort fra Gud.

`Les 1 Mos 3,8. Hvordan illustrerer dette det som står i avsnittet ovenfor?`

Synd er å avvise Gud, at man vender seg bort fra ham. Syndige handlinger er selvforsterkende; handlingen er ikke bare å vende seg bort fra Gud, men resultatet av handlingen får synderen til å fjerne seg enda mer fra ham. Synd skiller oss fra Gud, ikke fordi Gud ikke vil ha noe med oss å gjøre. Bibelen er jo beretningen om at Gud har oppsøkt syndere for å redde dem. Men synden får oss til å avvise ham. Derfor er det viktig at vi ikke holder fast ved synd.

`Hvordan har du opplevd at synd skiller oss fra Gud? Hva er den eneste løsningen på problemet, mener du?`