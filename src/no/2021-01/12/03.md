---
title:  Hvem er tilgitt?
date:  15/03/2021
---

Jes 59 gir et oppsiktsvekkende bilde av syndens problem. Heldigvis legger Bibelen også frem frelseshåpet.

For å begynne med det første spørsmålet: Hvor mange av oss har syndet? Bibelen er klar: Det har alle. Frelsen kan derfor ikke bygge på fravær av synd, den må bygge på tilgivelse (Jer 31,34). Paulus er enig. Alle har syndet (Rom 3,9–20; Rom 3,23), så alle stiller likt (Rom 3,22). Den som er kjent rettferdig, kan bare regnes som rettferdig fordi han ved tro mottar Guds rettferdighets gave gjennom Kristi offer.

`Les Rom 3,21–24. Hva sier disse versene om hvordan vi blir frelst? Hvilket håp bør de gi oss i dommen?`

De fleste tror spørsmålet i dommen er: Hvem har syndet? Men dette er ikke et spørsmål som behøver et svar, for alle har syndet. Nei, spørsmålet er: Hvem er tilgitt? Gud er rettferdig når han kjenner den rettferdig «som tror på Jesus» (Rom 3,26). Det avgjørende i dommen er: Hvem har mottatt og fortsetter å ta imot tilgivelse ved tro på Jesus?

Det er sant at vi blir dømt etter gjerninger, men ikke i den forstand at gjerninger redder oss. I så fall blir troen ugyldig (Rom 4,14). Nei, gjerningene våre avslører om vi er frelst (Jak 2,18).

`Hvorfor kan ikke gjerninger redde oss, verken nå eller i dommen? Se Rom 3,20; Rom 3,23.`

Det er for sent til at gode gjerninger, eller lydighet mot loven, kan kjøpe noen fri. Lovens formål i en syndig verden er ikke å frelse, men å påpeke synd. Og «tro som er virksom i kjærlighet» (Gal 5,6), den kjærlighet som «er utøst i våre hjerter ved Den hellige ånd» (Rom 5,5), viser at vi har levende tro på Jesus (se også Jak 2,26). Gjerninger er et ytre uttrykk for frelsende tro. En sann kristen erfaring er altså at troen kommer til uttrykk i daglig tillit til Herren og åpenbarer seg i lydighet mot loven. I dommen bruker Gud gjerninger som bevis for sine skapninger som ikke kan lese troens tanker slik han kan. Men for den omvendte er bare gjerninger gjort etter omvendelsen, når vi har Kristus og Den hellige ånds kraft, av betydning i dommen. Vårt syndige liv før omvendelsen er vasket bort av Lammets blod (se Rom 6).