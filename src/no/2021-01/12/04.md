---
title:  Universell appell
date:  16/03/2021
---

`Hva handler Jes 60,1–2 om? Hvilket prinsipp går igjen i hele Bibelen? Hvilket håp gir det?`

I Jes 60,1–2 får vi et bilde av Guds utfrielse av sitt folk etter eksilet uttrykt med bildet av Gud som skaper lys i mørket og peker frem til en endelig oppfyllelse i frelsen i Kristus.

`Hvilket lys kommer folkene og kongene til? Til hvem? (Jes 60,3).`

På hebraisk er denne personen hunkjønn entall (se også Jes 60,1–2). Det må være «Sion», personifisert som en kvinne, som blir nevnt nær slutten av forrige kapittel (Jes 59,20). Så menneskene på jorden, som er dekket av mørke, vil komme til Sion. De vil bli tiltrukket av lyset fra Guds herlighet som har gått opp over henne (Jes 60,2). «Sion blir kalt til å komme inn i lyset som hører henne til, og så betrakte og reagere når folkene samler seg om det samme lyset.» – J. Alec Motyer: _The Prophecy of Isaiah: An Introduction and Commentary_, side 494. Merk deg at selv om Sion er Jerusalem, legges det mer vekt på folket enn på den fysiske byen.

Resten av Jes 60 viderefører temaet som innledes i versene 1–3: Verdens mennesker blir dratt til Jerusalem, som er velsignet på grunn av Guds herlige nærvær der.

`Sammenlign denne profetien med Guds paktløfte til Abraham. 1 Mos 12,2–3. Sier de ikke det samme?`

Gud hadde et universelt formål da han valgte Abraham og hans etterkommere: Gjennom ham ville alle jordens familier bli velsignet (1 Mos 12,3; 1 Mos 18,18; 1 Mos 22,18). Så Guds pakt med Abraham var ment å være en pakt med hele menneskeheten gjennom ham, som var Guds venn. Han og hans etterkommere skulle være Guds kanal for åpenbaring til verden.

Jesaja prøvde å føre sitt folk tilbake til sin gamle, universelle skjebne. Som representanter for den sanne Gud hadde de ikke bare ansvar for seg selv, men for verden. De burde ønske de utlendinger velkommen som søker Gud (se også Jes 56,3–8), for hans tempel «skal kalles et bønnens hus for alle folk» (Jes 56,7).

`Hvordan forstår du Syvendedags Adventistkirkens oppgave, eller mer spesifikt din rolle i denne kirken?`