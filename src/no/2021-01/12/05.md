---
title:  Nådens år fra herren
date:  17/03/2021
---

`Hvem taler i det første verset?`

Guds Ånd er over denne salvede, noe som betyr at han er en messias eller Messias selv. Han skal «forkynne et godt budskap for hjelpeløse, for å forbinde dem som har et knust hjerte, rope ut frihet for dem som er i fangenskap, og frigjøring for dem som er bundet» (Jes 61,1). Hvem høres det ut som? Se også Jes 42,1–7, der Guds tjener er beskrevet i på lignende vis.

Jes 61,2 taler om «et nådens år fra Herren». Messias, som er salvet som redningsmannen og kongen av Davids ætt, forkynner et spesielt år på det tidspunktet da han forkynner frihet. Se også 3 Mos 25,10: Gud befaler israelittene å forkynne frihet i det hellige femtiende året: «Det skal være et frigivelsesår for dere. Da skal dere komme tilbake, hver til sin eiendom og hver til sin slekt.» Dette betyr at de som hadde blitt nødt til å selge sine forfedres jord eller bli tjenere for å overleve tunge tider, skulle få tilbake sin jord og friheten (3 Mos 25,25–55). Siden frigivelsesåret begynte med blåsing i horn på forsoningsdagen (3 Mos 25,9), har vi nevnt dette avsnittet før i forbindelse med Jes 58.

Mens «nådens år fra Herren» (Jes 61,2) er et slags frigivelsesår, er det ikke bare et eksempel på 3 Mos 25. Dette året kunngjøres av Messias, kongen, når han åpenbarer seg i et frigjørings- og gjenreisningsverk. Dette minner om noen av det gamle Mesopotamias konger som fremmet sosial godhet ved å kunngjøre ettergivelse av gjeld i den første tiden av deres regjeringstid. Messias’ virke er mye mer omfattende enn loven i 3 Mos 25. Ikke nok med at han roper ut «frihet for dem som er i fangenskap», han forbinder dem som har et knust hjerte, trøster dem som sørger og gir dem oppreisning (Jes 61,1–11). I tillegg til «et nådens år fra Herren» kunngjør han «en hevnens dag fra vår Gud» (Jes 61,2).

`Når ble Jesajas profeti oppfylt? Luk 4,16–21. Hvordan utrettet Jesus dette? Still deg også dette spørsmålet: Vi er ikke Jesus. Men vi skal representere ham i verden. Hva gjør Messias, ifølge Jes 61,1–3, som vi med våre begrensede evner også bør gjøre? Og på hvilke praktiske måter kan vi gjøre det?`