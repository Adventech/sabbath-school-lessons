---
title:  Evangeliseringens fødsel
date:  16/02/2021
---

`Hva slags hendelse er beskrevet i Jes 40,9–11?`

Senere i Jesaja står det frem en mann som forkynner godt nytt for Jerusalem (Jes 41,27; Jes 52,7). Men det gledesbudet som forkynner: «Se, deres Gud» fra et fjell, er hunkjønn, noe som fremgår på hebraisk (Jes 40,9).

I Sal 68 priser David Gud fordi han «lar ensomme finne et hjem, han fører fanger ut til lykke og trivsel» (Sal 68,7). Selv om disse ordene gjelder utvandringen fra egyptisk trelldom, bruker Jesaja de samme tankene om forkynnelsen av en annen utvandring: tilbakekomsten fra fangenskapet i Babylon.

NT anvender Jes 40,3–5 på døperen Johannes, som forberedte veien for Kristus, Guds evige ord som ble Herrens fysiske nærvær blant hans folk (Joh 1,14).

Allerede før Johannes var det andre som forkynte evangeliet om hans komme. Blant de første var Simeon og Anna, som traff barnet Jesus da han ble innviet i tempelet (Luk 2,25–38). Som Jesajas budbærere var de mann og kvinne. Simeon så frem til Israels trøst i form av Messias (Luk 2,25–26).

I lys av Jesajas profeti virker det ikke som en tilfeldighet at profetkvinnen Anna var den aller første som offentlig sto frem på tempelhøyden og forkynte at Herren hadde kommet: «I samme stund kom også hun fram og lovpriste Gud, og hun fortalte om barnet til alle som ventet på frihet for Jerusalem» (Luk 2,38). Dette var den kristne forkynnelses begynnelse slik vi kjenner den: evangeliet, den gode nyheten at Jesus Kristus har kommet for å bringe frelse. Senere overlot Kristus til en annen kvinne, Maria Magdalena, å være den første til å forkynne hans seierrike oppstandelse (Joh 20,17–18), den begivenheten som garanterte at hans oppdrag her i verden var fullført. Mennesket er som gress, men det guddommelige Ordet som ble menneske, er evig (se Jes 40,6–8)!

`Les Jes 40,11. Hva slags bilder benytter profeten? Skriv et avsnitt for deg selv om hvordan du har opplevd Herren som hyrde. Hvorfor er det godt å tenke over hvordan Herren har ledet deg?`