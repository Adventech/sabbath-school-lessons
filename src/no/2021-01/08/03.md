---
title:  Nærvær, ord og veiarbeid
date:  15/02/2021
---

`Hvordan får Guds folk trøst? Jes 40,1–8.`

En ikke navngitt forkynner kunngjør at Gud kommer for å avsløre sin herlighet (Jes 40,3–5). En annen stemme forkynner at selv om mennesket er flyktig som gress, vil «ordet fra vår Gud stå fast for evig» (Jes 40,8).

Etter eksilet får Guds folk tilbake det de hadde mottatt ved Sinai-fjellet, og så avviste gjennom frafallet som de ble straffet for: Guds nærvær og hans ord. Dette er de viktigste ingrediensene i Guds pakt med Israel, som ble lagt i hans helligdom midt blant dem (2 Mos 25,8; 2 Mos 25,16). Fordi de hadde brutt hans ord, hadde Gud forlatt sitt tempel (Esek 9–11), men han kommer tilbake. Hans nærvær og hans pålitelige ord gir trøst, utfrielse og håp.

`Hvilken forberedelse må til før Herren kommer? Jes 40,3–5.`

Det sømmer seg ikke at en konge blir kastet omkring på en dårlig vei. Så før han kommer, skal det bygges veier. Spesielt for kongenes konge! Han kommer visst fra øst, der han har vært i eksil sammen med sitt folk som en helligdom for dem (Esek 11,16), så terrenget må jevnes. Bygging av en bokstavelig, jevn motorvei gjennom de kuperte åsene øst for Jerusalem ville ha vært en utfordring, selv med dynamitt og bulldosere. Gud er den eneste som kan gjøre arbeidet, det er han som gjør «ulendt mark til slette» (Jes 42,16). Men han trenger ikke en bokstavelig vei, for han har en vogn som kjerubene trekker gjennom luften (Esek 1; Esek 9–11).

NT anvender Jesajas profeti på det åndelige veiarbeidet som døperen Johannes’ forkynnelse utførte (Matt 3,3). Hans budskap var: «Vend om, for himmelriket er kommet nær!» (Matt 3,2), og han «forkynte en omvendelsesdåp som ga tilgivelse for syndene» (Mark 1,4). Veiarbeidet var altså omvendelse, vilje til å vende om fra synd for å motta trøst fra Guds tilgivelse og nærvær.

Jer 31,31–34 forkynte det samme åndelige budskapet i god tid, slik at de landflyktige fra Juda skulle forstå hva det åndelige veiarbeidet for Gud gikk ut på. I dette avsnittet lover Gud en ny start for dem som er villige: en «ny pakt» der han legger sin lov i deres hjerter og lover å være deres Gud. De kjenner ham og hans natur, for han har tilgitt dem.

`Les Jes 40,6–8 nøye. Hvilket håp kan du, som visner som gresset, hente i det disse versene sier? Hva burde de advare oss mot å sette vår lit til?`