---
title:  Misjonsfortelling
date:  19/02/2021
---

#### Sabbatsulykken

_Anna Khizhnjakova (32), Russland_

Det var i 2003, og 16 år gamle Anna ønsket seg internett hjemme i en avsides landsby langt øst i Russland.

Far og mor gikk med på å kjøre henne til butikken og kjøpe modem en sabbats morgen. De var ikke adventister, men det var Anna, som var blitt døpt etter at bestemoren hadde lært henne om Jesus. Hun visste det var galt å handle på sabbaten, men hun ønsket seg internett så sterkt.

Det siste hun husker er at de satte seg i bilen. Resten fikk hun høre av bestemor senere. Far kjørte for fort på det glatte føret og kom plutselig over på feil side og traff en lastebil som kom imot. Far og mor døde, lastebilsjåføren fikk beinbrudd, og Anna lå i koma. Legene trodde hun ville dø, men bestemor fastet og ba og fikk andre til å be, de også. Anna kom ut av koma etter tre dager, og to måneder senere var hun på skolen igjen.

Bestemor flyttet inn hos Anna og ga henne fysisk og åndelig hjelp hjemme i Novosjatinsk i regionen Primorje. Men Anna levde med en enorm skyldfølelse. Hun skulle ha fått foreldrene til å bli hjemme. De kunne ha ventet til etter sabbaten.

Mørket og skylden forfulgte henne da hun flyttet til Vladivostok og begynte på universitetet. Hun gikk i adventistkirken, men ikke hver sabbat, bare nok til at bestemor var fornøyd. Anna visste at hun levde et dårlig liv, og skyldfølelsen vokste.

Bestemor ba for Anna og ringte hver dag og spurte om hun hadde bedt og lest i Bibelen i dag. Hun ba for henne over telefonen.

En adventistlærer på universitetet hjalp Anna med leksene og ba for henne. Anna husket dåpen og ba om tilgivelse. «Jeg ser at jeg lever galt,» ba hun. «Jeg lever i mørket, og livet uten deg er meningsløst. Hjelp meg å finne gode venner i menigheten. Gjør meg vennlig og åpen. Hjelp meg å huske å be og lese i Bibelen.

Anna begynte å snakke med Gud. Hun leste om reformatorenes vanskeligheter, og skjønte at Gud tilgir de verste syndere. Hun la bort de dårlige vanene sine og begynte å ringe til bestemor i stedet for å vente på at hun ringte. Troen vokste, og hun visste at Gud hadde tilgitt henne og ikke ville minne henne om dem. En tung bør falt fra hennes skuldre.

I dag er Anna 32 år og universitetslærer. Hun er også speiderleder og sekretær i menigheten. Hun vet ikke hvorfor ulykken skjedde, men den plager henne ikke lenger. «Mange av mine problemer ble løst fordi menigheten ba for meg,» sa hun.

En del av offeret 13. sabbat for tre år siden gikk til å bygge ny kirke i Vladivostok. Takk for at dere støtter menigheten der med misjonsgaver og bønner.