---
title:  Trøst for fremtiden
date:  14/02/2021
---

`I Jes 40,1–2 trøster Gud sitt folk. Straffens tid er endelig slutt. Hvilken straff er det?`

Er denne straffen som ble delt ut av Assyria, Guds vredes ris (Jes 10), og som Gud fridde Juda fra ved å ødelegge Sankeribs hær i 701 f.Kr? (Jes 37). Eller er det straffen som ble delt ut av Babylon, som ville frakte gods og folk vekk fra Juda fordi Hiskia hadde vist frem formuen sin for sendebudene fra Merodak Baladan? (Jes 39).

«Assyria» og «assyrerne» er nevnt 43 ganger fra Jes 7,17 til Jes 38,6, men dette folket forekommer bare én gang i resten av Jesaja, der Jes 52,4 viser til tidligere undertrykkelse utført av Egypt og deretter av «Assur». I den siste delen av Jesaja nevnes befrielse fra eksilet i Babylon (Jes 43,14; Jes 47,1; Jes 48,14; Jes 48,20), og det er Kyros, perseren som erobret Babylon i 539 f.Kr., som befrir de bortførte fra Juda (Jes 44,28; Jes 45,1; Jes 45,13).

Jes 1–39 vektlegger hendelser som førte til befrielse fra assyrerne i 701 f.Kr., men i begynnelsen av kapittel 40 hopper boka halvannet århundre frem til Babylons undergang i 539 f.Kr. og jødenes hjemkomst rett etter.

`Er temaet hjemkomst fra Babylon forbundet med noe tidligere i Jesaja? Hva da?`

Jes 39 er som en overgang til de senere kapitlene. Det forutsier et babylonisk fangenskap, iallfall for noen av Hiskias etterkommere (Jes 39,6–7). Videre forutsier budskapene i Jes 13, 14 og 21 Babylons fall og den friheten dette ville gi Guds folk: «Men Herren skal forbarme seg over Jakob og igjen velge ut Israel og la dem få bo i sitt land. ... Den dagen Herren lar deg hvile fra ditt strev og din uro og det harde slavearbeidet som ble lagt på deg, skal du stemme i denne spottevisen om kongen av Babel (Jes 14,1–4). Legg merke til den nære sammenhengen med Jes 40,1–2, der Gud lover sitt folk at det er slutt på lidelsen.

`Hva betyr Bibelens løfter om lidelsens slutt nå, midt i det du lider? Hva ville troen være verdt uten disse løftene? Hvorfor er det så viktig å holde fast på dem?`