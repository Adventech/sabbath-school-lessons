---
title:  Høye tanker og veier
date:  08/03/2021
---

`Hvorfor sier Gud at hans tanker og veier er høyere enn våre «som himmelen er høyt over jorden» (Jes 55,8–9)? Hva tror du det betyr?`

Gud, som skapte et univers hvor selv de enkleste ting kan inneholde mysterier som vårt sinn ikke kan fatte, er en Gud hvis veier er hinsides det vi noensinne kan fatte. Kunnskapen om hans storhet bør derfor gjøre det lettere for oss å ta imot hans hjelp i ydmykhet. (se Jes 57,15.)

`Les Jes 55,6–9. Hva er sammenhengen der Herren taler om hvordan hans veier og tanker er høyere enn hva vi kan forestille oss? Hva sier han at han gjør som er så vanskelig for oss å forstå?`

Av alle universets store mysterier er frelsesplanen den største, et mysterium vi så vidt kan begynne å fatte (se Ef 6,19). At universets skaper ville gå så langt som å ikle seg menneskelig natur, leve et liv i slit og lidelse for så å dø for oss som et offer for vår synd slik at han kunne tilgi oss og vise barmhjertighet mot oss, er en sannhet som vil begeistre Guds skapte vesener i alle evigheter.

«Frelsen er det emnet som engler lengter etter å fatte, og den skal være gjenstand for de forløstes studium og sang gjennom evighetens endeløse tidsaldre. En det så ikke verd grundig ettertanke og studium nå? ...

Emnet er uuttømmelig. Studiet av det som skjedde da Kristus ble menneske, hans sonoffer og hans midlertjeneste vil oppta ivrige studenters sinn så lenge verden står, og idet de ser frem til himmelen med uendelige år, utbryter de: Stor er gudsfryktens hemmelighet.» – _Livet sammen med Gud_, 22. desember [ML 360].

`Tenk på alt du har gjort feil: menneskene du har såret, alt det uvennlige du har sagt, hvordan du har skuffet andre, for ikke å snakke om deg selv. Og likevel: Gjennom Jesus kan du her og nå få tilgivelse for alt dette og stå fullkommen og rettferdig i Guds øyne. Hvis ikke det er et mysterium, hva er det da?`