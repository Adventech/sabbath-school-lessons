---
title:  Kjærlighetens kamp
date:  06/03/2021
---

### Bakgrunnsstoff
Jes 55,1–7, Jes 55,6–13, Jes 58,1–12, Jes 58,13–14

> <p>Minnevers</p>
> Om du gir av ditt eget til den sultne og selv metter den som lider nød, da skal ditt lys gå opp i mørket, din natt skal bli som høylys dag (Jes 58,10).

En jødisk kantor (lovsangsleder) i Nebraska og hans kone begynte å få truende og uanstendige telefonoppringninger. De oppdaget at samtalene kom fra en leder i en amerikansk hatgruppe, Ku Klux Klan. Når de visste hvem han var, kunne de ha meldt ham til politiet. Men de bestemte seg for noe mer radikalt. Da de fikk vite at han var ufør, dukket de opp ved døra hans med en kyllingrett! Han var helt flau. Deres kjærlighet smeltet hatet hans. De fortsatte å besøke ham, og vennskapet vokste. Han vurderte til og med å bli jøde!

«Nei, dette er fasten jeg har valgt: å løse urettferdige lenker, sprenge båndene i åket, sette undertrykte fri og bryte hvert åk i stykker, å dele ditt brød med sultne» (Jes 58,6–7). Ironisk nok holdt paret i Lincoln en slik faste ved å dele måltidet sitt med en sulten undertrykker, og dermed satte de ham fri fra hans fordommer!

La oss lære mer om dette viktige prinsippet slik profeten Jesaja skisserer det.