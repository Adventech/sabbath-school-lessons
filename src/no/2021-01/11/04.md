---
title:  Fastevenner
date:  09/03/2021
---

`Hva er den «fasten» som er nevnt i Jes 58,3?`

Dette må være fasten på forsoningsdagen, den eneste fasten som er pålagt av Gud (3 Mos 16,29; 3 Mos 16,31; 3 Mos 23,27–32). I Jes 58,3 bekreftes dette av parallelluttrykket «plager oss selv», som følger ordlyden i 3 Mos. Å ydmyke/plage seg selv viste til ulike former for selvfornektelse, også faste (se også Sal 35,13; Dan 10,2–3; Dan 10,12).

Sammenhengen med forsoningsdagen forklarer Guds befaling om å «la stemmen runge som et horn!» (Jes 58,1). Slike bukkehorntrompeter, eller shofar, skulle man blåse i som en påminnelse ti dager før forsoningsdagen (3 Mos 23,24). Og hvert femtiende år på forsoningsdagen skulle det kunngjøre frigivelsesårets begynnelse (3 Mos 25,9–10; se også Jes 27,13).

`Les Jes 58,3–7. Hva anklager Herren dem for? Hva var galt med «fasten» deres?`

Det virker som folket ventet at Herren skulle gratulere dem for deres «fromhet». De hadde misforstått. Det å praktisere selvfornektelse på forsoningsdagen, var et uttrykk for takknemlighet og lojalitet mot ham den dagen øverstepresten gikk frem for Gud for å rense helligdommen og derved rense dem fra synder som de allerede hadde fått tilgivelse for (3 Mos 16; se også kapittel 4). Deres handlinger skulle ha vært gjort i takknemlighet til Gud som reddet dem på dommens dag, ikke for å få Guds godkjennelse av deres «fromhet» og «hengivenhet». Det var tross alt folkets synder som hadde gjort Guds helligdom uren. Den måtte renses med blod som ble utøst på grunn av det de hadde gjort.

`En av de viktige lærdommene disse tekstene peker på, er forskjellen mellom bare å være religiøs og virkelig være en som hører Kristus til. Hva er forskjellen? Hvordan står vi overfor den samme faren som de som er nevnt her? Tror vi at religiøse ritualer på en eller annen måte viser at vi virkelig følger Herren slik han ber oss om å gjøre?`