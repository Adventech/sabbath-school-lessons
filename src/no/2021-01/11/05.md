---
title:  Fastekamp
date:  10/03/2021
---

Ti dager etter at lyden av hornene har minnet Guds folk om at Herren anerkjennes som deres konge på forsoningsdagen, da deres ydmykhet gjennom selvfornektelse skal bekrefte deres troskap mot ham som konge, løfter profeten sin røst som en trompet for å erklære at de gjør opprør mot ham (Jes 58,1).

`Les Jes 58,6–12. Hvilke handlinger regner Gud som sann selvfornektelse? For hva er vanskeligst, å hoppe over et par måltider eller å bruke tid og penger på å gi mat til hjemløse? Hva er prinsippet bak disse handlingene? Hvordan er de uttrykk for sann religion?`

Enhver kan være religiøs, enhver kan utføre religiøse ritualer, også de riktige ritualene til rett tid og med alle de riktige formlene. Men det er ikke bare det Gud ønsker. Se på Jesu liv. Han var tro mot de religiøse ritualene i sin tid, men evangeliets forfattere sa mye mer om hans barmhjertighet, helbredelser og tilgivelse av dem som var i nød enn om trofasthet mot ritualer.

Herren vil ha en kirke, et folk som forkynner sannheten for verden. Men hva vil dra folk til sannheten som den er i Jesus: streng overholdelse av matlover eller en vilje til å hjelpe de sultne? Streng hvile på sabbaten eller vilje til å bruke tid og krefter til å hjelpe dem som er i nød?

`Les Matt 25,40 og Jak 1,27. Hva sier disse tekstene oss?`

`Se på velsignelsene i Jes 58 som Gud sier vil bli dem til del som søker å hjelpe dem som er dårligere stilt. Hva tror du Herren sier til oss her? Er dette løfter om overnaturlige inngrep i vårt liv hvis vi gjør disse tingene? Eller kanskje forteller han oss om den naturlige velsignelsen vi får ved å gi av oss selv til andre, i motsetning til å være egoistiske, grådige og selvopptatte? Begrunn svaret.`