---
title:  En tid for oss
date:  11/03/2021
---

`Hvorfor tar Jesaja opp sabbaten i Jes 58,13–14? Hva har dette med forsoningsdagen og de tidligere versene å gjøre?`

Den årlige forsoningsdagen var en sabbatsdag. Denne seremonielle sabbaten var som den ukentlige sabbaten i det at alt arbeid var forbudt (3 Mos 23,27–32). Og siden forsoningsdagens hvile varte fra kveld til kveld (3 Mos 23,32), skjønner vi at det samme må være tilfelle for den ukentlige sabbaten. Selv om den primære sammenhengen i Jes 58,13–14 er den seremonielle forsoningsdagen, gjelder budskapet også den ukentlige sabbaten.

`Les Jes 58,13. Hva slags dag skal sabbaten være? Hvordan kan opplevelsen av sabbaten bli slik som den blir beskrevet her? Hvorfor skal sabbaten være en dag i tråd med denne teksten når man tenker på hva dagen står for?`

Jes 58 tar opp tre hovedtemaer: selvfornektelse, sosial vennlighet og sabbaten. Hva er sammenhengene mellom dem?

For det første betyr alle tre samling om Gud, hans prioriteringer og erkjennelse av at vi behøver ham. For det andre: Ved å gjøre alle tre, søker vi hellighet ved å etterligne Gud (se 3 Mos 19,2), som ydmyket seg selv i Kristus (Fil 2,8), som viser selvoppofrende godhet (Joh 3,16 ) og som avsto fra å arbeide på sabbaten ved utgangen av skapelsesuken (1 Mos 2,2–3; 2 Mos 20,11).

`Se på de andre båndene mellom temaene om selvfornektelse, sosial vennlighet og sabbaten som skildret i Jes 58: Sabbatsfri fra ukens arbeid er godhet mot mennesker fordi det lar dem fornye seg (2 Mos 23,12; Mark 2,27); Jesus viste at vennlige handlinger er passende på sabbaten (Mark 3,1–5; Joh 5,1–17); sann sabbatshelligholdelse gir glede (Jes 58,14), og det samme er resultatet av å hjelpe andre (Jes 58,10–11). Hva må bli annerledes i ditt liv for å få oppleve disse velsignelsene?`