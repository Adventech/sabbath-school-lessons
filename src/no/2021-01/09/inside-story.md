---
title:  Misjonsfortelling
date:  26/02/2021
---

#### Takk Gud, for bordet

_Dinara (31)_

Sjuåringen Dinara gjorde mor rasende ved middagsbordet. Dinara så på bordet under tallerkenen og sa: «Vet du at Gud ga oss bordet, mor?» Mor ble sjokkert. «For noe tull! Faren din arbeidet hardt og kjøpte bordet. Ikke vær dum.»

«Nei, de sa det var Gud,» sa Dinara påståelig. «Hvem sa det?» sa mor. «Hvor har du hørt det?»

Dinara sa at førsteklassingene hadde hørt det på skolen. Læreren, som var adventist, hadde undervist dem om vennlighet og Gud. Dinara trodde hun var hjelpsom da hun fortalte mor denne nyheten. Men mor ble rasende. Hun laget et stort oppstyr på skolen dagen etter, og rektor lovte at ingen ville nevne Gud i klasserommet heretter.

Bråket gjorde dypt inntrykk på Dinara. Hun hørte ikke mer om Gud på skolen, men hun tenkte mye på ham.

Ni år senere kjøpte foreldrene et nytt hus. Dinara var 16 år, og en dag fant hun en fillete barnebibel i huset. Over halvparten av sidene manglet, men Dinara leste resten med interesse. Hun lengtet etter å lese hele Bibelen.

Tre år gikk. Dinara begynte å studere engelsk på en adventistskole, og en lærer inviterte henne og andre til et sabbatsmøte. Dinara gikk. Folk ba, snakket om Bibelen og sang. Det var flere utlendinger der, og Dinara fikk øvd engelsken sin.

Dinara gikk på møtene hver sabbat i en periode. Samtidig giftet hun seg med Nikolai, som var enig med henne om sabbatens betydning og gjerne gikk til møtene sammen med henne når han ikke arbeidet. Men en sabbat ble hun urolig. Var det rett av henne å gå hit? Hennes familie var jo ikke kristen. Hun sluttet å gå. Hun ville, men hun var redd.

Nikolai spurte hvorfor hun ikke gikk på møtene lenger. «Foreldrene mine tror ikke det er noen annen Gud enn deres,» sa hun. «Men hvorfor er du redd?» sa han. «Det er bare én Gud.» Han viste henne at familiens hellige bok og Bibelen hadde mye felles.

Dinara sa hun var urolig fordi hennes folk skulle tilbe i sitt tradisjonelle gudshus, men hun ville gå i adventistenes kirke. «Ikke noe problem,» sa Nikolai. «Gå i begge.»

Dinara begynte å gå til adventistene igjen og overga seg til Gud. I dag er hun glad for at hun kan lese Bibelen når hun vil. Hun takker Gud for Bibelen og alt hun har i huset. «Jeg takker hele tiden,» sa hun, «jeg takker for livet, maten, også for bordet, for alt godt kommer fra Gud.»

Takk for at du støtter adventistenes skolearbeid i Euro-Asia-divisjonen med dine bønner og misjonsgaver.

Dinara er et pseudonym. Hun bor i et land vi ikke oppgir navnet på av hensyn til kristendommens stilling der.