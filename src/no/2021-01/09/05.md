---
title:  Håp på forhånd
date:  24/02/2021
---

Det at Jesaja forutsa Kyros ved navn, plager mennesker som ikke tror at profeter mottar forutsigelser fra Gud. Derfor godtar de teorien om at en annen profet, en «andre Jesaja» som levde på Kyros’ tid, skrev Jes 40–66. Slik blir Jesajas bok «saget i to» og får samme skjebne som tradisjonen vil ha det til at profeten også fikk (se Hebr 11,37).

Men det finnes ikke noe historisk vitnesbyrd om at en «Jesaja» nummer to har eksistert. Hvis han fantes, er det merkelig at Bibelen ikke nevner ham, for budskapet hans er uhyre viktig, og hans litterære begavelse er fenomenal. Ikke engang det eldste bibelmanuskriptet, Jesaja-rullen fra Qumran, har noe brudd mellom Jes 39 og 40 som skulle tyde på en overgang til en ny forfatters arbeid.

Jesajas budskap er konsekvent gjennom hele boken: Stol på den sanne Gud, også hans messianske frelser, i stedet for andre krefter. Forskere understreker med rette at det er en forskyvning i fokus fra den assyriske perioden (Jes 1–39) til den babylonske perioden (fra Jes 40). Men vi har sett at allerede Jes 13–14 og Jes 39 ser for seg et fangenskap i Babylon. Det stemmer at Jes 1–39 understreker dom og Jes 40–66 understreker trøst. Men i de tidligere kapitlene er det også rikelig med trøst og forsikring, og senere avsnitt, som Jes 42,18–25; Jes 43,22–28 og Jes 48,1–11, taler om Guds dom over Juda fordi de har forlatt ham. Og Jesajas profetier om fremtidig trøst innebærer lidelse i mellomtiden.

`Nasjonen sto overfor fryktelige ulykker på grunn av folkets synder, men noen blant dem ga ikke opp håpet. De klamret seg til Guds løfter i 3 Mos 26,40–45. Les versene nøye. Sett deg selv i de hebreernes sted som var i live etter nederlaget for Babylon. Hvilket håp kunne du finne i disse ordene?`

`Hvilket åndelig prinsipp ser du i versene i 3 Mosebok? Hva sier Herren til Israel der? Hvordan virker det samme prinsippet i vårt liv?`