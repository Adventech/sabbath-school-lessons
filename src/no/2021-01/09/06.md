---
title:  En følsom og lidende tjener
date:  25/02/2021
---

`Hvem er Guds tjener i Jes 49,1–12?`

Gud kaller og navngir ham før han blir født, gjør munnen hans til et sverd og skal bli herliggjort i ham. Gud bruker tjeneren til å føre folket Israel tilbake til seg selv, til å være et frelsens lys for hele verden, til å være en pakt og til å sette fri fanger. Denne beskrivelsen har mye felles med Jes 42, der vi påpekte at tjeneren var Messias. NT gjenfinner tjenerens egenskaper hos Jesus Kristus, i både hans første og andre komme: Matt 1,21; Joh 8,12; Joh 9,5; Joh 17,1–5, Åp 1,16; Åp 2,16; Åp 19,15.

`Hvorfor kaller Gud tjeneren «Israel» her hvis han er Messias (Jes 49,3)?`

Tidligere fant vi at Guds tjener «Israel/Jakob» er nasjonen i denne delen av Jesaja. Men her gjelder navnet «Israel» (uten samtidig å nevne «Jakob») den særskilte tjeneren som gjenreiser nasjonen for Gud (Jes 49,5). Denne tjeneren har blitt den ideelle legemliggjørelsen eller representanten for et folk som har misbrukt navnet «Israel» (Jes 48,1).

`Hva er nytt her? Jes 49,4; Jes 49,7`

Her får vi første hint om hvor vanskelig tjenerens oppgave er. Han klager: «Forgjeves har jeg slitt, all min kraft har jeg brukt på tomhet og vind» (Jes 49,4), en tanke som går igjen i Dan 9,26: «Den salvede [skal] ryddes av veien og bli borte.» Men han klynger seg til troen: «Min rett er likevel hos Herren, min lønn er hos min Gud» (Jes 49,4). J. Alec Motyer skriver: «Slik forutså Jesaja en tjener med en virkelig menneskelig natur, prøvd slik vi blir og som viser seg å være opphavsmann og fullender av troens vei, en ekte, personlig tro som fremdeles kan si: min Gud, når ingenting lenger synes å ha noen hensikt.» – _The Prophecy of Isaiah: An Introduction and Commentary_ (1993), side 387.

Jes 49,7 er oppsiktsvekkende. Tjeneren «er foraktet, forkastet av folkeslag, slave under herskere: Konger skal se og reise seg, fyrster skal se og kaste seg ned, for Herren er trofast, Israels Hellige. Han har valgt deg ut.»

`Se tilbake på Kristi virke. Hadde han ikke grunn til å være mismodig, helt til det siste? Likevel var han trofast, til tross for omstendighetene. Hvordan kan vi gjøre det samme, omstendighetene til tross?`