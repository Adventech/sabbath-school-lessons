---
title:  Å tjene og frelse
date:  20/02/2021
---

### Bakgrunnsstoff
Jes 41, Jes 42,1–7, Jes 44,26–45,6, Jes 49,1–12

> <p>Minnevers</p>
> Se, min tjener, som jeg støtter, min utvalgte, i ham har jeg min glede. Jeg har lagt min Ånd på ham, han skal føre retten ut til folkeslagene (Jes 42,1).

«For mange ville det være et stort privilegium å besøke de steder hvor Jesus var mens han levde her på jorden, å kunne gå der hvor han gikk, betrakte den sjøen og områdene omkring hvor han underviste folket, og se de høyder og daler som hans blikk så ofte hadde stanset ved. Men vi behøver ikke dra til Nasaret, Kapernaum eller Betania for å gå i Jesu fotspor. Vi finner hans fotspor ved sykesengen, i de fattiges hytter, i slumstrøkene i de store byene og alle steder hvor det finnes mennesker som trenger hjelp. Vi går i Jesu fotspor ved å gjøre det Jesus gjorde da han var på jorden.» – _Alfa og Omega_, bind 5, side 196 [DA 640].

Jesaja talte om en Herrens tjener med et lignende barmhjertighetsmandat: «Han bryter ikke et knekket siv og slukker ikke en rykende veke. Med troskap skal han føre retten ut. ... for å åpne blindes øyne og føre fanger ut av fengselet, dem som sitter i mørke, ut fra fangehullet» (Jes 42,3; Jes 42,7).

La oss se på denne tjeneren. Hvem er han, og hva utretter han?