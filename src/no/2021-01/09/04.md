---
title:  Persisk «Messias»
date:  23/02/2021
---

`Hvilken slående profeti leser vi om i Jes 44,26–45,6?`

Jesaja var profet fra ca. 745 f.Kr. til ca. 685 f.Kr. Etter å ha nevnt en erobrer fra øst og fra nord (Jes 41,2–3; Jes 41,25) og antydet at dette skulle være godt nytt for Jerusalem (Jes 41,27), navnga Jesaja Kyros og forutsa hva han skulle gjøre. Han kom fra nord og øst for Babylon og inntok byen i 539 f.Kr. Han tjente Gud ved å sette fri jødene fra deres fangenskap i Babylon, og han ga dem lov til å bygge opp tempelet i Jerusalem igjen (se Esra 1).

Sett denne profetien i perspektiv. Det er rundt 146 år fra Jesajas død til Babylons fall, så profetien hans var halvannet århundre forut for sin tid. Det ville være som om Henrik Wergeland hadde spådd at en mann som het Eisenhower skulle hjelpe til med å befri Europa i 1945!

Det Kyros utrettet er godt belagt fra en rekke gamle kilder, også babylonske krøniker, hans egen rapport på Kyros-sylinderen og i Bibelen (2 Krøn 36,22–23; Esra 1; Dan 5; Dan 6,28; Dan 10,1), så det er ingen tvil om at Jesajas profeti er nøyaktig. Dette stadfester troen hos mennesker som tror at sanne profeter får nøyaktige forutsigelser fra Gud, han som kjenner fremtiden på forhånd.

`Hvorfor kaller Gud Kyros «den han har salvet»? (Jes 45,1).`

Det hebraiske ordet for «den salvede» er det ordet vi får Messias fra. Andre steder i GT kunne dette ordet vise til en salvet øversteprest (3 Mos 4,3; 3 Mos 4,5; 3 Mos 4,16; 3 Mos 6,22), en salvet israelsk konge (1 Sam 16,6; 1 Sam 24,6; 1 Sam 24,10; 2 Sam 22,51), eller Messias, en fremtidig idealkonge av Davids ætt og frelser (Sal 2,2; Dan 9,25–26). Fra Jesajas perspektiv var Kyros en fremtidig konge som Gud sendte for å frelse sitt folk. Men han var en uvanlig messias, for han var ikke israelitt. Han ville gjøre noen ting Messias ville ha gjort, f.eks. beseire Guds fiender og befri sitt folk fra fangenskap, men han kunne ikke være den samme som Messias, for han var ikke nedstammet fra David. Ved å forutsi Kyros, beviste Gud sin unike natur ved å vise at han alene kjenner fremtiden (Jes 41,4; Jes 41,21–23; Jes 41,26–28; Jes 44,26). Han henvendte seg også til Kyros: «Jeg gir deg skatter som er skjult i mørket, og rikdommer gjemt på hemmelige steder, for at du skal kjenne at jeg er Herren, som kaller deg ved navn, Israels Gud» (Jes 45,3).

`Tenk på andre bibelske profetier som har gått i oppfyllelse (f.eks. alle rikene i Dan 2 unntatt det siste, Dan 7, eller profetien om Kristi tid i Dan 9,24–27). Hvilket håp gir disse profetiene oss som enkeltmennesker?`