---
title:  Et folk av tjenere
date:  21/02/2021
---

`I Jes 41,8 omtaler Gud Israel som «min tjener», og senere introduserer han «min tjener» (Jes 42). Hvem er denne tjeneren?`

Er det Israel/Jakob, forfaren til israelittene? Nasjonen Israel? Messias/Kristus, NTs Jesus?

To slags henvisninger til Guds tjenere går igjen i Jes 41–53. Én tjener heter “Israel» eller «Jakob», som i Jes 41,8; Jes 44,1–2; Jes 44,21; Jes 45,4; Jes 48,20. Siden Gud taler til samtidens Israel/Jakob, er det tydelig at Jakob står for nasjonen som er nedstammet fra ham. Dette bekreftes av det faktum at Herrens «tjener Jakob» blir frikjøpt på den tiden da han skal dra ut fra Babylon (Jes 48,20).

I andre tilfeller, som Jes 42,1; Jes 50,10; Jes 52,13; Jes 53,11, er Guds tjener ikke navngitt. Når han nevnes første gang i Jes 42,1, er det ikke straks klart hvem han er. Men når Jesaja utbroderer hans kjennetegn i senere avsnitt, blir det klart at han er en person som fører Jakobs (Israels) stammer tilbake til Gud (Jes 49,5–6) og dør for syndere (Jes 52,13–53,12; se også Jes 49,5–6). Derfor kan han ikke være den samme som nasjonen. Så det er klart at Jesaja beskriver to Guds tjenere. Den ene er fellesskapet (nasjonen), og den andre er en enkeltperson.

`Hvilken rolle spiller den tjenende nasjonen? Jes 41,8–20.`

Gud forsikrer Israel om at nasjonen fremdeles er Herrens tjener: «Jeg har utvalgt deg og ikke forkastet deg» (Jes 41,9). Så gir Gud Israel et av Bibelens mest fantastiske løfter: «Frykt ikke, for jeg er med deg, vær ikke redd, for jeg er din Gud! Jeg gjør deg sterk og hjelper deg og holder deg oppe med min rettferds høyre hånd» (Jes 41,10). Her og i de neste versene er en av Israels grunnleggende oppgaver å stole på at den sanne Gud vil redde dem – noe kong Ahas ikke gjorde – i stedet for å stole på andre guder og deres bilder, slik andre folk gjør (Jes 41,7; Jes 41,21–24; Jes 41,28–29).

`Legg merke til at Gud kaller nasjonen en liten mark (Jes 41,14). Hva var poenget? Se på teksten i sammenheng, så får du et bedre svar. Hva burde dette også lære oss om vårt behov for å stole fullt og helt på Herren?`