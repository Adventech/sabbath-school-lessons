---
title:  Fjellkongens fall
date:  02/02/2021
---

Som svar på Babylons fall (Jes 13), som setter Guds folk fri (Jes 14,1–3), er Jes 14,4–23 en billedlig spott mot kongen av Babylon (se også Mi 2,4; Hab 2,6). Det er åpenbart poetisk og ikke ment å skulle tas bokstavelig, siden det skildrer døde konger som hilser på sin nye kollega i dødsriket (Jes 14,9–10), der orm og mark er hans seng (Jes 14,11). Dette er bare Herrens dramatiske måte å fortelle den hovmodige kongen at han skal ydmykes som andre stolte monarker før ham; det handler ikke om de dødes tilstand!

`Hvordan kunne Jes 14,12–14 gjelde en babylonsk konge?`

Babylons konger manglet ikke selvtillit (Dan 4 og Dan 5). Men å håpe på å bli «lik den høyeste» (Jes 14,14) overgår selv det mest oppblåste ego. Kongene påberopte seg sterke bånd til gudene, men de var underlagt dem. Dette ble demonstrert hvert år på den femte dagen i den babylonske nyttårsfesten, da kongen ble pålagt å legge av tegnene på kongeverdighet før han nærmet seg statuen av Marduk, slik at hans kongedømme kunne stadfestes på nytt. Selv tanken om å fortrenge en mindre gud ville ha blitt sett på som tåpelig og selvmorderisk.

Esek 28 skildrer også en hersker over en by og hans arroganse mot himmelen. Også her overgår beskrivelsen en jordisk monark og utfordringen mot Gud trer klarere frem: Den stolte makthaveren var i Edens hage, en salvet, dekkende (eller voktende) kjerub på Guds hellige fjell, fullkommen fra den dagen han ble skapt til det ble funnet synd i ham, utstøtt av Gud, og til slutt ødelagt med ild (Esek 28,12–18). Brukt på et menneske er begrepene i denne retorikken meningsløse. Men Åp 12,7–9 taler om et mektig vesen som ble kastet ut av himmelen med sine engler: «Satan ... som forfører hele verden» (Åp 12,9), som forførte Eva i Edens hage (1 Mos 3).

Satan har en stolt fantasi: Han har sagt: «Jeg er en gud. Jeg sitter på gudetrone midt ute på havet. Men du er et menneske og ikke en gud» (Esek 28,2). Hans død vil bevise at han ikke er noen gud. I motsetning til Kristus vil Satan forsvinne i et hav av ild, for aldri mer å hjemsøke universet (Åp 20,10).

`Sammenlign Jes 14,13–14 med Matt 11,29; Joh 13,5 og Fil 2,5–8. Hva sier kontrasten oss om Guds og Satans natur? Hva sier denne kontrasten oss om Guds syn på stolthet, arroganse og ønsket om å være den største?`