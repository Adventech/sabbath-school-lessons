---
title:  Misjonsfortelling
date:  05/02/2021
---

#### Kollisjonen

_Olga Nosjin (34), Russland_

Olga og Roman var på ferie ved Svartehavet. Roman kjørte forbi en avkjørsel og gjorde en U-sving midt i veien. Akkurat da kom en hvit Mercedes og raste inn i siden på folkevognen. Den gikk rundt og rundt. Da den stoppet, var Olga og Roman like hele, men de måtte klatre ut gjennom et knust vindu. Bilen var ødelagt.

Mercedesen var også totalskadet, men sjåføren hadde det fint. Politiet kom, og Roman fikk skylden. Olga skjønte at det ville bli dyrt. Roman hadde minimumsforsikring, og den ville ikke dekke kostnadene til den dyre bilen. Olga falt på kne i en åker ved siden av veien og ba: «Hjelp oss.»

Den andre sjåføren het Musa. Han snakket hardt til Roman. «Gi meg alle papirene dine,» sa han. «Betal for bilen, så får du dem tilbake.»

Da politiet var ferdig, kom noen og hentet Musa. Roman og Olga gikk bort på åkeren og pratet mens de ventet på kranbilen. Det hadde vært gnisninger mellom dem de siste ukene. Olga skjønte at de hadde vært nær en skilsmisse. De ba hverandre og Gud om tilgivelse.

Den kvelden sov de på stranda. Neste morgen ringte Musa og sa de kunne bo hos ham. Han hadde enda en bil og kjørte dem rundt den neste uken mens de ordnet opp i sakene sine. Det overrasket ham at de hverken spiste kjøtt eller drakk alkohol. «Dere er noen raringer. Hvem er dere?»

«Vi er syvendedags-adventister,» sa Olga. «Nei gi deg, jeg har bare truffet én adventist før dere,» sa Musa. Han var ikke kristen og hadde to koner. Han var plaget av skyldfølelse, for han hadde tvunget en av konene til å ta abort noen dager før ulykken. «Jeg tror det var Guds straff,» sa han.

Roman og Olga ringte hjem til venner i Zaoksky for å få låne penger. Etter tre dager hadde de nok, men fremdeles ringte venner som ville hjelpe. Musa hørte det hele og gråt. «Jeg er rik, jeg har hjulpet mange, men ingen av vennene mine har ringt for å høre hvordan jeg har det etter ulykken. Men dere har venner som bryr seg om dere.»

Etter en uke hadde Musa fått pengene sine. Han sa også at han skulle til en annen by noen dager, den samme byen som Olga og Roman skulle til. «Vil dere bo hos meg?» sa han. De neste to dagene bodde de i det mest luksuriøse huset de hadde sett, og så tok de toget hjem til Zaoksky.

Det neste året var tungt, men Olga takket Gud for ulykken. Den reddet ekteskapet deres. Hun fikk også lønnspålegg på jobben, og Roman fikk en jobb med høyere lønn. På et år hadde de betalt ned gjelden.

En del av offeret 13. sabbat vil hjelpe Zaoksky Christian School å bygge sin egen skolebygning ved universitetet.

Se Olga på YouTube: bit.ly/Olga-ESD.