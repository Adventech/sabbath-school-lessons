---
title:  Himmelporten
date:  03/02/2021
---

I Jes 14 forenes en spott mot Satan, den falne «morgenstjernen, morgenrødens sønn» med en spott mot kongen av Babylon (Jes 14,12). Hvorfor? Se Åp 12,1–9, der en drage identifisert som Satan (Åp 12,9), prøver å drepe et barn så snart det er født. I Åp 12,5 leser vi at barnet er Kristus. Men det var kong Herodes som prøvde å drepe Jesus som spedbarn (Matt 2). Dragen er både Satan og statsmakten som er representert ved Herodes, fordi Satan arbeider gjennom mennesker. På samme måte var Satan makten bak kongen av Babylon og fyrsten av Tyrus.

`Hvorfor viser «Babylon» senere til Roma (1 Pet 5,13) og til en ond kraft? (Åp 14,8; Åp 16,19; Åp 17,5; Åp 18,2; Åp 18,10; Åp 18,21).`

Som det bokstavelige Babylon er Roma og «Babylon» stolte, hensynsløse krefter som undertrykker Guds folk (se spesielt Åp 17,6), for den er «beruset av blodet fra de hellige.» De gjør opprør mot Gud, en idé som er underforstått i navnet «Babylon». På babylonsk er navnet bab ili, som betyr: «gudenes port», stedet med adgang til gudenes verden. Se også 1 Mos 11: mennesker bygde Babelstårnet slik at de ved egen kraft kunne stige til det guddommelige plan, immune mot å skulle stå til ansvar for Gud.

Da Jakob våknet etter en drøm der han så en stige som forbandt himmel og jord, utbrøt han: «Dette må være Guds hus, her er himmelens port» (1 Mos 28,17). Legg merke til at «Guds hus» er «himmelens port», det vil si adgangen til den guddommelige verden. Jakob kalte stedet «Betel», som betyr «Guds hus».

“Himmelens port» i Betel og «gudenes port» i Babylon var motsatte måter å nå den guddommelige verden på. Jakobs stige har sin opprinnelse i himmelen, åpenbart ovenfra av Gud. Men Babylon, med tårnene og ziggurat-templene, ble bygget av mennesker nedenfra og opp. Disse veiene er motsatte veier til frelse: nåde som guddommelig initiativ kontra menneskegjerninger. All sann religion bygger på den enkle Betel-modellen: «For av nåde er dere frelst, ved tro» (Ef 2,8–9). All falsk «religion», også legalisme og «verdslig» humanisme, bygger på Babylons stolte modell. Kontrasten mellom de to veiene ser vi i Jesu lignelse om fariseeren og tolleren (Luk 18,9–14).

`Selv etter noen år i et zen-kloster sa den kanadiske låtskriveren Leonard Cohen til en intervjuer: «Jeg er ikke frelst.» Hva tror du problemet hans var, i lys av dagens studium? Hva trengte han å vite om frelsen?`