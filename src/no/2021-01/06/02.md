---
title:  Dom over folkeslagene
date:  31/01/2021
---

Jes 13,1 har en overskrift som navngir Jesaja som forfatteren (se også Jes 1,1; Jes 2,1). Det ser også ut som starten på en ny del av boken. Kapittel 13–23 inneholder domsbudskaper mot diverse nasjoner. La oss se på dem.

`Hvorfor begynner profetiene mot nasjonene med Babylon?`

Jes 10,5–34 hadde allerede kunngjort dom over Assyria, som var den største faren på Jesajas tid. Jes 14,24–27 gjentar kort Herrens plan om å knekke Assyria, men Jes 13–23 handler mest om andre trusler, og av dem er Babylon den viktigste. Babylon hadde en rik kulturell, religiøs og politisk fortid og sto senere frem som supermakten som erobret og bortførte Juda. Men ut fra et menneskelig perspektiv på Jesajas tid var det ingen selvfølge at Babylon skulle true Guds folk. I store deler av Jesajas tid dominerte Assyria Babylon. Fra 728 f.Kr., da Tiglat-Pileser 3 inntok Babylon og ble utropt til konge under kongenavnet Pulu (eller Pul; se 2 Kong 15,19; 1 Krøn 5,26), erobret assyriske konger Babylon flere ganger (710, 702, 689 og 648 f.Kr.). Men til slutt skulle Babylon bli supermakten i regionen og ødelegge Juda-riket.

`Les Jes 13. Legg merke til de sterke ordene. Hvorfor gjør en kjærlig Gud slikt, eller lar det skje? Det må da også gå ut over uskyldige (Jes 13,16). Hvordan skal vi forstå at Gud handler slik? Hva burde disse tekstene, og alt i Bibelen som taler om Guds sinne over synd og ondskap, si oss om syndens og ondskapens natur? Er ikke det at en kjærlig Gud reagerer slik, bevis nok for hvor ond synden er? Husk at det er Jesus som sier dette gjennom Jesaja, den samme Jesus som tilga, helbredet, bønnfalt og formanet syndere om å vende om. Hvordan forstår du denne siden ved en kjærlig Gud? Spør deg selv: Kan denne vreden skyldes hans kjærlighet? Hvordan da, i så fall? Eller se det fra en annen vinkel: korset, der Jesus bar verdens synd og led mer enn noen annen noensinne har lidd, også de «uskyldige» som led på grunn av nasjonens synder. Hvordan bidrar Kristi lidelse på korset til å besvare disse spørsmålene?`