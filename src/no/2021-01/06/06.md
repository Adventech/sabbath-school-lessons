---
title:  Sions endelige seier
date:  04/02/2021
---

Etter budskap mot enkeltnasjoner i Jes 13–23, beskriver Jes 24–27 det store, verdensomfattende nederlaget for Guds fiender og utfrielsen av hans folk.

`Hvorfor minner Jesajas beskrivelse av den øde jorden (Jes 24) om Johannes’ beskrivelse av hendelser forbundet med de 1000 år som følger Kristi gjenkomst? (Åp 20).`

Som i Jes 13–14 gjelder sider ved det bokstavelige Babylon også senere makter, og kongen av Babel står for sammensmelting av menneskelige herskere med mesterhjernen selv, Satan. Et budskap om at Babylon har falt (Jes 21,9) kan derfor gjentas på et senere tidspunkt (Åp 14,8; Åp 18,2), og Satan blir til slutt ødelagt etter Kristi andre komme (Åp 20,10). Mens ødeleggelsen av det bokstavelige Babylon var en dommens «Herrens dag» (Jes 13,6; Jes 13,9), er en annen stor og skremmende Herrens dag underveis (Joel 3,4–5; Mal 4,5; se Sef 1,7).

Og i Jes 24 leser vi at profetens blikk trenger gjennom forhold han er kjent med til tiden da «månen [skal] bli til spott og solen til skamme. For Herren over hærskarene er konge på Sion-fjellet og i Jerusalem» (Jes 24,23). Jesaja trodde utvilsomt at synet gjaldt det Jerusalem han kjente, men Åpenbaringen forklarer at det faktisk vil bli oppfylt i det nye Jerusalem (Åp 21,2). «Og byen trenger ikke lys fra sol eller måne, for Guds herlighet lyser over den, og Lammet er dens lys» (Åp 21,23).

`Ødelegger Gud virkelig de ugudelige?`

Se på Jes 28,21, der Guds ødeleggelsesverk blir beskrevet som «et fremmed verk». Det er fremmed for ham fordi han ikke ønsker å gjøre det, men det er likevel en handling. Det er sant at synden har selvødeleggelsens frø i seg (Jak 1,15). Men fordi Gud har den endelige makt over liv og død, og han bestemmer tiden, stedet og måten for den endelige ødeleggelsen, er det meningsløst å hevde at han setter punktum for syndens forbannelse på en passiv måte, ved ganske enkelt å la årsak og virkning gjøre sitt (Åp 20).

`Det vi leser i Jes 24–27, ser vi i hele Bibelen: uansett lidelse, smerte og ødeleggelse nå, vil Gud vinne seier over det onde. Hva er det eneste vi kan gjøre hvis vi vil ha del i den endelige seieren? Ordsp 3,5–7; Rom 10,9.`