---
title:  I sykdom og velstand
date:  11/02/2021
---

Hendelsene i Jes 38 og 39 (2 Kong 20) fant sted nær den tiden Gud reddet Hiskia fra Sankerib, selv om befrielsen som er nevnt i Jes 37 (se også 2 Kong 19), ennå ikke hadde skjedd. Jes 38,5–6 og 2 Kong 20,6 viser at de fremdeles sto overfor den assyriske faren.

«Satan var fast bestemt på at Hiskia skulle dø og Jerusalem falle, og tenkte sikkert at hvis Hiskia var ute av veien, ville hans reformarbeid opphøre og Jerusalem ville lettere gå til grunne.» – _The SDA Bible Commentary_, bind 4, side 240.

`Hva sier sitatet ovenfor om hvor viktig godt lederskap er for Guds folk?`

`Hvilket tegn gir Herren Hiskia for å styrke hans tro? 2 Kong 20,8–11; Jes 38,6–8.`

Ved å avvise tegn som Gud tilbød (Jes 7), hadde Ahas utløst hendelsene som førte til problemer med Assyria. Men nå hadde Hiskia bedt om et tegn (2. Kong 20,8), så Gud styrket ham til å møte den krisen hans far hadde ført over Juda. Det skulle jo et under til for å få skyggen på Ahas’ solur til å bevege seg.

Babylonerne studerte himmellegemenes bevegelser og registrerte dem nøyaktig. Derfor ville de ha lagt merke til solens underlige oppførsel og lurt på hva det betydde. Det er ingen tilfeldighet at kong Merodak Baladans utsendinger kom på dette tidspunktet. Babylonerne hadde hørt om sammenhengen mellom Hiskias helsetilstand og det mirakuløse tegnet.

Nå vet vi hvorfor Gud valgte dette spesielle tegnet. Akkurat som han senere brukte stjernen i Betlehem for å føre vise menn fra Østen, brukte han en solforflytning til å få sendebudene fra Babylon til å komme. Dette var en mulighet for dem til å lære om den sanne Gud. Hele sin karriere prøvde Merodak Baladan å vinne varig uavhengighet fra Assyria. Han trengte mektige allierte, noe som forklarer at han kontaktet Hiskia. Hvis selveste solen beveget seg på Hiskias anmodning, hva kan han ikke da utrette med Assyria?

`Hvordan gikk Hiskia glipp av en mulighet til å ære Gud og vise babylonerne til ham? Hva var resultatet? Jes 39. Hiskia burde ha vitnet om Herren, men pekte i stedet på sin egen «herlighet». Hva kan vi lære av det?`