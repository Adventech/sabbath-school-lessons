---
title:  Resten av historien
date:  10/02/2021
---

Ifølge Sankeribs annaler inntok han 46 befestede byer, beleiret Jerusalem og gjorde jøden Hiskia til «fange i Jerusalem, hans kongelige bolig, som en fugl i et bur.» – James B. Pritchard, redaktør: _Ancient Near Eastern Texts Relating to the Old Testament_ (1969), side 288. Men til tross for sin hang til propaganda som uttrykk for sitt store ego, sier han verken i tekst eller bilder at han inntok Jerusalem. Fra et menneskelig ståsted er denne unnlatelsen fantastisk i lys av Sankeribs veldige makt og det faktum at Hiskia hadde ledet et opprør mot ham. Opprørere mot Assyria hadde kort forventet levetid og fikk en grusom død.

Selv om vi ikke hadde Bibelens fortelling, ville vi være nødt til å vedgå at det måtte ha skjedd et under. Når Sankerib fylte veggene i sitt «uforlignelige palass» med relieffer (utskårne bilder) som skildrer hans beleiring av Lakisj, skyldes det nok et behov for å redde ansikt. Hadde det ikke vært for Guds nåde, ville disse bildene ha fremstilt Jerusalem i stedet! Sankerib fortalte ikke resten av historien, men det gjør Bibelen.

`Hva er resten av historien? Jes 37,21–37.`

Som svar på Hiskias bønn sendte Gud et budskap om full sikkerhet for Juda, som er fullt av raseri mot den stolte assyrerkongen som hadde våget å utfordre Gud (Jes 37,23). Da oppfylte Gud straks løftet om å forsvare Jerusalem (2 Kong 19,35–37; 2 Krøn 32,21–22; Jes 37,36–38).

En stor krise krever et stort mirakel, og det var stort! Tapstallet var høyt: 185.000. Sankerib hadde ikke annet valg enn å dra hjem, der han møtte sin egen død (se Jesajas forutsigelse i Jes 37,7–38).

«Hebreernes Gud hadde seiret over den stolte assyreren, og Herren var blitt opphøyet i nabofolkenes øyne. Innbyggerne i Jerusalem ble fylt av hellig glede.» – _Alfa og Omega_, bind 3, side 173 [PK 361]. Hvis Sankerib hadde inntatt Jerusalem, ville han også ha deportert befolkningen på en slik måte at Juda ville ha mistet sin identitet, slik det var tilfelle med Nord-Israel. Slik sett ville det da ikke ha vært noe jødisk folk som Messias kunne bli født inn i. Historien deres ville ha endt der. Men Gud holdt liv i håpet.

`Hva sier du til den som ennå ikke tror på Bibelen eller Bibelens Gud, men spør: Var det rimelig at de assyriske soldatene, som tilfeldigvis ble født der de ble født, skulle dø i hopetall? Hvordan forstår du Herrens handlinger her?`