---
title:  Betingelser
date:  07/02/2021
---

`Hva skjedde med Juda? 2 Kong 18,13; 2 Krøn 32,1; Jes 36,1.`

Da den troløse Ahas døde og hans sønn Hiskia etterfulgte ham, arvet Hiskia et rike som ikke lenger var helt uavhengig. Etter å ha kjøpt assyrisk hjelp mot alliansen mellom Syria og Nord-Israel, var Juda nødt til fortsatt å betale «beskyttelsespenger» i form av tributt til Assyria (se 2 Krøn 28,16–21). Da assyrerkongen Sargon 2 døde på slagmark langt hjemmefra og ble etterfulgt av Sankerib i 705 f.Kr., virket Assyria sårbart. Assyriske og bibelske tekster viser at Hiskia grep anledningen til å gjøre opprør sammen med smånasjonene i hans region (se 2 Kong 18,7).

Dessverre for ham hadde Hiskia undervurdert Assyrias makt. I 701 f.Kr., da Sankerib hadde kuet andre deler av riket sitt, gikk han mot Syria-Palestina med ødeleggende kraft og raserte Juda.

`Hvordan forberedte Hiskia seg på en konfrontasjon med Assyria? 2 Krøn 32,1–8.`

Da Hiskia så at Sankerib hadde tenkt å ta hovedstaden Jerusalem, forberedte han seg på en konfrontasjon med Assyria. Han styrket festningsanleggene, utstyrte og organiserte hæren sin bedre og trygget Jerusalems vannforsyning (se også 2 Kong 20,20; 2 Krøn 32,30). Den bemerkelsesverdige vanntunnelen til Siloa med en inskripsjon som forteller hvordan den ble bygget, stammer nesten helt sikkert fra Hiskias forberedelser til en potensiell beleiring.

Like viktig som militær og organisatorisk ledelse var Hiskias åndelige ledelse da han prøvde å styrke moralen i folket i denne farlige tiden. «Juda-kongen var fast bestemt på å gjøre hva han kunne for å være beredt til å motstå fienden. Da han hadde gjort alt som stod i menneskelig makt, samlet han sine styrker og oppfordret dem til å være ved godt mot.» – _Alfa og Omega_, bind 3, side 168 [PK 351].

`Hvorfor gjorde Hiskia så mye selv hvis han hadde en sterk tro på Herren? Opphevet gjerningene troen? Se Fil 2,12–13 om å samarbeide med Gud, som gir kraften som er så effektiv.`