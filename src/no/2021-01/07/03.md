---
title:  Propaganda
date:  08/02/2021
---

Herskerne i Assyria var ikke bare brutale, de var også intelligente. Målet var rikdom og makt, ikke bare ødeleggelse (se Jes 10,13–14). Hvorfor bruke ressurser på å ta en by med makt hvis de kunne overtale innbyggerne til å overgi seg? Mens han beleiret Lakisj, sendte Sankerib kommandanten sin for å ta Jerusalem med propaganda.

`Hvilke argumenter brukte denne kommandanten for å skremme Juda? Jes 36,2–20; se også 2 Kong 18,17–35; 2 Krøn 32,9–19.`

Kommandanten kom med ganske sterke argumenter: Dere kan ikke stole på at Egypt hjelper dere, for landet er svakt og upålitelig. Dere kan ikke stole på at Herren hjelper dere, for Hiskia har fornærmet ham ved å fjerne hans offerhauger og altere i hele Juda og bedt folket om å tilbe ved et alter i Jerusalem. Ja, Herren er på Assyrias side og har bedt Sankerib om å ødelegge Juda. Dere har ikke engang nok veltrente menn til å håndtere 2000 hester.

Gi opp nå, og dere vil bli behandlet godt og slippe en beleiring der dere ikke har mat og drikke. Hiskia kan ikke redde dere, og siden gudene i alle de andre landene Assyria har erobret, ikke har reddet dem, kan dere være sikre på at deres Gud heller ikke vil redde dere.

`Snakket kommandanten sant?`

Det var mye sannhet i det han sa, så argumentene var overbevisende. To uuttalte argumenter støttet ham.

1. Han hadde nettopp kommet fra Lakisj, bare 50 km unna, der assyrerne viste hva som ville skje med en sterkt befestet by som våget å motstå dem.
2. Han hadde en sterk avdeling av assyrerhæren med seg (Jes 36,2). De visste hvordan det hadde gått med hærer og byer andre steder (også Samaria, hovedstaden i Nord-Israel, 2 Kong 18,9–10) som hadde bukket under for Assyria, så ingen i Juda hadde grunn til å tvile på at Jerusalem menneskelig sett var fortapt (se Jes 10,8–11).

`Har du noen gang vært i en lignende situasjon, der alt virket tapt, menneskelig sett? Hva var din eneste tilflukt? Hvis du vil, så del opplevelsen med klassen din. Fortell hvordan du taklet det og hvordan det gikk til slutt.`