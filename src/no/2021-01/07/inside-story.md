---
title:  Misjonsfortelling
date:  12/02/2021
---

#### Skulket skolen for å gå i kirken

_Jelena (16), Russland_

Elleveårige Jelena var på vei hjem fra skolen i Dimitrovgrad en lørdag da hun plutselig husket at hun hadde gått i kirken på lørdager. Det var lenge siden, men hun følte en uvanlig lengsel etter å gå dit, så hun ringte mor og ba om lov.

Jelena kom tidsnok til gudstjenesten og satte seg bakerst. Etterpå hilste hun på sin gamle sabbatsskolelærer, som ba henne komme igjen.

Jelenas foreldre ble skilt da hun var liten, men de hadde tatt henne med i kirken til hun var fem år. Da ble de lei av å treffe hverandre i kirken og sluttet å gå. Jelena gikk på skolen seks dager i uken.

Da skolen var slutt kl. 13 neste sabbat, gikk Jelena rett til kirken. Hun forsto ikke prekenen, men trivdes sammen med de andre barna. Etter en stund begynte hun å skulke timer på skolen så hun kunne komme tidligere. En måned senere fikk hun med seg storesøster Oksana på 13 år. Mor så at de gikk, så hun begynte også å gå.

Men så flyttet noen familier, og andre sluttet å gå i kirken. Mor sluttet også, og Jelena gikk ikke hver sabbat. Et medlem la merke til at Jelena var mye borte og ba henne hjelpe med lydanlegget. Jelena sa ja, og nå måtte hun gå hver sabbat. Hun begynte også å lese regelmessig i Bibelen og Ellen Whites bøker, spesielt Mot historiens klimaks.

Mor så at Jelena trivdes i sabbatsskolen og hadde voksne venner i kirken, så hun begynte også å gå igjen. En sabbat spurte hun Jelena: «Vil du bli døpt?» Det ville Jelena, for hun hadde tenkt på det selv også.

Jelena ble med i dåpsklassen og ble døpt. Vannet var isnende kaldt, men en varm glede strømmet gjennom henne. Hun hadde tatt den beste beslutningen noensinne da hun overga seg til Jesus.

Jelena gikk ikke på skolen på lørdager lenger. Mor skrev til rektor, og Jelena fikk lørdagsfri bare hun tok igjen det tapte. Det var et slit å få gode karakterer.

Nå er ikke skolen noe problem lenger. Jelena går på internatskolen Zaoksky Christian School ca. 100 mil hjemmefra. «Det er så fint å være her, lærerne er snille og hjelper meg med studiene. Jeg er så glad for at vi ikke har timer på lørdag,» sier hun.

En del av offeret 13. sabbat dette kvartalet skal hjelpe Zaoksky Christian School å bygge sin egen skole. Nå låner de rom på universitetet, men offeret vil gi elevene sitt eget sted å være. Takk for at du vil gi et godt offer, og be for barna på skolen.

Se Jelena på YouTube: bit.ly/Yelena-ESD.