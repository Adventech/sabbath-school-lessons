---
title:  Jesajas ransakende sannhet
date:  28/02/2021
---

Hvis Jesaja bare hadde tenkt å formidle informasjon, ville han ha lagt frem alle detaljene om Messias på én gang. Men for å lære, overtale og gi tilhørerne et møte med Herrens tjener, utvikler han et rikt mønster med tilbakevendende temaer på symfonisk vis. Han bretter ut Guds budskap trinn for trinn, slik at hvert aspekt kan forstås i forhold til resten av bildet. Jesaja er en kunstner, og lerretet er tilhørernes sjel.

`Les Jes 50,4–10. Sammenfatt hva versene sier. Hvor ser du Jesus i dette avsnittet?`

I Jes 49,7 fant vi at Guds tjener blir foraktet, avskydd og er «slave under herskere», men at «konger skal se og reise seg, fyrster skal se og kaste seg ned.» I Jes 50 lærer vi at dalen er dypere for den milde læreren som styrker den trette med sine ord (Jes 50,4). Veien til rettferdiggjørelse går via fysiske overgrep (Jes 50,6).

Disse overgrepene lyder ikke godt i våre moderne, vestlige ører. Men i Midtøstens kultur var æren en sak på liv og død for en person og hans eller hennes gruppe. Hvis du fornærmet og mishandlet noen på denne måten, var det best om du var godt beskyttet, for hvis de fikk en aldri så liten sjanse, ville offeret og/eller hans klan ta hevn.

Kong David angrep og erobret landet Ammon (2 Sam 10,1–12) bare fordi kongen hadde grepet Davids utsendinger, «raket av dem halve skjegget, klippet klærne deres i to opp til baken og sendte dem fra seg» (2 Sam 10,4). Men i Jes 50 leser vi at folk slår tjeneren, trekker ut hår fra skjegget og spytter på ham. Det som gjør dette til en internasjonal, ja kosmisk hendelse, er at offeret er utsending for kongenes konge. Ved å sammenligne Jes 9,6–7 og Jes 11,1–16 med andre «tjener-tekster» fant vi faktisk ut at tjeneren er kongen, den store frelseren! Men til tross for all denne makten og æren, redder han ikke seg selv! Det er så rart at folk ikke trodde det. Ved Jesu kors spottet lederne ham:

«La ham nå frelse seg selv dersom han er Guds Messias, den utvalgte!» (Luk 23,35); «la ham nå stige ned fra korset, så skal vi tro på ham!» (Matt 27,42).

`Les Jes 50,4–10. Skriv ned de åndelige prinsippene som finnes her og bør anvendes i vårt liv. Se på deg selv i lys av den listen du lager. På hvilke områder kan du gjøre det bedre? Blir du motløs, kan du lese resten av ukens avsnitt.`