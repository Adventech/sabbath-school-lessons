---
title:  Misjonsfortelling
date:  05/03/2021
---

#### Sport forandrer livet

_Jesús Maximilian Gomez (24), Kirgisistan_

Jesús døde nesten under en komplisert skulderoperasjon for å reparere en idrettsskade. Etter operasjonen ville han gjøre noe for Gud, men hva? Han ville arbeide som litteraturevangelist en måned etter at han var ferdig på River Plate University i Argentina og gi hele overskuddet av salget til Adventistkirken.

Gymtimene var en utfordring det siste året. Skulderen plaget ham, og legene sa at han ikke ville bestå eksamen med kroppsøving som hovedfag om han ikke oppfylte alle kravene. Han burde endre hovedfag, sa de. Skulderen ville bare bli verre hvis han fortsatte. Men Jesús ville ikke endre hovedfag, for han hadde ikke penger til flere års ekstra studier.

Vennen Marcos spurte hva han ville gjøre når han var ferdig. Han likte ideen om å være litteraturevangelist en måned, men hvorfor ikke dra til Kirgisistan? Han hadde selv arbeidet der frivillig et år. Jesús likte forslaget og lovte Gud at han ville dra dit hvis han klarte å gjøre ferdig studiene.

Da tiden for siste eksamen i gymnastikk kom, ba Jesús om hjelp til å gjøre de tilsynelatende umulige øvelsene. Til sin overraskelse klarte han dem, alle sammen. Etterpå undersøkte legen skulderen hans. Det gamle såret var helt leget. Det var virkelig et mirakel.

En måned etter studiene fløy Jesús til Kirgisistan. På skolen i Tokmok fikk han ansvaret for kroppsøvingstimene og ble leder for en fotballskole for nabolagets barn. Den holdt til i skolens nye gymsal, som ble bygd med hjelp fra et 13. sabbats offer i 2017.

Jesús merket store forandringer hos barna. Guttene hadde sloss og kranglet veldig mye, men de sluttet da Jesús sa: «Vi er søsken. Vi trenger ikke å slåss.»

Da han så at noen av guttene drakk alkohol, ba han dem slutte. «Det er ikke bra for kroppen,» sa han. Guttene sluttet.

Jesús er glad for at han ga et år av livet til å arbeide i Kirgisistan. «Jeg ser store forandringer hos elevene mine,» sa han. «Og vi har aldri tapt en kamp mot en annen skole!»

En del av offeret 13. sabbat for tre år siden gikk til å bygge gymnastikkbygningen ved syvendedags-adventistskolen i Tokmok i Kirgisistan. Takk for at dere støtter skolearbeidet i Kirgisistan og andre steder i Euro-Asia-divisjonen.