---
title:  Vi som ikke lar oss nå
date:  03/03/2021
---

Som en sårbar plante, tilsynelatende verdiløs og foraktet – det er bildet vi får av den lidende tjeneren (Jes 53,2–3). Jesaja har i raskt tempo ført oss gjennom uskyldig ungdom til randen av avgrunnen. Selv med det bakgrunnsstoffet som er gitt tidligere, er vi ikke forberedt i den forstand at vi er innforstått med tjenerens skjebne. Tvert imot! Jesaja har lært oss å verne om barnet som er oss født, den store fredsfyrsten. Andre forakter ham, men vi vet hvem han virkelig er.

Som en har sagt: «Vi har møtt fienden, og det er oss selv.» Tjeneren er ikke den første som blir foraktet, avvist eller er en lidende mann. Kong David var alt dette da han flyktet fra sønnen Absalom (2 Sam 15,30). Men den lidelsen denne tjeneren bærer, er ikke hans egen og skyldes ikke hans egen synd. Han bærer den heller ikke bare for et annet individ «Skylden som vi alle hadde, lot Herren ramme ham» (Jes 53,6).

Svaret på spørsmålet om «hvorfor?» er Jesajas nærgående sannhet: På grunn av Guds kjærlighet ville hans Messias velge å lide. Men hvorfor? Jesaja fullfører den utenkelige sannheten: Han ville velge å lide for å nå dem som ikke kunne nås, og det er oss!

De som ikke forstår, ser på tjeneren som «slått av Gud» (Jes 53,4). Jobs venner trodde at hans lidelse måtte skyldes hans synd, og Jesu disipler spurte ham: «Rabbi, hvem er det som har syndet, han selv eller hans foreldre, siden han ble født blind?» (Joh 9,2). Og de som så Jesus på korset, tenkte det verste. Sa ikke Moses at «den som blir hengt opp, er forbannet av Gud?» (5 Mos 21,23; se også 4 Mos 25,4).

Og likevel var alt dette Guds vilje (Jes 53,10). Hvorfor? «Kristus kjøpte oss fri fra lovens forbannelse da han kom under forbannelse for vår skyld» (Gal 3,13). «Han som ikke visste av synd, har han gjort til synd for oss, for at vi i ham skulle få Guds rettferdighet» (2 Kor 5,21).

«Tenk hvilken pris som er betalt for oss! Se på korset, og offeret som er løftet opp på det. Se på hendene, gjennomboret med forferdelige nagler. Se på føttene hans, festet til treet. Kristus bar våre synder i sin egen kropp. Den lidelsen, de kvalene, er prisen for din frelse.» – _God’s Amazing Grace_, side 172.

`Syndeskylden, straffen for hele verdens synd – hver synd av hver synder – falt på Kristus på korset, på én gang, som det eneste som kunne redde oss! Hva sier det om hvor fryktelig synden er når en slik pris måtte betales for å fri oss fra den? Hva sier det oss om Guds kjærlighet at han gjorde dette for oss selv om det kostet så mye?`