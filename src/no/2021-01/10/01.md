---
title:  Gjør det utenkelige
date:  27/02/2021
---

### Bakgrunnsstoff
Jes 50,4–10, Jes 52,13–53,12, Jes 53,3–9, Jes 53,10–12

> <p>Minnevers</p>
> Men han ble såret for våre lovbrudd, knust for våre synder. Straffen lå på ham, vi fikk fred, ved hans sår ble vi helbredet (Jes 53,5).

Lough Fook, en kinesisk kristen, ble fylt av medfølelse med dem av sine landsmenn som hadde blitt slaver i søramerikanske gruver. Han ville gi dem evangeliets håp, men hvordan kunne han nå frem til dem? Løsningen ble å selge seg selv som slave for fem år. Han ble fraktet til Demerara, der han slet i gruvene og fortalte de andre om Jesus.

Lough Fook døde, men ikke før 200 mennesker tok imot Jesus som frelser og ble fri for håpløsheten.

For en selvoppofrelse for andre! For et eksempel!

Ved å gjøre det utenkelige, det vil si, ved ydmykt å ta «på seg tjenerskikkelse» (Fil 2,7), hadde også Jesus nådd dem som ikke kunne nås – deg og meg og hele verden som var fortapt i syndens avgrunn.

Denne uken får vi se på denne utrolige hendelsen som ble profetert hundrevis av år før det skjedde.