### Himmel og jord blir ett

Frelsesplanens mål er å forene himmel og jord. Umulig? Menneskelig sett, ja. Likevel ga Jesus apostlene en «umulig» oppgave før sin himmelfart: «Gå derfor og gjør alle folkeslag til disipler: Døp dem til Faderens og Sønnens og Den hellige ånds navn og lær dem å holde alt det jeg har befalt dere.» (Matt 28,19–20)

Jesus sendte Paulus til hedningene med den «umulige» oppgaven «å åpne øynene deres, så de vender om fra mørke til lys, fra Satans makt og til Gud. Ved troen på meg skal de få tilgivelse for syndene og arvelodd sammen med dem som er blitt helliget.» (Apg 26,18)

Noen ville kanskje gi opp hvis de fikk en slik oppgave. Men glem ikke Jesu løfte. Han sa: «Og se, jeg er med dere alle dager inntil verdens ende» (Matt 28,20). Til Paulus sa han: «Jeg har vist meg for deg for å velge deg ut til tjener og til vitne, både om det du har sett av meg, og om det du siden skal få se.» (Apg 26,16)

Jesus gir oss «umulige» oppgaver så vi skal sette vår lit til ham, ikke oss selv. Han gir oss ikke en oppgave uten å gi oss kraft til å utføre den. «Når menneskets vilje samarbeider med Guds vilje, blir den allmektig. Alt det den pålegger oss å gjøre etter hans befaling, kan vi gjøre i hans kraft. Å motta et påbud fra ham er ensbetydende med å motta evnen til å utføre det.» – Ellen White: Ord som lever, s. 236

Da Paulus skrev til kolosserne, hadde evangeliet blitt «forkynt for alle skapninger under himmelen» (Kol 1,23). Alle tok ikke imot det, men ser vi på det oppdraget Jesus ga (Matt 28,18–20), sa han ikke at alle ville bli omvendt. Evangeliet skal «forkynnes i hele verden til vitnesbyrd for alle folkeslag, og så skal enden komme» (Matt 24,14). Hvordan ser vitnesbyrdet ut? Hvordan skal det utføres?

Vi skal se på Paulus’ brev til filipperne og kolosserne. De har likhetstrekk. Først og fremst at bare Kristus kan forene himmel og jord. Han er den stigen Jakob så reist mellom jorden og himmelen (1 Mos 28,12; jf. Joh 1,51). Som Menneskesønnen frelser han oss fra synden, som Guds Sønn går han i bresjen for oss.

Brevene viser begge disse sidene ved Jesus. Vi skal se på noen av de fineste utsagnene om Kristi guddom og hva han gjorde for å frelse oss. Vi skal se hvordan fangen Paulus strever med problemer i en menighet han hadde grunnlagt (Filippi) og i en han aldri hadde besøkt (Kolossæ). De båndene han hadde knyttet gjennom datidens «verdenskirke», gjorde at han kunne reagere på utfordringene mens han satt i et fengsel i Roma. Han visste at hans tid var kort, så han gjorde alt han kunne for å føre menigheten nærmere Gud og hverandre. Slik viser han hvordan Guds menighet i dag kan stå sammen med Gud og fullføre sitt oppdrag.

_Clinton Wahlen er assisterende leder ved Generalkonferensens Biblical Research Institute. Han er ekspert på NT, hermeneutikk og adventisthistorie._