---
title:  Legg vinn på dette
date:  11/02/2026
---

Guds fred overgår all forstand og vil «bevare deres hjerter og tanker i Kristus Jesus» (Fil 4,7). Vårt indre liv trenger å bli bevart. Fil 4,7 bruker et militært bilde i forbindelse med Guds fred. Det greske verbet (phroureō) beskriver en garnison av soldater som skal beskytte en by mot invasjon (2 Kor 11,32; se Apg 9,24).

Et liv i harmoni med Guds vilje er en viktig side ved å ha indre fred. «Stor fred har de som elsker din lov, ingen ting får dem til å snuble» (Sal 119,165).

`Les Fil 4,8–9. Hva går oppfordringen ut på rent konkret?`

Paulus innleder Fil 4,8–9 med «til slutt» og en liste på seks dyder fulgt av en kort oppsummering og en oppfordring til å etterligne Paulus. Denne siste tverrkulturelle formaningen passer godt inn i den gresk-romerske rammen i Filippi med dens todelte vektlegging av dyd og eksempel. Men fokuset ligger på bibelske dyder, noe som er tydelig ettersom Paulus ikke nevner de fire greske hoveddydene (klokskap, rettferdighet, måtehold og mot).

1. Sant – Listen begynner med den bibelske hoveddyden sannhet, som Jesus («Sannelig, jeg sier …») og hele NT ofte understreker (se f.eks. Apg 26,25; Rom 1,18; 1 Kor 13,6; 2 Kor 4,2; Ef 4,15; 1 Tim. 3,15; Jak 1,18; 1 Pet 1,22; 1 Joh 2,21).
2. Edelt – det greske ordet sikter til en personlig dyd (se Tit 2,2; 1 Tim 3,8; 1 Tim 3,11 der det er oversatt med «hederlig»).
3. Rett – dyden gjenspeiler Guds rettferdige karakter (jf. Fil 1,7).
4. Rent – tanke og handling som springer ut av Guds rettferdighet, mottatt ved tro (se 1 Joh 3,3).
5. Verdt å elske – estetisk skjønt, som så ofte i Guds skaperverk.
6. Verdt å akte – god og rosverdig livsførsel.

Paulus tar to forbehold slik at ingen av disse dydene skal bli tillagt en hedensk betydning: «alt som er til glede og alt som fortjener ros» (Fil 4,8) rommes i disse himmelske dydene. For å fjerne all tvil oppfordrer Paulus oss så til å praktisere det vi har lært, mottatt, hørt og sett av hans eget eksempel (Fil 4,9).