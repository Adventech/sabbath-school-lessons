---
title:  Nøkkelen til tilfredshet
date:  12/02/2026
---

`Les Fil 4,10–13; Fil 4,19. Hva skal til for å få et godt og lykkelig liv?`

Når vi opplever fæle ting (sult, sykdom, skade, tap), begynner vi å tenke på det som virkelig teller og de velsignelsene vi ellers tar for gitt. Når vi har det «trangt» (Fil 4,12), lider nød eller sulter, blir troen viktig.

Når vi derimot «har overflod», må vi være klar over at overfloden kan bli borte på et øyeblikk (se Ordsp 23,5). Både Job og Paulus minner oss om at vi ikke hadde noe med oss inn i verden og at vi ikke tar noe med oss ut av den (Job 1,21; 1 Tim 6,7).

Legg merke til løftene:

- Sal 23,1 – «Herren er min hyrde, jeg mangler ikke noe».
- Matt 6,32 – «den Far dere har i himmelen, vet jo at dere trenger alt dette».
- 1 Pet 5,7 – «Kast all deres bekymring på ham (Gud), for han har omsorg for dere».
- Fil 4,19 – «Så skal min Gud, som er så rik på herlighet i Kristus Jesus, gi dere alt dere trenger».

Og dette fantastiske: «Alt makter jeg i ham som gjør meg sterk» (Fil 4,13). Vi forstår ikke fullt ut hva «alt» vil si. Som med all bønn om Guds hjelp og styrke, må vi be etter hans vilje. Men ofte gjør vi ikke det engang. Derfor står det i Jakob 4,2: «Dere har ikke, fordi dere ikke ber».

Her er noe av det vi trygt kan be om, for vi vet at det er etter Guds vilje:

- Frelse for en vi er glade i, eller en venn (1 Tim 2,3–4)
- Mot til å dele vår tro (Åp 22,17)
- Tilgivelse når vi bekjenner og vender oss bort fra det onde (1 Joh 1,9)
- Kraft til å holde Guds bud (Hebr 13,20.21)
- Kjærlighet til dem som hater og gjør oss urett (Matt 5,44)
- Visdom i vanskelige situasjoner (Jak 1,5)
- Forståelse av sannheten i Guds ord (Joh 8,32)

`Hvordan takler du ting du har bedt om som ennå ikke har skjedd og kanskje ikke vil skje?`