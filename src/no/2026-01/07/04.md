---
title:  Gled dere alltid i Herren!
date:  10/02/2026
---

`Les Fil 4,4–7. Hvordan kan vi oppleve «Guds fred»?`

Paulus har igjen berørt behovet for samhold (Fil 4,1–3) og tar opp temaet: gleden i Herren (Fil 4,4–7).

Hvor ofte har du ikke blitt stresset av ting som til slutt har glidd bort like fort som de dukket opp? Jesus understreket gjentatte ganger at vi ikke skal bekymre oss (se Matt 6,25–34; Matt 10,19), og Peter sier at vi kan kaste all vår uro på Herren, «for han har omsorg for dere» (1 Pet 5,7). De voksende problemene i verden burde gi oss håp om at Herrens komme er nær (jf. Matt 24,33; Luk 21,28; Jak 5,8).

Kuren for all angst er å be i tro (Fil 4,6–7). Vi skal tro og handle i tro på at vår bønn er blitt besvart allerede før vi ser at den er blitt virkeliggjort, for vi skal be «med takk». Ordet «bønn» (deēsis) er også tilføyd og signaliserer svært presserende situasjoner (se f.eks. Luk 1,13; Fil 1,19; 1 Tim 5,5; Jak 5,16). Våre bønner er «anmodninger », men vi kan vite at våre bønner er mottatt bare vi ber «etter hans vilje» (1 Joh 5,14). Da kan vi ha fred i vissheten om at alle våre anmodninger er i Guds hånd.

`Hvordan utvider disse tekstene vår forståelse av Guds fred? Sal 29,11; Jes 9,6; Luk 2,14; Joh 14,27; 1 Kor 14,33.`

Guds fred er noe verden ikke kan gi, for Guds fred kommer av å vite at vi har det evige livs gave i Jesus (Rom 5,1; Rom 6,23). Denne freden griper inn i alle sider av livet og «overgår all forstand» (Fil 4,7). Den kan ikke fattes bare av forstanden (nous).

`Hvordan vil du beskrive «Guds fred» for en annen?`