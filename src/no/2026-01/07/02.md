---
title:  Forbilder
date:  08/02/2026
---

Alle har vi noen vi beundrer og vil etterligne. For barn er det viktig å ha gode forbilder. Ideelt sett er det far og mor. Etter som de vokser til, finner de andre forbilder, kanskje i det yrket de har valgt, eller i biografier de har lest. De kan også lære hvordan bibelske skikkelser håndterte utfordringer og sammenligne med sine egne opplevelser.

Dessverre finnes det mange dårlige forbilder. Vi bombarderes med «clickbait» – historier om kjendisers problemer og ødelagte liv. Paulus’ lesere i Filippi hadde ikke internett, men også de hadde slike utfordringer.

Faktum er at Paulus’ verden var korrupt, umoralsk og ond, slik vår verden er det. Det har alltid vært – og vil alltid være – mer enn nok ondskap. Det vi må spørre oss om, er hvordan vi skal forholde oss til den.

`Les Fil 3,17–19. Hvem er gode og dårlige forbilder? Hvordan kan man skille mellom dem?`

Merk deg Paulus’ kjærlighet til dem han er uenig med – han gråter over dem! Og han kaller dem ikke sine fiender, men «fiender av Kristi kors» (Fil 3,18). Paulus visste at det handlet om mye større ting: at korset bryter ned barrierer og stiller alle likt, som syndere som trenger frelse (se Ef 2,11–14).

Paulus ber filipperne fokusere på de gode eksemplene, ikke de dårlige; de skal merke seg dem som lever slik han gjør. Han bruker et lignende språk når han advarer romerne om å «holde øye med dem som skaper splittelse og fører andre til fall ved å gå imot den lære dere har tatt imot. Hold dere unna dem!» (Rom 16,17) Bedragerne i Roma beskrives slik: De «tjener ikke vår Herre Jesus Kristus, men sin egen mage» (Rom 16,18).

`Jesus er det eneste fullkomne mønsteret, men det finnes andre som på visse områder kan være gode forbilder. Hvordan er du et forbilde for andre?`