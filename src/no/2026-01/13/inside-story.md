---
title:  Misjonsfortelling
date:  27/03/2026
---

#### Stjålet bibel planter en kirke

_Av David Fletcher_

I 2021 brøt det ut stammekamper mellom fem landsbyer i Papua Ny-Guinea. Mange hus ble brent ned, og eiendom ble plyndret i en av landsbyene, Kemefa. Minst 16 mennesker ble drept.

Midt under konflikten tok en soldat seg inn i Kemefa syvendedags adventistkirke og stjal en bibel. Krigeren, Abuni Ane, tok med seg boken til hjemlandsbyen sin, Orege.

Etter at sammenstøtene var over, begynte Abuni å lese i den stjålne bibelen. Mens han leste, ble han rørt i hjertet.

Det gikk flere måneder, og en adventistpastor besøkte Abunis landsby. Abuni tok frem den stjålne bibelen og forklarte pastoren, Dicks Neheza, hva som hadde skjedd. Han uttrykte anger og sa at han ønsket å omvende seg og overgi livet sitt til Gud.

Pastoren og Abuni etablerte en husmenighet i Orege, og det tok ikke lang tid før Abuni bestemte seg for å la seg døpe.

Under dåpen fortalte Abuni sin historie til de fremmøtte medlemmene fra Kemefa-kirken, der han hadde stjålet bibelen. Han ba om tilgivelse, og overleverte bibelen til menighetens eldste.

Forstanderen, som talte på vegne av menigheten, tilga Abuni og ba ham beholde bibelen. Han ga også Abuni en salmebok fra kirken i gave. Forstanderen oppmuntret ham til å fortsette å lese i bibelen, til å lovprise Gud og til å plante en menighet i Orege.

Abuni gikk rett i gang med arbeidet. Neste dag dro han og to venner ut i bushen for å samle tømmer til en halvpermanent kirkebygning. Pastor Neheza hadde med seg snekkerverktøy. Samme dag åpnet et menighetsselskap med tre grunnleggere i Orege.

Siden den gang har menigheten vokst til 18 medlemmer, inkludert åtte personer som ble døpt under «PNG for Christ»-evangeliseringsmøtene i 2024.

Pastor Neheza er overrasket over at stammekamper og en stjålet bibel resulterte i en kirke. Han forteller at den første bygningen nå er for liten, og at det er planer om å reise en større, permanent bygning.

Dette kvartalets trettende sabbatsoffer går til Den sørlige Stillehavsdivisjon, som blant annet har Papua Ny-Guinea som sitt territorium. Takk for ditt sjenerøse offer denne sabbaten.