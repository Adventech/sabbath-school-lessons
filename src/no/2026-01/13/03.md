---
title:  Samhørighet i kirken
date:  23/03/2026
---

I en verden som er knyttet sammen av internett, sosiale medier og utallige apparater, er det vanskelig å forestille seg utfordringen Paulus sto overfor da han skulle hjelpe de kristne å føle at de var en del av noe større enn sin lokale menighet.

`Les Kol 4,10–11. De sendte nyheter frem og tilbake med sendebud (Kol 4,7–9), men hvordan oppmuntret Paulus ellers til samhørighet? Hvilket budskap kan hilsenene ha hatt, i lys av noen av problemene Paulus tar opp i dette brevet?`

Med disse hilsenene fremmer Paulus fellesskap mellom de kristne. Her får vi vite at Markus var Barnabas’ fetter. Paulus baner dermed vei for Markus’ sannsynlige besøk i Kolossæ. Aristarkos beskrives bokstavelig talt som «medfange», han satt altså fengslet sammen med Paulus. Begge var soldater med «Guds rustning» (Ef 6,10–11) og kjempet for å sette Satans fanger fri til tjeneste i Guds rike (se 2 Tim 2,1–4). Jesus/Justus (jødiske og romerske navn som lyder svært likt på gresk, som Saul/Paulus) roses også som en pålitelig medarbeider i evangeliet.

Paulus gjør et poeng av å si at Aristarkos, Markus og Justus er jødekristne («av omskjærelsen»). Deretter nevner han tre ikke-jøder: Epafras, Lukas og Demas (Kol 4,12–14). Det er betegnende at disse medarbeiderne, til tross for spenninger mellom jøder og ikke-jøder i menigheten, klarer å arbeide godt sammen, i enhet og harmoni. Men ved å bruke «bare», er det som om Paulus uttrykker skuffelse over at ikke flere jødekristne har støttet ham i hans prøvelser. Likevel er det viktig at Johannes Markus, som tidligere hadde forlatt Paulus og Barnabas på den første misjonsreisen (Apg 13,13), nå ikke bare er lojal, men er også til «trøst» for Paulus (Apg 15,36–40).

Trusler mot enheten er ikke noe nytt. I senere år har adventistkirken opplevd store endringer i takt med at den har fått global utbredelse, og noen har hamret løs på enheten. Vektleggingen av enhet oppleves på alle plan i kirken.

`Hvordan kan du arbeide for å redusere det som truer vår enhet? Hva er disse spenningene lokalt, og hva kan gjøres med dem?`