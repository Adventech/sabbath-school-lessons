---
title:  Lekser om kontakt
date:  22/03/2026
---

Paulus lærer oss mye om å spre evangeliet. Reisene hans dekket ca. 21 600 kilometer. Dette er utrolig, for mye av det var til fots, og noen ganger var han også i fangenskap.

Han brukte mye tid i handelsbyer som Korint og Efesos, og derfra kunne budskapet gå videre til byer i innlandet. Paulus vendte også tilbake til menigheter han hadde grunnlagt for å styrke og oppmuntre de nye kristne der. Når han ikke kunne besøke menighetene personlig, sendte han brev. Dermed visste de kristne at han tenkte på dem og hadde omsorg for dem.

`Les Kol 4,7–9; jf. Ef 6,21. Hvordan beskrives Tykikos, og hvorfor sender Paulus ham og Onesimos til Kolossæ?`

Noen ting er det bedre å formidle muntlig enn skriftlig. Det ville være interessant å vite hvilke nyheter de to mennene hadde med til kolosserne. Ut fra Paulus’ ord om at dette skulle gi dem «trøst» og oppmuntring (Kol 4,7–9) kan vi anta at det bl.a. gjaldt opplysninger om Paulus’ livssituasjon i fengselet. Slik kommunikasjon var uansett viktig for å bevare de personlige båndene som knytter kristne sammen.

Tykikos (navnet betyr «heldig») var tydeligvis et betrodd sendebud. Han beskrives som en «trofast tjener» og «medslave» og var en av to menn fra Asia som Paulus valgte (Apg 20,4) til å bli med på reisen med kollekten til nødlidende kristne i Jerusalem. Han var også sammen med Paulus under hans andre fengselsopphold i Roma, og derfra ble han sendt til Efesos for å styrke arbeidet der (2 Tim 4,12). Paulus tenkte også på å sende ham til Titus på Kreta (Tit 3,12). Med seg hadde han Onesimos, som Paulus hadde omvendt i Roma (se studium 1) og beskriver som «trofast». Det ser ut til at Paulus også ville vite hvordan det sto til med de kristne i Kolossæ.

Det ville ikke være vanskelig å sende beskjed tilbake til ham, kanskje via Tykikos selv. Dette var en annen måte Paulus viste sin kjærlighet og omsorg for de kristne der på, selv om han ikke hadde besøkt dem personlig, og slik styrket han dem i troen så de kunne nå andre.

`Hvordan viser disse personlige tingene i Paulus’ brev hans menneskelighet og bekrefter gyldigheten av hans tjeneste?`