---
title:  Et budskap til laodikea
date:  26/03/2026
---

`Les Kol 4,16–18; jf. Kol 2,1–3. Tenk på Jesu budskap til Laodikea (se gårsdagens studium). Hvilken sammenheng er det med budskapet i Kolosserne, som også skulle leses i Laodikea?`

De samme problemene har vært gjengangere hos Guds folk. Profetene refset Israel for at de tilba som verden og ba dem vende om før det var for sent. Jesaja klaget: «Å, at den trofaste byen skulle bli en hore!» (Jes 1,21) og ba folket vende tilbake til Gud og få tilgivelse og renselse (Jes 1,16–20). Både døperen Johannes (Matt 3,2; Matt 3,8–10) og Jesus (Matt 4,17; Matt 12,33–37) oppfordret israelittene til å vende om og bære frukt som kunne stå sin prøve i dommen. Apostlene hadde et lignende budskap (Apg 2,38; Apg 3,19; Apg 17,30; 2 Kor 7,9–10).

`Sammenlign tekstene: Jes 60,1–3 med Åp 18,1–4 og Jes 62,1–5 med Åp 19,7–8. Hvilke likheter er det mellom budskapene i de to bøkene?`

Gud vil forene himmel og jord. Men pga. den store konflikten må det skje gradvis:

1. På Golgata ble det slutt på all sympati for Satan blant de himmelske vesener (Joh 12,31).
2. Kristi domsverk i den himmelske helligdommen vil «utruste dere med alt godt, så dere gjør hans vilje» (Hebr 13,21) og blir skikket for himmelen.
3. Med tusenårsdommen og den endelige dom etter de tusen år blir alle gjenstående spørsmål avklart, og synden og syndere som ikke har vendt om blir borte i ildsjøen, som også renser jorden (Åp 21,8).
4. Når synden er tilintetgjort, kan himmel og jord endelig forenes (Åp 21,3).

`Hva kan du gjøre (uten å se på andre) for å stå trofast mot Gud og hans sannhet? Det vil si, hva gjør du som viser hvem som eier ditt hjerte?`