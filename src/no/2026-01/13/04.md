---
title:  Stå fullkomne
date:  24/03/2026
---

Det er skrevet bøker om det målrettede liv og den målrettede menighet. Selv om «målrettet» kanskje ikke er helt riktig, er et klart «målfokus» viktig for å få til noe meningsfullt. Paulus’ liv og tjeneste, så vel som hans medarbeidere og de andre apostlene, er eksempler på dette (se Fil 3,13–14). Resultatene taler for seg – evangeliet spredte seg raskt over hele Romerriket og videre (Kol 1,23). Det samme behovet er til stede i dag.

`Les Kol 4,12–13. Hvilket formål beskrives og hvordan skal det realiseres?`

Som nevnt i et tidligere studium spilte Epafras trolig en viktig rolle i spredningen av evangeliet til Kolossæ og de omliggende byene Laodikea og Hierapolis (se studium 1). Hans hilsener og bønner for disse menighetene var sikkert til oppmuntring for de troende der. Epafras’ bønner hadde et klart fokus – at kolosserne måtte «bli stående fullkomne og fullt overbevist om hele Guds vilje» (Kol 4,12). La oss se nærmere på de ulike delene av bønnen.

Stå. Ordet betyr å stå fast, og det er bare mulig når man er «grunnfestet og stødig» i troen og trygg på evangeliets sannhet (Kol 1,23). Paulus bruker det samme ordet flere ganger i forbindelse med kampen mot «djevelens listige knep» (Ef 6,11) og det å motstå mørkemaktene med guddommelig kraft og iført «Guds fulle rustning» (Ef 6,10–18; jf. 2 Tim 2,19).

Fullkomne. Ordet viser til den innstilling som finner sitt høyeste uttrykk i oppofrende kjærlighet (Matt 5,44; Matt 5,48) hos dem som aldri vil si de har «nådd målet» (Fil 3,12–15).

Fullt overbevist. Dette uttrykket betyr å tilfredsstille fullt ut eller gjøre noe fullt og helt. Det brukes om Abraham som var «overbevist» om at Gud ville gjøre det han lovet enda det var menneskelig umulig (Rom 4,21), og om Paulus som ble styrket av Herren til å «fullføre forkynnelsen» (2 Tim 4,17).

Hele Guds vilje. Ordet «hele» er meget omfattende. Paulus ba om at kolosserne måtte bli fylt av kunnskap om Guds vilje, «leve et liv som er Herren verdig, og som helt og fullt er til glede for ham» (Kol 1,9–10) ved «kraften fra hans herlighet» (Kol 1,11).