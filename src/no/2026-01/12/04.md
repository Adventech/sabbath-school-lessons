---
title:  Arbeidslivet
date:  17/03/2026
---

`Les Kol 3,22–25 og Kol 4,1. Hvilke råd får slavene? Hvilke prinsipper for arbeidsforhold finner vi her?`

I dag er det noen som bruker slaveri som et argument for å avvise bibelske råd eller helt å avvise Skriften. Ironisk nok tar man da lite eller ingen hensyn til den historiske konteksten i GT og NT. Mennesker er skapt i Guds bilde, og de er skapt for frihet. Moselovene forbød israelittene å være evigvarende slaver (5 Mos 15,12) og satte seks år som den lengste tjenestetiden for å betale gjeld (2 Mos 21,2–6; 3 Mos 25,39–43). Enda så avskyelig slaveri er for oss i dag, kunne Israels form for slaveri på ingen måte sammenlignes med de forferdelige forholdene som har vært i bruk i den vestlige verden, hvor det var en plage og en grusom forbrytelse mot menneskeheten.

I nytestamentlig tid måtte kirken arbeide innenfor rammen av romersk lov, som tillot slavehold. «Men i motsetning til moderne former for slaveri ga romerretten slavene betydelige rettigheter og muligheter, og forsøk på å avskaffe denne praksisen kunne ha svekket evangeliets fremgang.» – Clinton Wahlen, «Culture, Hermeneutics, and Scripture: Discerning What Is Universal», i Frank M. Hasel, red.: _Biblical Hermeneutics: An Adventist Approach_ (Silver Spring, MD: Biblical Research Institute/ Review and Herald Academic, 2020), s. 166.

I kirken, i motsetning til i Romerriket generelt, var slavens første plikt overfor Herren. Og deres herrer fikk beskjed om å behandle dem rettferdig, «for dere vet at også dere har en herre i himmelen» (Kol 4,1). Dessuten sa Paulus til Filemon at han ikke lenger skulle behandle Onesimos som sin slave, men som sin bror (Filem 1,16). Både i GT og NT blir de troende kalt Guds slaver (eller tjenere) (se bl.a. Sal 34,23; Luk 17,10; 1 Pet 2,16).

Om man ikke liker de kulturelle omstendighetene som noen bibeltekster ble skrevet under, må man likevel godta tekstens autoritet. Ellers setter vi oss selv og vår kultur over Skriften. Det er bedre å se på alt Bibelen sier om et emne før vi trekker en konklusjon om hva Bibelen sier om det.

`Hvordan kan denne teksten brukes i din arbeidssituasjon? Hvordan kan du ha nytte av prinsippene som beskrives her, enten du er sjef eller ansatt?`