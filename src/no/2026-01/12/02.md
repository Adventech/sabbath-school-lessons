---
title:  Mann og kone
date:  15/03/2026
---

I NT er det flere sett med retningslinjer for kristne hjem (se Ef 5,21–6,9; Kol 3,18–4,1; Tit 2,1–10; 1 Pet 2,18–3,7). Disse «hustavlene», som de kalles, er ikke helt hierarkiske, men inneholder elementer som gjør relasjonene mer gjensidig berikende.

`Les Kol 3,18–19. Hvilken balanse ser du? Hvilke andre råd gir Paulus i Ef 5,22–25; Ef 5,33?`

Noen menn siterer «Dere kvinner, underordne dere ektemennene deres» (Kol 3,18) og stopper der og glemmer tillegget: «som det sømmer seg i Herren». Ingen steder i NT står det at kvinner skal underordne seg alle menn, eller at koner er underdanige eller undertrykte, eller at de blindt skal føye seg etter alle mannens innfall og ønsker. Paulus’ poeng er at konen først og fremst skal være tro mot Herren, og deretter mot sin mann. Hennes individualitet må ikke oppslukes av mannen, og han skal ikke være hennes samvittighet.

Kristi kjærlighet til kirken da han ga seg selv for den, viser hvordan menn skal elske sine koner (Ef 5,25). De vil være trofaste uansett hva det koster. De vil ta beslutninger som er i hennes beste interesse, selv om deres interesser normalt sett bør være sammenfallende. En slik kjærlighet gjør det lettere for kvinnen å følge Guds bud om å respektere sin mann (Ef 5,33).

Et sunt kristent ekteskap preges av gjensidighet – de rådfører seg med hverandre, tenker gjennom ting sammen og tar beslutninger som et par. Når det skal tas beslutninger som har stor betydning for hele familien, kan det være på sin plass å ta barna med på råd, men foreldrene må ikke krangle i barnas nærvær. Hvis ektefellene ikke kan bli enige etter en slik prosess, er den bibelske veien til fred at konen føyer seg etter mannen hvis det ikke er mot Guds ord. Og de fleste, om ikke alle menn husker nok ganger da de var glade for at de lyttet til konen og fulgte hennes råd. Jo mer mann og kone samarbeider, desto bedre blir ekteskapet.

`Hvordan kan vi unngå det som har skjedd gjennom hele historien: at de fine prinsippene i disse tekstene blir til noe ondt?`