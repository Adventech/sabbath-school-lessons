---
title:  Be for hverandre
date:  18/03/2026
---

`Les Kol 4,2–4. Hvilke prinsipper for bønn ser du her? Hvilke bønneønsker kommer Paulus med?`

Noe av det viktigste vi kan si til en som sliter med noe, enten det er familie, helse, penger eller noe annet, er «Jeg ber for deg». Dette er himmelens utvalgte middel for å knytte bånd og samspill. «Gud vil gjerne gi oss det vi i tro ber om, og som vi ellers ikke ville få» – Ellen White: _Alfa og Omega_, bd. 8, s. 38.

Se hva Paulus sier om bønn: «Vær utholdende», «våk» og «be med takk» – dette er en bønn i tro (Kol 4,2). Han ber oss be «alltid» (Ef 6,18) og «uavbrutt» (1 Tess 5,17). Og husk at selv om «vi vet ikke hva vi skal be om for å be rett», så går «Ånden selv … i forbønn for oss med sukk uten ord» (Rom 8,26).

`Les Kol 4,3 igjen. Hvilken «dør for Ordet» kan Gud åpne for deg til å formidle din tro?`

Paulus ba også om at han måtte finne de riktige ordene. Når vi leser brevene hans og talene i Apostlenes gjerninger, kan vi lett tenke oss at apostelen alltid var veltalende og aldri var i tvil om hva han skulle si. Men her ber han dem be om at han må forkynne «slik jeg skal» (Kol 4,4). Han bruker et viktig gresk ord (dei) som kan oversettes med «som jeg må tale» og peker på den guddommelige nødvendigheten av å forkynne evangeliet. Han innså hvor viktig det var å legge frem budskapet for folk i de høyeste kretser i Roma, deriblant keiserens hus.

«Det er ikke nødvendig at vi til enhver tid skal bøye kne under bønn. Venn deg til å snakke med Frelseren når du er alene, når du er ute og går, og når du er opptatt i ditt daglige arbeid. La hjertet hele tiden være oppløftet i en stille bønn om hjelp, om lys, om kraft, om kunnskap. La ethvert åndedrett være en bønn.» – Ellen White: _Helse og livsglede_, s. 393.