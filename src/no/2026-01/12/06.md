---
title:  Gå frem med visdom
date:  19/03/2026
---

Hva er det viktigste vi kristne vet? Jo, at Jesus Kristus døde for vår synd og at vi kan få evig liv ved å tro på ham. Det kunne vi ikke ha funnet ut på egen hånd. Vi måtte få det fortalt eller åpenbart. Og det har blitt åpenbart – i Guds ord.

Det er mye sannhet, kunnskap og visdom vi aldri ville ha kjent til om det ikke hadde vært for det Gud har åpenbart for oss i Ordet. Men denne kunnskapen og visdommen er ikke gitt oss bare for at vi skal vite det. Vi skal leve sannheten og visdommen.

`Les Kol 4,5–6. Når trenger vi spesielt å «gå fram med visdom»? Hvorfor det?`

Dessverre hender det at vi kristne er alt annet enn kristne! Og som Paulus påpekte (med sitat fra Jes 52,5), var også Israel en snublestein for de vantro: «Guds navn blir spottet blant hedningene på grunn av dere» (Rom 2,24). Det er viktig hvordan vi er mot andre, spesielt dem som ikke deler vår tro (se Tit 2,5; 2 Pet 2,2). Et kristent hjem, en gruppe unge som samles for å be i stedet for å drive med rampestreker, enkel vennlighet og en rolig, tålmodig ånd taler sterkt til dem som følger med for å se om vår tro er ekte eller ikke.

I Kol 4,6 er Paulus opptatt av våre ord: «La alt dere sier, være vennlig». Våre ord skal ikke bare være vennlige og høflige, men også preget av Guds nåde ved Den hellige ånds innflytelse.

«Ha salt og kraft». I motsetning til hva verden kan kalle «salt» tale, skal våre ord være passende og tiltalende for dem vi snakker til.

«Så dere vet hvordan dere skal svare hver enkelt». Bare Den hellige ånd kan gi oss de riktige ordene til rett tid og rett formål, samt forberede tilhørerne på det vi «må» dele (også her brukes dei – se gårsdagens kommentar til Kol 4,4).

`Tenk på dine ord, dine handlinger og hvordan du er mot andre. Hva sier det om din tro og hva det er å være kristen?`