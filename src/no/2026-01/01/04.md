---
title:  Paulus i Filippi
date:  30/12/2025
---

Timoteus hadde nettopp sluttet seg til Paulus og følget hans på den andre misjonsreisen da Den hellige ånd nektet dem å fortsette gjennom Lilleasia (Apg 16,6). I et nattlig syn fikk Paulus se en mann som ba ham: «Kom over til Makedonia og hjelp oss!» (Apg 16,9). Dermed drar de straks til den havnebyen som ligger nærmest Makedonia og krysser Egeerhavet fra Troas til Neapolis på det europeiske kontinentet. Men i stedet for å forkynne evangeliet der, drar Paulus, Silas, Timoteus og Lukas, som har sluttet seg til dem i Troas (se bruken av «vi» i Apg 16,11), videre til Filippi.

I sitt misjonsarbeid tenkte Paulus alltid strategisk. Filippi var den viktigste byen i den delen av Makedonia (Apg 16,12), og som en av de mest aktede byene i Romerriket hadde den fått status som Ius Italicum – den høyeste status en by kunne få. Innbyggerne hadde de samme privilegiene som om byen hadde ligget i Italia, blant annet fritak for eiendomsskatt og koppskatt, og alle som ble født i byen, ble automatisk romerske borgere. Byen var også et viktig stoppested langs Via Egnatia, hovedveien mellom Roma og Østen. Ved å etablere et viktig kristent senter der, kunne de bringe evangeliet til mange andre byer i nærheten, blant annet Amfipolis, Apollonia, Tessalonika og Berøa (se Apg 17,1; Apg 17,10).

Det fremgår av de mange latinske inskripsjonene at det offisielle språket i Filippi i det første århundret var latin. I Filipperne 4,15 henvender Paulus seg til dem med et latinsk-klingende navn, Philippēsioi, trolig for å anerkjenne deres spesielle status som romere. Gresk var likevel språket som ble brukt på torget og i byene rundt, og det var også det språket evangeliet ble spredt på. Lukas beskriver hvordan Paulus og følget hans sluttet seg til folk som ba ved elvebredden, der Lydia og hennes husstand ble omvendt (Apg 16,13–15). Som forretningskvinne (som «handlet med purpurtøy») var hun nok en av de viktigste økonomiske støttespillerne for Paulus’ virke i Filippi. I den tiden Paulus og Silas satt fengslet der, ble enda en hel husstand omvendt – fengselsvaktens.

Den hellige ånd visste at Filippi ville være det ideelle utgangspunktet for å spre evangeliet til Europa, selv om det også ville bli forfølgelse. Forfølgelse er noe ondt, men i visse tilfeller kan det gjøre at evangeliet når mennesker som ellers ikke ville blitt nådd.

`Apg 9,16. Hvordan hjelper dette oss å forstå noen av Paulus’ prøvelser? Hvordan kan det hjelpe oss å forstå noen av våre egne?`