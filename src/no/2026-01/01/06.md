---
title:  Menighetene i filippi og kolossæ
date:  01/01/2026
---

`Les Fil 1,1–3 og Kol 1,1–2. Hvordan beskrives menighetene i Filippi og Kolossæ, og hva betyr det?`

I sine brev hilser Paulus vanligvis de kristne på disse stedene som «hellige»: ved dåpen ble de utvalgt som Guds spesielle folk, slik Israels folk ble utvalgt som et «hellig folk» da de ble omskåret (2 Mos 19,5–6; jf. 1 Pet 2,9–10).

Legg merke til parallellen mellom hilsenene i de to brevene. Paulus omtaler «tilsynsmenn og diakoner» (Fil 1,1) i Filippi og «troende søsken i Kristus» (Kol 1,2) i Kolossæ. Når NT snakker om «troende søsken», har de en bestemt oppgave i menigheten (se Ef 6,21; Kol 4,7; 1 Pet 5,12). Så det ser ut til at Paulus ikke bare henvender seg til menighetsmedlemmer, men også til menighetens ledere i disse byene. Henvisningen til embeter som er beskrevet mer konkret andre steder (f.eks. i 1 Tim 3,1–12 og Tit 1,5–9) vitner om betydningen av organisering helt fra kirkens første tid.

Det var en prioritert oppgave for Paulus å lære opp medarbeidere som Timoteus og Epafras og sørge for lederskap i de lokale menighetene, og dette forsterket misjonsarbeidet. Han hadde altså en strategisk tilnærming til både å nå ut og å holde på folk. Våre adventistpionerer fulgte NTs modell for menighetsorganisering, noe mange artikler i Review and Herald fra 1850-tallet viser. James White sa: «Den guddommelige orden i NT er nok til å organisere Kristi kirke. Hadde det vært behov for mer, ville det ha blitt gitt ved inspirasjon.» – «Gospel Order» i _The Advent Review and Sabbath Herald_, 6. desember 1853, s. 173. Lenge før Paulus skrev til disse menighetene hadde apostlene begynt å innsette ledere for menigheten i Jerusalem (se Apg 6,1–6; Apg 11,30), og det ble «et mønster for hvordan menigheter skulle organiseres andre steder hvor sannhetens sendebud vant mennesker for evangeliet.» – Ellen White: _Alfa og Omega_, bd. 6, s. 65.

Vi vet at Paulus av og til brukte hjelpere til å skrive brevene sine. Timoteus er også nevnt som medavsender andre steder (se f.eks. 2 Kor 1,1; Filem 1,1). Når Paulus bruker «jeg» i stedet for «vi», viser det at hans autoritet også står bak disse brevene.