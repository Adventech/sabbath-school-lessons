---
title:  Paulus, jesu kristi fange
date:  28/12/2025
---

Filipperne og Kolosserne kalles fengselsbrev fordi de ble skrevet mens Paulus satt i fengsel (de andre er Efeserne og Filemon). De fleste mener at de ble skrevet mens Paulus var i Roma ca. år 60–62 e.Kr. (se Apg 28,16).

`Les Ef 3,1 og Filem 1,1. Hva ligger i Paulus’ omtale av fangenskapet?`

Paulus har viet sitt liv til tjeneste for Jesus Kristus. Hvis det innebærer å være fange, er han klar til det. Paulus kaller seg sendebud «i lenker» (Ef 6,20). Han hadde vært på misjonsreiser, startet menigheter og lært opp arbeidere for Herren. Han kunne ha spurt: «Hvorfor er jeg her når jeg kunne gjort så mye mer uten disse lenkene?» Han ble også fengslet senere, da han skrev 2. Timoteus. Så minst fem av bøkene i NT ble skrevet mens han satt i fengsel.

Paulus nevner aldri nøyaktig hvor han var fange; derfor har noen foreslått Efesos eller Cæsarea. Men vi har ingen bibelske bevis for at Paulus hadde vært fange i Efesos. Cæsarea virker mer sannsynlig, men den gang var det ingen åpenbar trussel mot hans liv. Men det var det da brevet til filipperne ble skrevet (se Fil 1,20, Fil 2,17).

Dette brevet gir oss noen ledetråder om hvor Paulus befant seg. For det første var det et pretorium. Dette kan være en provinsguvernørs offisielle residens, som den i Jerusalem, hvor Jesus ble forhørt av Pilatus (Matt 27,27; Joh 18,33), og i Cæsarea, hvor Paulus satt fengslet (Apg 23,35). Men Paulus bruker ikke begrepet om et sted, men om mennesker. Han sier at «hele borgen» ble kjent med evangeliet (Fil 1,13). I Roma var dette elitesoldater, om lag 9000 mann, som beskyttet keiseren og voktet fangene hans.

Paulus sender også hilsener fra de troende «i keiserens tjeneste» (Fil 4,22). Dette tyder på at Paulus var fange i Roma og hadde kontakt med folk i keiserens husholdning.

`Hvordan kan vi få det beste ut av enhver vanskelig situasjon? Hvorfor er det ikke alltid så lett?`