---
title:  Paulus og Kolossæ
date:  31/12/2025
---

Vi kjenner ikke til at Paulus hadde besøkt Kolossæ, men dette sier igjen noe om hvor effektiv hans evangeliseringsstrategi var. Det var Epafras fra Kolossæ (Kol 4,12) som hadde brakt evangeliet til byen (Kol 1,7). Men hvordan ble han omvendt? Trolig midt i 50-årene, da Paulus var i Efesos ikke langt borte, da «alle som bodde i Asia, fikk høre Herrens ord» (Apg 19,10; jf. 20,31).

Åpenbaringen vitner om hvordan evangeliet spredte seg i dette området (Åp 1,4). Den mest sannsynlige forklaringen på denne suksessen, også spredningen til Kolossæ, er at det skyldtes arbeidet til dem Paulus hadde omvendt da de hørte budskapet i Efesos, den viktigste byen i Lilleasia og en stor havneby. Epafras hørte Paulus forkynne i Efesos, ble en av hans medarbeidere og brakte evangeliet tilbake til hjembyen Kolossæ.

Byen ligger cirka 15 km sørøst for Laodikea, og det er først nå den blir utgravd, så vi vet mindre om den enn andre mer kjente byer i regionen. Men vi vet den hadde en ganske stor jødisk befolkning, med «så mange som ti tusen jøder som bodde i den delen av Frygia». – Arthur G. Patzia: New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), bd. 10, s. 3. Mynter preget i Kolossæ tyder på at innbyggerne der, som i mange romerske byer, tilba flere guder. De hedenske skikkene og den sterke kulturelle påvirkningen ga nok de kristne der store utfordringer, ikke bare når det gjaldt misjon, men også når det gjaldt å holde fast i evangeliets rene tro. En annen viktig kristen i Kolossæ var Filemon, som kan ha blitt omvendt omtrent samtidig som Epafras.

`Les Filem 1,15; Filem 1,16. Se også Kol 4,9. Hva ba Paulus Filemon om når det gjaldt Onesimos?`

Romersk lov påla Paulus å sende Onesimos tilbake til Filemon, men Paulus taler til Filemons hjerte og samvittighet som trosfelle og ber ham behandle Onesimos som bror, ikke som slave (Filem 1,16).

`Vi kan avsky slaveriet i alle dets former og skulle ønske at Paulus hadde fordømt det, men hvordan kan vi forstå det Paulus sier her? (Det er fascinerende at Ellen White i slavetidens USA ba adventistene trosse loven som påbød dem å sende tilbake rømte slaver.)`