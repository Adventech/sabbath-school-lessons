---
title:  Trygg
date:  13/01/2026
---

`Les Fil 1,23–24. Hva mener Paulus med at det er «mye bedre» å «bryte opp og være sammen med Kristus»?`

Denne teksten har ofte blitt misforstått. I ukens avsnitt tar Paulus opp kontrasten mellom å leve og å dø. Den kristne lever for Kristus og kan også dø for ham. Slik er det en «vinning», for vårt vitnesbyrd blir så mye sterkere og mer overbevisende (Fil 1,21). Ingen tviler på at man tror når man er villig til å dø for troen.

Men vi må også være klar over at de døde faktisk er døde. De «vet ingenting». De hviler i graven til oppstandelsen (se Fork 9,5; Joh 5,28–29). Derfor sa Jesus om Lasarus, som var død: «Vår venn Lasarus er sovnet, men jeg går og vekker ham» (Joh 11,11).

Tenk deg hvordan det ville vært for Lasarus hvis han kom til himmelen med en gang han døde. Etter at han har boltret seg i paradis i fire dager, kommer en engel med «dårlig» nytt: «Beklager, Lasarus, men Jesus kaller deg til jorden igjen. Du kan ikke bli her».

Når vi følger tanken til dens logiske konklusjon, ser vi hvor feil den er. Døden er som en drømmeløs søvn som Jesus vil vekke sine trofaste følgesvenner fra når han kommer igjen, og da blir de vekket opp sammen med de levende hellige og tatt med til himmelen for å være sammen med Jesus for alltid (se 1 Tess. 4,16–17).

Paulus’ «bortgang» fra livet her og nå for å være med Kristus betyr å være sammen med ham i lidelse og død (2 Tim 4,6) for å «nå fram til oppstandelsen fra de døde» (Fil 3,11). Han var nok også klar over at han ville lukke øynene i døden og at det neste han ville oppleve, ville være å se Jesus, som ville føre ham og hele Guds folk til det stedet Jesus har beredt for alle som elsker ham (Joh 14,3; 1 Kor 2,9).

Paulus var villig til å dø for Kristus, men han visste at det ville være bedre for filipperne at han «fortsatt får leve» (Fil 1,24).

For den kristne er det ikke alltid lett å si om det er bedre å leve for Kristus eller å dø for ham. Paulus følte seg «trukket til begge sider» (Fil 1,23), mellom å bli i live eller å hvile i graven.

`Ingen ønsker å dø, men har du tenkt over at det neste du vil oppleve etter at du dør, er Kristi gjenkomst? Hvordan gjør denne tanken det lettere å forstå Paulus’ tankegang her?`