---
title:  Misjonsfortelling
date:  16/01/2026
---

#### Påfugler til unnsetning!

__

Et utbrudd av babykobraer (slanger), skremte Beulah Fernandez, direktør for «Sunshine Children’s Home and School» på en syvendedags adventistskole i Bangalore i India. Hun hadde god grunn til å være bekymret. Fem år tidligere hadde en gutt blitt bitt av en kobra mens han jaget en kalv gjennom en mangolund. Selv om han hadde blitt fraktet til sykehuset i all hast, måtte han gjennom flere operasjoner og et år med kompliserte behandlinger før han ble frisk igjen.

Nå så det ut til å være kobraunger overalt på det 10 mål store området: på veien, i hagen, under bilen og til og med utenfor døren til Beulahs hus.

«Herre!» ba hun. «Dette skal være et trygt sted for barn. Vær så snill og hjelp!»

Slangefangere ble tilkalt, men de var vant til å fange slanger i bybebyggelse og lukkede rom. Det var en vanskelig oppgave å finne babykobraene på det store området med trær som bar mango, bananer, jackfrukt, sapota, papaya, vaniljeepler, avokado, kokosnøtter, guava, fiken, pasjonsfrukt og soursop.

Ansatte og barn ba inderlig.

Så oppdaget en av de ansatte en påfugl på campus. Kunne det være sant? En påfugl på campus midt i en storby? Påfugler er kjent for å spise giftige slanger.

Kort tid etter så en annen ansatt en påfugl til.

Noen kvelder senere fikk ansatte og barn se en påfugl og en påfuglhøne spankulere majestetisk rundt i hagen. Alle så forundret på den skinnende blå påfuglen som foldet ut sine lange, strålende halefjær med øyelignende mønstre.

Etter den kvelden forsvant babykobraene.

Selv om slangene var borte, ble påfuglen og påfuglhønen værende på campus som staselige voktere for barna og de ansatte. Selv i dag er det nesten daglig noen som roper «Påfugl!» – og barna løper ut for å se på en vakker fugl.

Beulah mener at påfuglene var svaret på deres inderlige bønner. I løpet av skolens og barnehjemmets 45-årige historie hadde det aldri tidligere vært påfugler på campus.

«Vi tror at Gud sendte påfuglene», sier hun. «Gud elsker og bryr seg virkelig om sine barn, og han kan fortsatt forbløffe oss med vakre løsninger på alle våre problemer».

Dine sabbatsskolegaver til misjonen støtter syvendedagsadventistenes utdanningsinstitusjoner rundt om i verden. Takk for at du gir til misjonen.