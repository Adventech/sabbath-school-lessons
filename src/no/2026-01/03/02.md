---
title:  «Kristus skal bli opphøyet»
date:  11/01/2026
---

`Les Fil 1,19–20. Hva tror Paulus blir utfallet av rettssaken mot ham? Hva er viktigere enn å bli frikjent?`

Paulus var ingen forbryter, men han var ikke fremmed for fengsel og forfølgelse. Til korinterne skrev han at han hadde «vært oftere i fengsel, fått flere slag og mange ganger vært i dødsfare. Av jødene har jeg fem ganger fått de førti slagene på ett nær. Tre ganger er jeg blitt pisket, én gang steinet, tre ganger har jeg lidd skipbrudd, og jeg drev en gang et helt døgn rundt på havet. Stadig har jeg måttet reise omkring, i fare på elver og i fare blant røvere, i fare blant landsmenn og i fare blant utlendinger, i fare i byer, i fare i ørkenen, i fare på havet og i fare blant falske søsken, i slit og strev, ofte i nattevåk, i sult og tørst, ofte fastende og uten klær i kulden.» (2 Kor 11,23–27)

Men Paulus vil ikke vi skal tro lidelsene var det som fylte hans sinn, for han tilføyer: «I tillegg til alt det andre har jeg det som daglig ligger på meg, omsorgen for alle menighetene» (2 Kor 11,28).

`Les 1 Kor 4,14–16; 1 Tess 2,10–11; Gal 4,19 og Filem 1,10. Hvilket forhold har Paulus til menighetene han grunnla, og dem han vant for Kristus?`

Jesus hadde gitt alt for å frelse oss, og Paulus «vil med glede bruke alt, ja, selv bli oppbrukt» for sine trosfellers skyld (2 Kor 12,15). Men jo mer ens handlinger minner om Jesu liv, desto mindre blir man elsket og verdsatt av enkelte. «Alle som vil leve et gudfryktig liv i Kristus Jesus, skal bli forfulgt» (2 Tim 3,12). Men å være trofaste kristne er kanskje den beste måten å ære Gud og åpenbare evangeliets sannhet på (jf. Fil 1,7). «Paulus viste tålmod og glede under det lange og ufortjente fangenskapet. Sammen med troen og motet var de som en eneste lang preken.» – Ellen White: _Alfa og Omega_, bd. 6, s. 316.

`Se på ditt liv og den måten du er på overfor andre, spesielt dem som ikke behandler deg pent. Vitner ditt liv om Jesus?`