---
title:  Stå sammen
date:  14/01/2026
---

Jesu siste bønn for disiplene kretset om ett tema: enhet. Jesus så ut over korset, mot det å være med Faderen og med oss: «Far, du har gitt meg dem, og jeg vil at de skal være der jeg er, så de får se min herlighet, den du har gitt meg» (Joh 17,24). Jesus ba om at Faderen måtte bevare dem «så de kan være ett, slik som vi er ett» (Joh 17,11). Han understreket også at mange bruker uenighet som en grunn til ikke å tro. To ganger i den korte bønnen understreker Jesus at vår enhet med ham og Faderen er for at «verden skal tro» og «skjønne at du har sendt meg» (Joh 17,21; Joh 17,23).

`Les Fil 1,27 og Joh 17,17–19. Hva er avgjørende for enhet i kirken?`

Det greske ordet i Filipperne 1,27 som er oversatt med «fører et liv som er … verdig», er politeuomai og betyr «lev som en borger» – ikke i et jordisk rike, men som borger av det himmelske riket. Bergprekenen tegner et fint bilde av hva det vil si å være barn av Far i himmelen og borgere av hans rike: fattige i ånden, saktmodige, sulte og tørste etter rettferdighet, barmhjertige, rene av hjertet, fredsstiftere, vende det andre kinnet til, elske sine fiender, velsigne dem som forbanner oss, gjøre godt mot dem som hater oss. Kort sagt, «gjøre rett, vise trofast kjærlighet og vandre ydmykt med din Gud» (Mi 6,8).

Slike mennesker er det ikke så lett å bli sint på, eller? Iblant misliker vi folk som er for gode. Vi kan bli fristet til å rakke ned på dem eller finne et svakt punkt som viser at de ikke er så gode likevel, bare for å få det bedre med oss selv. Hvorfor ikke heller se om vi kan være mer kjærlige, rause, barmhjertige og ydmyke?

Ellen White talte om dem som «elsker verden og dens fortjeneste mer enn de elsker Gud eller sannheten». – _Testimonies for the Church_, bd. 5, s. 277.

Splid i menigheten bunner ofte i stolthet. «Når vi har dyrket stolthet og verdslige ambisjoner, har Kristi ånd forsvunnet, og rivalisering, uenighet og strid har trengt inn og distrahert og svekket menigheten.» – _Testimonies for the Church_, bd. 5, s. 240, 241.

Tenk så viktig det er å lære av Jesu ydmykhet og saktmodighet! Tenk så annerledes en menighet vi ville ha fått!