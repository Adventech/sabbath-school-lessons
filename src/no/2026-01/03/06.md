---
title:  Ikke la dere skremme
date:  15/01/2026
---

`Les Fil 1,27–30. Hva har det at vi «kjemper med ett sinn for troen på evangeliet» med fryktløshet å gjøre?`

Satans strategi er splitt og hersk. Splid er livsfarlig. Jesus sa: «Om et hus kommer i strid med seg selv, kan det huset ikke bli stående» (Mark 3,25). Det er enkel logikk og Satan liker at vi glemmer det. Vårt samhold gjør det mulig å fylle vår profetiske rolle som Bibelens profetiske rest (Åp 12,17) og forkynne «det evige evangelium» til «alle nasjoner og stammer, tungemål og folk» (Åp 14,6). Siden samhold er viktig for å utføre oppdraget med å spre Guds budskap, og Jesu bønn i Johannes 17 fremhever «sannheten» i Guds ord som viktig for samhold (Joh 17,17; Joh 17,19), kan vårt budskap ikke skilles fra vårt oppdrag eller vårt samhold. De tre står og faller sammen. Hvis én av disse tre nøklene mangler, kan vi ikke lykkes. Men har vi alle tre, har vi ingenting å frykte. Vi behøver ikke være redd for motstand (Fil 1,28). Satan er en beseiret fiende. Om vi så skulle bli drept for vår tros skyld, er det ingenting som kan skade oss hvis vi «brenner for det gode» (1 Pet 3,13). Djevelen kan ikke stanse Guds sannhets fremmarsj.

`Sammenfatt temaet som går igjen: Matt 10,38; Apg 14,22; Rom 8,17; 2 Tim 3,12.`

Livet her i verden er hardt, selv for de «beste». Job var rettskaffen; selv Gud sa at han «var en from og rettskaffen mann som fryktet Gud og unngikk alt ondt» (Job 1,1). Likevel ble han og familien hans plutselig forfulgt av ulykker. Hvem har vel ikke lært, av egen eller andres erfaring, at livet her leves på kanten av et stup og at man aldri vet når man faller utfor? Alle lider i en eller annen grad. Men det er bedre å lide for Kristi skyld enn for noe annet.

`Hvilket håp eller trøst bør vi som kristne ha midt i lidelsen?`