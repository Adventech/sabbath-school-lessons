---
title:  Menneskers bud
date:  05/03/2026
---

`Les Kol 2,20–23. Hvordan forstår du formaningene i lys av resten av kapittelet?`

Som i brevet til galaterne, kaller Paulus fokuset på jødiske seremonier for «grunnkreftene i verden» (Kol 2,8; Kol 2,20; jf. Gal 4,3; Gal 4,9). Disse tingene hører altså jorden til, men vårt borgerskap er i himmelen. Vi trenger ikke å være belemret med seremoniloven, for den var bare et forvarsel om den virkeligheten vi nå nyter i Kristus. Så selv om forskriftene opprinnelig kom fra Gud, er de nå overflødige, for de har oppfylt sitt formål.

Fordi alle disse forskriftene ble avskaffet på korset, som vi ser av at Guds hånd revnet forhenget i tempelet i to (Matt 27,51; jf. Dan 9,27), er kristne (også jødekristne) fritatt for disse forskriftene. Hvis vi underkaster oss dem, identifiserer vi oss med denne verden som går til grunne, og ikke med den nye verden i Kristus.

Vi ser jo frem til «en ny himmel og en ny jord, hvor rettferdighet bor» (2 Pet 3,13), og ikke bare en renovering av den gamle.

I tillegg til at fariseerne og de skriftlærde hadde føyd flere menneskelige krav til Moselovene (se Mark 7,1–13), var videreføringen av seremoniene i GT, som Kristus hadde oppfylt, ikke noe Gud krevde, men bare menneskelige påbud. De var i ferd med å bli et hinder for troen i stedet for å styrke den. Det er fort gjort å tro at disse tingene ikke bare gjør en bedre enn dem som ikke gjør dem, men kanskje også på en underfundig måte gjør en fortjent til frelsen.

Gjennom hele kirkehistorien har bibeleksperter falt for fristelsen til å komme med religiøse uttalelser og tilegnet seg Den hellige ånds rolle som veileder for de troende når det gjelder tekstens betydning. Kristus er kilden til Skriftens sannhet, slik Paulus og de andre bibelskribentene lærer oss.

`Hvordan kan vi forsikre oss om at vi forstår at vårt eneste grunnlag for frelse er det Jesus har gjort for oss, utenfor oss, i vårt sted – uavhengig av det han gjør i oss?`