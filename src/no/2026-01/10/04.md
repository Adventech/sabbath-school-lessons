---
title:  Naglet til korset
date:  03/03/2026
---

`Les Kol 2,11–15. Hvilke problemer kjemper Paulus mot her?`

Hvor ofte har vi ikke sett disse versene (spesielt vers 14) brukt mot sabbaten?

Syvendedagsadventister har foreslått to forklaringer:

1. «Gjeldsbrevet» som er naglet til korset, er en liste med anklager rettet «mot oss», som den teksten Pilatus hengte på Jesu kors (Matt 27,37; Joh 19,19–20). Eller
2. den seremoniloven Moses skrev (se 5 Mos 31,24–26), ble naglet til korset.

Når vi ser på verset i sin sammenheng, ser vi at det handler om seremoniloven.

Paulus sier vi er «omskåret, men ikke av menneskehender» (Kol 2,11), det vil si «omskåret på hjertet» (Rom 2,28–29; jf. 5 Mos 30,16), i kontrast til den fysiske omskjærelsen, som var en av de viktigste bestemmelsene i seremoniloven (3 Mos 12,3; jf. 2 Mos 12,48).

Deretter knytter Paulus den indre forandringen til å kle av seg «den kroppen som kjøttet har makten over» og til dåpen ved neddykking. I dåpen identifiserer vi oss med Kristi død og oppstandelse (Kol 2,11–12).

Denne omvendelsen blir så sammenlignet med å ha vært «døde på grunn av misgjerningene» og at Gud gjorde oss «levende sammen med Kristus da han tilga oss alle våre misgjerninger» (Kol 2,13). Ordet «lovbud» (Kol 2,14) viser til juridiske påbud, enten verdslige (Luk 2,1; Apg 17,7) eller kirkelige (Apg 16,4). Det greske ordet brukes bare én gang til hos Paulus, og da i forbindelse med seremoniloven, som var en skillemur mellom jøder og hedninger (Ef 2,14–15).

Siden Paulus allerede har snakket om syndenes forlatelse og den indre forandringen som dåpen symboliserer, er det lite sannsynlig at han skulle komme tilbake til temaet igjen med en annen metafor som ikke er brukt noe annet sted i Skriften. Paulus ser snarere ut til å understreke et poeng som ligner det i Efeserbrevet: at de hedningkristne i Kolossæ ikke behøver å holde seremoniloven, heller ikke omskjærelsen, og heller ikke renhetslovene som fulgte med denne forpliktelsen (jf. Apg 10,28; Apg 10,34–35).

Og Paulus mente tydeligvis ikke at de ti bud var naglet til korset, ikke når han et annet sted definerer synd som brudd på de ti bud (Rom 7,7).