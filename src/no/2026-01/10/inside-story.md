---
title:  Misjonsfortelling
date:  06/03/2026
---

#### Risikerer fengsel eller døden

__

Etter å ha gått i kirken på sabbaten i seks måneder, ble René innkalt av sjefen sin. «Den andre regnskapsføreren jobber ikke like bra som deg», sa han. «Kan jeg be deg om en tjeneste?

Kan du jobbe minst én time på lørdag?»

René husket at han hadde bedt i to år: «Gud, hvis Du gir meg muligheten til å gå i kirken på lørdag, vil jeg holde sabbaten hellig til jeg dør».

Han ristet på hodet. «Jeg kan ikke», sa han.

«Du må», sa sjefen hans. «Bare én time. Når er kirken din?»

«Åtte til tolv».

«Så om ettermiddagen. Du kan komme klokken ett».

«Men det er lørdag».

«Det går bra».

«Det er ikke greit for meg».

Renés sjef så lenge og intenst på ham.

«Det er opp til deg», sa han, og gikk.

Seks uker senere stilte sjefen et ultimatum med en dårlig skjult trussel. «Hva er din endelige beslutning?» sa han. «Du må jobbe førstkommende lørdag. Hvis ikke, vet jeg ikke hva jeg skal gjøre.»

René visste at han arbeidet i et land som var fiendtlig innstilt til kristendommen. Folk hadde ikke rett til å utøve sin religion. Han hadde hørt om mennesker som ble fengslet og truet med døden på grunn av sin tro.

Hjemme igjen ropte han: «Herre, det virker som om jeg har mange problemer. Vil du at jeg skal dø her?»

Tre dager senere gikk René i kirken på sabbaten. Han bodde i en leilighet i samme bygning som kontoret sitt. Da han forlot bygningen, spurte en kollega: «Skal du ikke komme inn i dag?»

«Jeg blir ikke med», svarte René.

René hadde en firmamobil, og han slo den av. Han ville ikke bli sporet når han gikk i kirken.

Samme ettermiddag kom sjefen på uventet besøk på kontoret. Han ringte René gjentatte ganger, men fikk ikke tak i ham på telefonen. Senere fortalte medarbeideren René: «Sjefen var som djevelen. Øynene hans var veldig røde, som om han ville spise deg. Han vil kanskje sende deg i fengsel. Vær så snill, ikke få oss i trøbbel også.»

Les mer neste uke.