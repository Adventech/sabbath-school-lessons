---
title:  Guds visdom og kunnskap
date:  01/03/2026
---

Job spurte: «Men visdommen, hvor finnes den? Hvor har forstanden sitt bosted?» (Job 28,12). Paulus svarer: i Kristus, «i ham er alle visdommens og kunnskapens skatter skjult til stede» (Kol 2,3; jf. 1 Kor 1,30). Har vi Kristus, har vi alt, også «hele rikdommen av overbevisning og innsikt» i livets mening (Kol 2,2). I ham åpenbares Guds hemmelighet, som omfatter hele frelsesplanen.

`Les Kol 2,1–7. Hvorfor skriver Paulus dette brevet?`

Det greske ordet paraklēthōsin betyr «oppmuntret» eller «styrket» (Kol 2,2). Paulus ønsker ikke bare å hjelpe de kristne i Kolossæ til å gjennomskue falsk lære, men også å forene dem i kristen kjærlighet. Begge verbene viser Paulus’ tillit til at brevet vil oppnå sitt mål.

Han roste dem imidlertid for «den orden som rår hos dere, og den fasthet dere viser i troen på Kristus» (Kol 2,5).

I NT brukes det greske ordet taxis (orden) om presteordenene under Aron (Luk 1,8; Hebr 7,11) og Melkisedek (Hebr 5,6; Hebr 5,10; Hebr 6,20; Hebr 7,11; Hebr 7,17), men Paulus bruker det også om orden i menigheten (1 Kor 14,40), som her. Noen ganger blir menighetens orden og organisasjon betraktet som en rent kirkelig institusjon uten teologisk verdi.

Men Paulus var opptatt av orden i menigheten og ville ha en passende oppførsel under gudstjenesten (se f.eks. 1 Kor 11) og presiserte hvordan eldste og diakoner skulle velges (1 Tim 3, Tit 1). Disse tiltakene bidrar til at Guds visdom og Bibelens lære blir bevart og videreført.

Takket være den sunne læren som kolosserne hadde mottatt fra Paulus’ medarbeidere, viste de en «fasthet» i troen. Den kan ikke rokkes, for den hviler på et solid bibelsk fundament som vil kunne beskytte dem mot de falske lærernes villfarelser.

`Hvordan opplever du behovet for «orden» i ditt åndelige liv?`