---
title:  Et liv rotfestet i Kristus
date:  02/03/2026
---

Temaet i Kolosserbrevet er en av kristenlivets klareste leveregler: «Dere har tatt imot Kristus Jesus som Herre. Lev da i ham.» (Kol 2,6) Vi blir frelst når vi tar imot en person, ikke en gruppe læresetninger. Men å ta imot Jesus innebærer også å ta imot det han har lært, slik Bibelens apostler og profeter har formidlet det (se Ef 2,20). Mest av alt betyr det å ta imot Kristus at man dør fra selvet og en full overgivelse til den levende Kristus.

Det levende Ordet (Jesus) og det skrevne Ordet (Bibelen) er to sider av samme sak. Det er bare gjennom Skriften vi kan kjenne Jesus. Vi «vandrer» eller lever vårt liv «i ham» når vi lar hans ord og hans Ånd lede oss i våre beslutninger og handlinger.

I Kol 2,7 bruker Paulus et vanlig bibelsk bilde og sammenligner kristne med planter. Vi blir rotfestet i Kristus når vi tar imot ham som vår frelser og innretter livet etter hans ord. Slik blir vi «rotfestet» i troen.

`Hvordan belyses bruken av planter som bilde på de troende her? (Se Jes 61,3; Matt 3,10; Luk 8,11–15; 1 Kor 3,6).`

Paulus skisserer de to alternativene den kristne har. Det ene er å fortsette som dem «Herren har plantet» (Jes 61,3) og være modne i Kristus ved å holde fast ved ham og det han lærer. Det andre er å være en kunstig plante som kan se ekte ut, men er livløs. Når vi tar til oss menneskelige filosofier og tradisjoner, blir vi «fanget» (Kol 2,8). Selv om Kristus har frigjort oss, er det mulig å komme inn under et slaveåk igjen (Gal 5,1; jf. Apg 15,10).

Kort sagt, tar man imot ubibelsk lære, avviser man Kristus, for de som tror falsk lære har tatt imot et annet evangelium og satt menneskers autoritet over Skriften (se Gal 1,6–9). Dette var en fare i den første kristne menighet og er det fremdeles.

`Hvordan har du dødd fra selvet for å kunne ta imot Kristus? Hvorfor må dette være en kontinuerlig prosess?`