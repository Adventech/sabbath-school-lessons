---
title:  Skygge eller ekte vare?
date:  04/03/2026
---

`Les Kol 2,16–19. Hvilke jødisk-kristne praksiser trekker Paulus frem her?`

Den dag i dag er de lærde uenige om akkurat hva Paulus tok opp her. Men det vi vet, er at Paulus’ brev gir en god del opplysninger om det som ser ut til å ha vært en splittende jødekristen påvirkning på den hovedsakelig ikke-jødiske menigheten (Kol 2,13). Det vil si at de jødekristne ville prakke på dem ting de ikke behøvde å forholde seg til.

Kol 2,16 lister opp en rekke jødiske skikker som tydeligvis ble videreført blant noen jødekristne. Men også trekkene i Kolosserne 2,18 passer i den samme konteksten. Jesus kritiserte påtatt ydmykhet hos de religiøse lederne (f.eks. Matt 6,1; Matt 6,5; Matt 6,7; Matt 6,16). Fra bokrullene i Qumran får vi vite at engler hadde en viktig plass i enkelte jødiske oppfatninger av gudsdyrkelsen. Så de problemene Paulus sto overfor i Kolossæ, var høyst sannsynlig de samme som han møtte andre steder.

Siden Kol 2,16 ofte blir misforstått, er det viktig å se nærmere på det. Legg merke til disse punktene:

Paulus’ bruk av «da» viser at dette er en konklusjon som trekkes av det han alt har sagt. Fysisk omskjærelse er allerede avvist fordi det er hjertets indre forandring som betyr noe (Kol 2,11–15).

«Mat og drikke» er måltider og drikkeoffer som israelittene brakte til tempelet.

Presiseringen «høytider, nymånedag eller sabbat» (Kol 2,16) synes å henspille på Hosea 2,11, der vi har samme rekkefølge av høytidsdager, som inkluderer seremonielle sabbater (se f.eks. 3 Mos 23,11; 3 Mos 23,4; 3 Mos 23,32).

Paulus’ egen tolkning er avgjørende for vår forståelse av verset: at dette «er bare skyggen av det som skulle komme, men kroppen tilhører Kristus» (Kol 2,17). I likhet med ofringene pekte disse seremonielle dagene frem til Kristi verk (se 1 Kor 5,7; 1 Kor 15,23). I motsetning til dem ble sabbaten innstiftet i Edens hage, før synden og lenge før de seremonielle ofringene i helligdommen ble innført. Derfor var den ikke en skygge som skulle avskaffes etter korset.

`Den syvende dag er altså ikke tema her, men hvordan kan du likevel anvende Paulus’ råd om ikke å dømme andre?`