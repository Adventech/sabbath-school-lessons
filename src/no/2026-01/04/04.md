---
title:  Sinnet – Hvordan forandre det?
date:  20/01/2026
---

Stadig flere firmaer arbeider med teknologi som kombinerer datamaskinens prosessorkraft med menneskehjernen. Ved å koble hjernen til datamaskiner håper forskerne å kunne påvirke tankene våre via datamaskiner. Bruk av implantater i hjernen kan gi positive resultater, f.eks. i behandlingen av epilepsi, depresjon og Parkinsons sykdom, men man kan tenke seg mer uhyggelige bruksområder. Kanskje er ikke tankekontroll langt unna.

På noen måter er det her allerede. Hjernen er som en datamaskin, bare mye bedre. Den daglige informasjonsstrømmen vi utsettes for, «programmerer» sinnet og påvirker våre tanker og handlinger. Når vi omgir oss med media, påvirkes vi av verdslige menneskers tenkemåte, og vi kan komme til å tenke på samme måte. Det er som om andre menneskers sinn implanteres i vårt.

Vi må la Ånden styre tankene (Rom 8,6), og Guds Ånd står i kontrast til «verdens ånd». Paulus sier vi har fått «den Ånd som er fra Gud» og som vet «hva som bor i Gud» (1. Kor. 2,11–12). Hvem er vår lærer? Og hva lærer vi?

`Les Fil 2,5. Hva vil det si å ha Kristi «sinnelag»?`

Vi kan forandre mening, men vi kan ikke forandre vårt hjerte; det kan bare Gud. Den hellige ånd må utføre hjertekirurgi på oss med «Åndens sverd» (Ef 6,17), Guds «levende og virkekraftige» ord som «trenger igjennom til det kløver sjel og ånd, marg og bein, og dømmer hjertets tanker og planer» (Hebr 4,12). Bare Den hellige ånd kan lære oss å kjenne oss selv, for hjertet bedrar oss (Jer 17,9). Det hebraiske ordet for «bedragersk» (‘aqov) brukes om et ujevnt underlag som får oss til å snuble; det henspiller på tanker som er kronglete og fordreide. Vi må forvandles ved at sinnet «fornyes» så vi kan «dømme om hva som er Guds vilje: det gode, det som er til glede for Gud, det fullkomne» (Rom 12,2).

`Hvorfor er det viktig å gjøre det Paulus sier her: «Til slutt, søsken: Alt som er sant og edelt, rett og rent, alt som er verdt å elske og akte, alt som er til glede og alt som fortjener ros, legg vinn på det!» (Fil 4,8)?`