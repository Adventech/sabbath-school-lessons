---
title:  Gudsfryktens hemmelighet
date:  22/01/2026
---

1 Kor 8,2 er et populært vers: «Om noen mener å ha forstått noe, da har han ennå ikke forstått det slik han burde». Det er ingenting vi vet alt om. Vi kan alltid lære mer om alt, ikke minst de evige realiteter i forbindelse med Guddommen og inkarnasjonen.

Paulus henviser ofte til Kristi fornedrelse da han ble menneske. Det er et emne vi aldri vil kunne forstå fullt ut, ikke engang i evigheten.

`Les Rom 8,3; Hebr 2,14–18; Hebr 4,15. Hva kjennetegnet Jesu underkastelse og det at han tok menneskelig natur?`

Hvordan kunne Den hellige ånds virke gjøre det mulig for Guds evige Sønn å bli Gud-menneske i Marias livmor (se Luk 1,35)? Det er ufattelig at den uendelige og evige plutselig kunne bli et dødelig menneske. Dette er kjernen i det Paulus kaller «gudsfryktens mysterium» (1 Tim 3,16).

I den vakre salmen i Filipperne 2 utdyper Paulus noen sider ved denne fornedrelsen mer utførlig enn det gjøres noe annet sted i Skriften.

«I Guds skikkelse» (Fil 2,6). Ordet morphē (skikkelse) viser til hans guddommelige natur, at Jesus var Faderens like (jf. Joh 1,1).

«Ga avkall på sitt eget» (Fil 2,7). Den mystiske måten Jesus «tømte seg selv» (eng. overs.) for guddommelige privilegier (slik at han kunne bli helt menneske og fristes som oss) er forbløffende.

«[Han] fornedret … seg selv» (Fil 2,8). Da Jesus ble menneske, gikk han fra å være universets hersker til å bli en simpel tjener, det motsatte av Lucifers ambisjon.

«Døden, ja, døden på korset» (Fil 2,8). Det fantes ingen mer vanærende måte å dø på enn den Jesus fikk og som ble symbolisert da Moses løftet opp slangen (4 Mos 21,9; Joh 3,14). Slik gikk det til at «han som ikke visste av synd, har han gjort til synd for oss, for at vi i ham skulle få Guds rettferdighet» (2 Kor 5,21).

`Hvordan kan det å tenke på det Jesus gjorde for oss på korset – slik at korset blir et uttrykk for overgivelse og ydmykhet – gjøre oss mer ydmyke og mer overgitt til Gud?`