---
title:  Til fordypning
date:  23/01/2026
---

«All den faderlige kjærlighet som har gått fra generasjon til generasjon gjennom menneskehjerter, hele det forråd av ømhet som har åpnet seg i menneskenes sjeler, er bare som en liten bekk i forhold til det grenseløse havet når det sammenlignes med Guds uendelige og uuttømmelige kjærlighet. Tungen kan ikke uttrykke den; pennen kan ikke skildre den. Du kan meditere over den hver dag av ditt liv og ransake Skriften for å forstå den; du kan bruke alle de krefter og evner Gud har gitt deg i forsøket på å forstå din himmelske Fars kjærlighet og medlidenhet, og likevel finnes det en uendelighet mer. Du kan studere denne kjærligheten i evigheter, men du kan aldri fullt ut fatte lengden og bredden, dybden og høyden av Guds kjærlighet da han gav sin Sønn til å dø for verden. Selv evigheten vil ikke kunne vise den fullt ut. Men når vi leser Bibelen og mediterer over Kristi liv og frelsesplanen, vil disse store temaene åpne seg stadig mer for oss.» – Ellen White: _Testimonies for the Church_, bd. 5, s. 740.

«Når vi mottar opplæring, slik Moses gjorde det i Kristi skole, hva er det vi da skal lære? Å bli oppblåste og selvgode? Nei, slett ikke. Jo mer vi lærer i denne skolen, desto mer ydmyke blir vi. Vi må ikke tro vi har lært alt som er verdt å vite. Vi bør gjøre best mulig bruk av de talentene Gud har gitt oss, for når vi blir forvandlet fra dødelighet til udødelighet, skal vi ikke etterlate oss det vi har oppnådd, men ta det med til den andre siden. Gjennom evighetens tidsaldre vil Kristus og hans frelsesverk være gjenstand for vårt studium.» – Ellen White: _Manuscript 36_, 1885.

**Forslag til samtale**

`Hvordan har du opplevd Guds kjærlighet? Snakk sammen om hvordan dere har lært hans kjærlighet å kjenne.`

`Hva betyr det egentlig at Jesus «sto fram som menneske» (Fil 2,7)? Se også Rom 8,3.`

`Hvordan utfordres samholdet i menigheten der du bor? Hvorfor vil en vilje til å være ydmyk, til ikke å gjøre noe «av selvhevdelse og tom ærgjerrighet» (Fil 2,3), være en god start på arbeidet med å løse problemene?`