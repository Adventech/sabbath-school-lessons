---
title:  Splidens opphav
date:  19/01/2026
---

Tenk mer på Paulus’ vektlegging av samhold i Filipperne 2,2, der han sier stort sett det samme på fire forskjellige måter. Han la vekt på sinnet, tankene og følelsene. Tidens religiøse ledere la mest vekt på ytre atferd, men Jesus var opptatt av våre tanker og følelser. Den rike unge mannen mente f.eks. at han hadde holdt loven. Men da Jesus ba ham selge alt han eide, gi til de fattige og følge ham, utfordret det han hans hang til verdslige ting. Han sa også at det er det som kommer fra hjertet (eller sinnet) som gjør et menneske urent: «For fra hjertet kommer onde tanker, mord, ekteskapsbrudd, hor, tyveri, falskt vitnesbyrd, spott» (Matt 15,19), og «det hjertet er fullt av, det sier munnen» (Matt 12,34).

`Les Fil 2,3–4. Hvilke tiltak anbefaler Paulus for å fremme samhold i menigheten?`

Paulus ber oss vise ydmykhet, sette andre høyere enn oss selv, og tenke på andre, ikke bare oss selv. Det er da lettere sagt enn gjort? Men det er viktige prinsipper for all vår omgang med andre. I våre samtaler tenker vi ofte mer på hva vi skal si til det som blir sagt enn på å forstå hva den andre sier og prøve å se saken fra en annen synsvinkel enn vår egen. Ofte skyldes konflikter små misforståelser som kunne ha vært unngått om vi hadde lyttet aktivt. Kanskje vi ikke er enige, men det å lytte og prøve å forstå den andres poeng er første skritt mot tillit og god kommunikasjon.

Paulus taler om «fellesskap i Ånden» (den enhet som Ånden skaper, Ef 4,3), som skaper «den fred som binder [oss] sammen» (Ef. 4,3). Er det ufred i menigheten, kan Den hellige ånd roe gemyttene og skape samhold og harmoni. I samme kapittel taler Paulus om «enheten i troen på Guds Sønn og i kjennskapet til ham» (Ef 4,13). De to henger sammen. For at vi skal kunne stå sammen, er det viktig å ha den samme tro, den samme forståelse av Skriften som springer ut av kjennskapet til Kristus og hans lære.

`Hvilken død fra selvet vil føre til at vi setter andre høyere enn oss selv? Hvordan kan dette læres? Hvordan ville forholdet mellom oss bli hvis vi levde slik?`