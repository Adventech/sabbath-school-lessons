---
title:  Kristi sinnelag
date:  21/01/2026
---

USAs store bokser Muhammad Ali sa en gang: «Jeg er den største». I nyere tid har minst en av USAs presidenter ofte sagt han var bedre enn alle andre til både det ene og andre. Begge har erfart «suksess», men ikke som eksempel på Kristi sinnelag. I motsetning til dem var Jesus helt syndfri. Han ble prøvet «i alt på samme måte som vi» (Hebr 4,15), men syndet aldri. Men som Hebreerne 5,8 sier, «Enda han var Sønn, lærte han lydighet ved å lide». Jesus underkastet seg helt og holdent Faderens vilje enda det ikke var lett.

`Les Fil 2,5–8. Noen mener dette er Bibelens sterkeste og vakreste tekst. Hva sier Paulus egentlig? Hva innebærer det? Og hvordan kan det prinsippet vi ser her, anvendes i vårt liv?`

Jesus, som er likestilt med Gud, og som er Gud, tok ikke bare på seg menneskeskikkelse. Han ble også en «slave» (doulos) og ga seg selv for vår synd! Et annet sted sier Paulus at han «kom under forbannelse for vår skyld» (Gal 3,13). Vår Gud og Skaper døde for oss på korset for å være vår Frelser, og da måtte han bli en forbannelse for oss.

Hvordan kan vi forstå dette? Og hvordan kan vi gjøre det teksten ber oss om: være like ydmyke og ofre oss for andre?

Et annet sted sa Jesus «Den største blant dere skal være tjeneren deres. Den som setter seg selv høyt, skal settes lavt, og den som setter seg selv lavt, skal settes høyt.» (Matt 23,11–12) Dette gjenspeiler det Paulus ber oss om i Fil 2,5–8.

Her understreker Paulus det han sa tidligere, nemlig at vi ikke skal gjøre noe «av selvhevdelse og tom ærgjerrighet» (Fil 2,3).

`Hva bør vår respons være på det Kristus har gjort for oss, og som fremstilles i Fil 2,5–8? Hvilken respons kan være «bra nok» mot det Kristus har gjort for oss? Hvorfor er det galt å tro at våre gjerninger kan legge noe til det Kristus har gjort for oss?`