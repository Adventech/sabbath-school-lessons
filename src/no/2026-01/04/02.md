---
title:  Splid i Filippi
date:  18/01/2026
---

`Les Fil 2,1–3. Hva har skapt splid i menigheten? Hva er løsningen?`

Det må ha vært en skuffelse for Paulus å se strid og rivalisering i den menigheten han hadde grunnlagt og var så glad i. Han bruker skarpe ord når han beskriver problemene. «Selvhevdelse» er en oversettelse av ordet (eritheia) som allerede er brukt i Fil 1,16 om Paulus’ selviske rivaler i Roma, som var mer opptatt av å fremheve seg selv enn å fremme Kristi sak.

«Selvhevdelse» er en av kjødets gjerninger (Gal 5,20), og som Jakob sier: «Hvor misunnelse og selvhevdelse rår, der er det uorden og alt som er ondt» (Jak 3,16). Det greske ordet for «tom ærgjerrighet» finnes bare her i NT, men dukker opp i annen litteratur i betydningen hovmod, hul stolthet og oppblåst selvfølelse. Paulus bruker et nært beslektet ord når han formaner galaterne: «La oss ikke være drevet av tom ærgjerrighet så vi utfordrer og misunner hverandre» (Gal 5,26).

Legg merke til botemidlene for disse problemene:

1. Trøst i Kristus. Paulus bruker Kristi eksempel som motivasjon.
2. Oppmuntring i kjærligheten. Jesus viser oss Guds kjærlighet og sier vi skal «elske hverandre som jeg har elsket dere» (Joh 15,12).
3. Fellesskap i Ånden. Den hellige ånds nærvær skaper nærhet kristne imellom, som i den første menighet (Apg 2,42; jf. 2 Kor 13,14).
4. Medfølelse. Denne guddommelige egenskapen ser vi ofte i Kristi liv (Matt 9,36; Matt 20,34; Mark 1,41), og vi ser den i lignelsene om den barmhjertige samaritan (Luk 10,33) og den fortapte sønn (Luk 15,20).
5. Barmhjertighet. Jesus viste denne egenskapen, og man må kunne se den hos hans følgesvenner (Luk 6,36).
6. Ha samme sinnelag og samme kjærlighet, være ett i sjel og sinn. For et bilde! Det er vanskelig å forestille seg hvordan Paulus kunne ha understreket betydningen av samhold sterkere. Og som Paulus vil påpeke: det sinnelaget vi skal ha, «var i Kristus Jesus» (Fil 2,5).