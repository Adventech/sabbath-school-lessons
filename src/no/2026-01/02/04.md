---
title:  Åndelig innsikt i praksis
date:  06/01/2026
---

Filipperne var fortvilet da de fikk høre at Paulus var fengslet. Nå var arbeidet hans begrenset. Han kunne ikke reise. Han kunne ikke forkynne. Han kunne ikke besøke synagogene og lære folk om Jesus som Messias. Han kunne ikke starte menigheter. Filipperne sendte Epafroditus for å få vite hvordan apostelen hadde det, for å oppmuntre ham og for å sørge for hans fysiske behov.

`Les Fil 1,12–18. Hvordan opplevde Paulus fangenskapet? Hva kan vi lære av hans holdning i den situasjonen?`

Budskapet Paulus sendte med ham tilbake, må ha overrasket filipperne. Paulus så annerledes på omstendighetene. Hans åndelige dømmekraft lot ham se fangenskapet som et gode. Det hindret ikke hans arbeid, men tjente «til fremgang for evangeliet» (Fil 1,12). Der andre så lenker og gitter, så Paulus sine romerske vakter som mulige sjeler i Guds rike. Han så også at fangenskapet oppmuntret andre til å bli mer aktive og resolutte i å spre evangeliet og tale frimodig for Kristus uten frykt for følgene.

Det er vanskelig å forstå, men det var noen som mente at Paulus’ fangenskap var til deres fordel. De trodde visst at hans fravær ville gjøre at de og deres forkynnelse ville få større oppmerksomhet. Dette er et trist eksempel på egoisme i kirken. Som Jeremia sa lenge før Paulus: «Hjertet er mer svikefullt enn noe annet, det kan ikke helbredes. Hvem kan forstå det?» (Jer 17,9)

Men det var også dem som ble mer ivrige etter å spre evangeliet. De satte Paulus så høyt at de lidelsene han måtte utstå for sin tro, ga dem større tillit til Kristus og mot til å være enda mer aktive for Gud. Det ga dem kraft til å gå dit de før hadde vært redde for å gå; det fikk dem til å tale der de før hadde tiet, og det gjorde at stadig flere tok imot Kristus og spredte evangeliet om frelse.

`Hva har du lært av vonde opplevelser som også har ført noe godt med seg? Hvordan kan vi lære å stole på Gud også når vi ikke ser åpenbare fordeler?`