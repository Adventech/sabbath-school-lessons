---
title:  Paulus’ bønneønsker
date:  05/01/2026
---

En pastor talte om bønner som dreier seg om meg, meg, meg og mine behov eller ønsker og kalte dem «egoistiske små bønner», for Gud har større ting i tankene.

`Les bønnen i Fil 1,9–11. Hva er han opptatt av, og hvilke store ønsker har han? Hva sier det om bønn?`

Bønnen består bare av 43 ord på gresk, men den rommer alt det Paulus er opptatt av og utdyper i resten av brevet: kjærlighet, kunnskap, dømmekraft, oppriktighet, ikke å forarge, og den rettferdighet vi har i Jesus Kristus. Både denne bønnen og Paulus’ tidligere uttrykk for takksigelse bunner i en vektlegging av menigheten som helhet. Bønnen gjelder andre, hele menigheten og dens ve og vel. La oss se nærmere på noen av bønnens enkeltheter:

- Kjærligheten må vokse. Paulus ber ikke bare om mer kjærlighet, men at den må styres i en bestemt retning: med «innsikt og dømmekraft» (Fil 1,9). Med innsikt mener han ikke bare intellektuell kunnskap, men en kunnskap om åndelige ting som bare oppnås gjennom fellesskap med Gud og studiet av hans ord (se Ef 1,17; Ef 4,13; 1 Tim 2,4).
- Innsikt. Paulus forklarer dette med at vi skal kunne «forstå og avgjøre hva som er viktig» (skille det fra det som er forkastelig), «og stå rene og uten feil» (Fil 1,10).
- Være rene. Det greske ordet betyr «bedømt av sollyset» og viser til en ubesmittet renhet i handling: «Alt det kristne gjør, bør være like klart som sollyset». – Ellen White: _Reflecting Christ_, s. 71.
- Uten feil. Det betyr å ikke være en snublestein, ikke si eller gjøre ting som kan gjøre det vanskelig for en annen å tro.
- Rettferds frukt. Paulus taler mye om dette i Romerbrevet og Galaterbrevet, og han utdyper det også i Filipperne 3. Vi har ingen rettferdighet i oss selv, men bare den vi får i Kristus.

`Hvordan kan vår kjærlighet bli «mer og mer rik på innsikt og dømmekraft» (Fil 1,9)? Hvorfor er det så viktig for den kristne? (Jf. 1 Kor 13,1–8)`