---
title:  Evangeliets frukt
date:  07/01/2026
---

Paulus hadde et annet forhold til kolosserne enn til dem i Filippi. De var blant dem som «ikke har møtt meg ansikt til ansikt» (Kol 2,1). Likevel forsikrer Paulus også dem om at han takker Gud for dem og «alltid» ber for dem.

`Les Kol 1,3–8. Hvilke tre ting takker Paulus Gud for?`

Paulus kombinerer de tre egenskapene han også nevner andre steder: tro, håp og kjærlighet (se 1 Kor 13,13; 1 Tess 1,3; 1 Tess 5,8). Han gir ikke kolosserne æren for disse egenskapene. Han takker Faderen, for de er blant «all god gave og all fullkommen gave» vi har fått av ham (Jak 1,17). Når vi ser Guds kjærlighet til oss, fører det til tro på Kristus (Ef 2,4–8), og vi får håpet om himmelen. Peter beskriver det som «en arv som aldri forgår, aldri skitnes til og aldri visner. Den er gjemt i himmelen for dere.» (1 Pet 1,4)

Paulus understreker også at evangeliet er troverdig fordi det er «sannhetens ord». Dette er et uttrykk Paulus bruker andre steder med henvisning til Guds ord (se 2 Kor 6,7; 2 Tim 2,15). I motsetning til «menneskeord» er det «virksomt» i dem som tror (1 Tess 2,13) og fullfører Guds vilje (Jes 55,11). Når evangeliet forkynnes, åpenbares Guds kraft gjennom Den hellige ånds gjerning i lytternes hjerte, og mennesker reagerer. Evangeliet frembringer selv frukten fordi det er «livets ord» (Fil 2,16).

Det er forbløffende at evangeliet har fått så stor utbredelse på så kort tid. Allerede tretti år etter Kristi død og oppstandelse kunne Paulus si at det var kjent «i hele verden» (Kol 1,6). Litt senere i samme kapittel sier han at evangeliet «er blitt forkynt for alle skapninger under himmelen» (Kol 1,23). Romerrikets veinett gjorde rask kommunikasjon og reisevirksomhet mulig, og slik kunne Paulus’ brev spres raskt og vidt omkring. Men det er Guds kraft som virker i ordet som føder åndelig liv i et menneske (Jak 1,18; 1 Pet 1,23) og som gjør det til en ny skapning i Kristus (2 Kor 5,17).

`I Kol 1,5 skriver Paulus om «håpet som venter dere i himmelen». Hvordan forstår du dette håpet, og hvorfor gjelder det deg selv om du ikke fortjener det?`