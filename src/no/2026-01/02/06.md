---
title:  Bønnens makt
date:  08/01/2026
---

`Les Kol 1,9–12. Hvilke bønneønsker har Paulus?`

Paulus ber «om at dere må bli fylt av kunnskap om Guds vilje». Han sier det å kjenne Guds vilje er «den visdom og innsikt som Ånden gir» (Kol 1,9). Visdom får vi ved å stole på Gud og være villige til å gjøre hans vilje (Joh 7,17) og ikke stole på vår egen innsikt (Ordsp 3,5). Men spørsmålet melder seg ofte: «Hva er Guds vilje for meg i denne saken?» Det finnes tre viktige kilder til å kjenne Guds vilje når vi søker den i bønn:

Bibelen er den viktigste kilden til visdom. «Ditt ord er en lykt for min fot og et lys for min sti» (Sal 119,105).

Vi kan også lære Guds vilje og ledelse å kjenne gjennom omstendighetene, ved å be ham om å åpne eller lukke dører (se Kol 4,3).

Den hellige ånd leder oss når vi har lært å kjenne igjen hans stemme: «Dine ører skal høre dette ordet bak deg: ‘Dette er veien, gå på den!’ når du vil til høyre eller til venstre.» (Jes 30,21).

Paulus ber om at kolosserne må «leve et liv som er Herren verdig» (Kol 1,10). Ingen er «verdig» i seg selv, men av nåde regner Gud oss som verdige og kaller oss til å leve [el. vandre] i tråd med vårt høye kall (Ef 4,1; 1 Tess 2,12). Paulus bruker verbet «vandre» eller «vandret» ytterligere tre ganger bare i dette brevet (Kol 2,6; Kol 3,7; Kol 4,5). Det betyr å leve etter Guds lov (2 Mos 18,20) og ledet av Den hellige ånd (Esek 36,27).

Paulus ber også om at de (og vi) må leve et liv som «helt og fullt er til glede» for Gud, og lister så opp måter å gjøre det på: «bære frukt i all god gjerning» (Kol 1,9–10), «vokse i kjennskap til Gud» (Kol 1, 10), og «takke Far» (Kol 1,12).

`Hva svarer du hvis noen spør: «Hvordan vet du at Gud leder deg i den ene eller andre retningen?»`