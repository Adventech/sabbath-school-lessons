---
title:  Evangeliets fellesskap
date:  04/01/2026
---

`Les Fil 1,3–8. Hva takker Paulus for? Hva forsikrer han filipperne om, og hvorfor er det viktig?`

Det var Paulus som grunnla menigheten i Filippi, og vi kan se hvordan det kristne fellesskapets varme gjennomsyrer brevet. De er langt borte, men fangen Paulus bærer menigheten og dens medlemmer i sitt hjerte og lengter etter dem «med Kristi Jesu hjertelag» (Fil 1,8) idet han takker Gud for dem. Paulus’ takkebønn gir oss også et glimt av Jesu forbønn for oss i himmelen.

Øversteprestens bryststykke hadde tolv steiner som representerte Israels tolv stammer. Han skulle bære folket «ved sitt hjerte» når han gikk i forbønn for dem (2 Mos 28,29). Og som vår øversteprest i himmelen, bærer Jesus navnene på sitt folk med seg inn for Faderen.

Ordlyden i Fil 1,3 er tvetydig og understreker det nære forholdet mellom Paulus og filipperne. Det blir gjerne oversatt med at Paulus minnes dem i bønn, men det kan også lese som at de minnes ham. I alle fall understreker det gjensidigheten dem imellom, noe også ordet «fellesskap» (koinonia) understreker. Slik Paulus hadde del i Kristi lidelser (Fil 3,10), sto filipperne sammen med (sunkoinōneō) Paulus i hans lidelser og bidro økonomisk til hans arbeid (Fil 4,14–15). Denne gjensidigheten «fra første dag og fram til nå» (Fil 1,5) får ham til å takke Gud for dem og be for dem «med glede» (Fil 1,4).

Paulus beskriver sin situasjon ganske positivt – som en mulighet til å «forsvare og stadfeste evangeliet» (Fil 1,7). Bruken av disse to juridiske begrepene antyder at han snart skal for retten, men også at Paulus aktivt deler evangeliet med soldater og besøkende. Det er viktig både å forsvare det (apologia) mot angrep og å stadfeste dets evige sannheter. Paulus er mindre opptatt av sin egen fremtid enn å forsvare evangeliet. Enten han lever eller dør, er han viss på at Gud vil fullføre den «gode gjerning» han har påbegynt i alle som stoler på ham (Fil 1,6).

`Hvordan forstår du løftet om at Gud vil fullføre «sin gode gjerning i dere» (Fil 1,6)? Hva betyr det? Når tar dette arbeidet slutt?`