---
title:  Et levende offer
date:  27/01/2026
---

`Les Fil 2,17; 2 Tim 4,6; Rom 12,1–2; 1 Kor 11,1. Hva sier Paulus i disse tekstene?`

Paulus har allerede uttrykt en ambivalent holdning til om han skal leve eller dø i tjenesten for Kristus (Fil 1,20–23). Nå antyder han muligheten for å skulle «ofres» (Fil 2,17). Bildet er hentet fra antikkens praksis med libasjoner, dvs. å helle ut en væske (olje, vin eller vann) som et offer til Gud (se f.eks. 1 Mos 35,14; 2 Mos 29,40; 2 Sam 23,15–17). Slik «sløsing» med verdifull væske i en andaktsgave minner om det Maria gjorde da hun salvet Jesu hode og føtter med «kostbar nardussalve» (Mark 14,3–9; Joh 12,3). Selv om det ikke var et drikkoffer som sådan, var det et enormt offer og illustrerte Kristi uendelige offer for vår frelse.

Dersom Paulus skulle bli henrettet for å ha spredt evangeliet, ville han glede seg over at hans liv ble «utgytt» som et offer til Gud. Bibelens libasjoner står som regel ikke alene, men ledsager et offer (se 4 Mos 15,1–10; 4 Mos 28,1–15), og Paulus ville derfor betrakte det å gi sitt liv som et passende supplement til «offeret og tjenesten» fra de troende i Filippi, som i tro har valgt å vie sitt liv til Gud som et «levende … offer» (Rom 12,1).

De første kristne, deriblant de i Filippi (Fil 1,27–29), delte sin tro. De gikk fra hus til hus og spredte evangeliet (Apg 5,42). De åpnet sine hjem for studier av Skriften (Apg 12,12; 1 Kor 16,19; Kol 4,15; Filem 1,1–2) og kunne begrunne sin tro ut fra Skriften (Apg 17,11; Apg 18,26; 1 Pet 3,15). Det samme gjorde adventistpionerene. De satte ikke sin lit til at pastorer skulle spre budskapet til naboene deres, men delte sin tro, holdt bibelstudier og forberedte folk til dåp.

Kort sagt arbeidet de for å spre evangeliet med stor personlig oppofrelse, det vil si som et «levende offer». Burde vi ikke gjøre det samme?

`Hva vil det si å være et «levende offer». Hva ofrer du for Guds rike?`