---
title:  Å bestå sin prøve
date:  28/01/2026
---

Vi har alt nevnt Timoteus’ rolle som medavsender av brevet (Fil 1,1). Nå begynner Paulus å fortelle hvor verdifull Timoteus er som medarbeider. Han beskrives som en evangelist (2 Tim 4,5) Paulus hadde sendt til Makedonia (1 Tess 3,2; jf. Apg 18,5; Apg 19,22) og flere ganger til Korint (1 Kor 4,17; 1 Kor 16,10). Tidligere hadde han arbeidet sammen med Paulus og Silas i Korint (1 Tess 1,1; 2 Tess 1,1) og senere i Efesos (1 Tim 1,2–3; jf. Apg 19,22). Paulus beskriver Timoteus som «likesinnet» (Fil 2,20, eng. overs.). Det greske ordet («lik i sjel») antyder at han var lik Paulus på mange måter, inkludert hans engasjement for Kristus, hans energiske innsats for å spre evangeliet og hans omsorg for filipperne.

`Hvorfor snakker Paulus så positivt og utførlig om Timoteus (se Fil 2,19–23)? Hva annet sier han om ham (se 1 Kor 4,17; 2 Tim 1,5)?`

Paulus nevner også en annen egenskap ved Timoteus: han har «bestått sin prøve» (Fil 2,22). Det greske ordet beskriver en person som har bestått prøvelser (Rom 5,4) og hvis karakter og tjeneste har vist seg å være ekte (2 Kor 2,9; 2 Kor 9,13). Paulus vet dette er sant om Timoteus, for han har sett det de mange gangene de har arbeidet sammen for å spre evangeliet.

Det er de tunge stundene i livet som viser hva vi duger til og hvem vi er på innsiden. Ellen White sier det slik: «Livet er disiplinært. … Provokasjoner setter temperamentet på prøve, og det er når vi møter dem i den rette ånd at vi utvikler de kristne nådegaver. Hvis man ydmykt bærer krenkelser og fornærmelser, hvis sårende ord får milde svar og ydmykende handlinger møtes med vennlighet, viser det at Kristi Ånd bor i hjertet.» – Ellen White: _Testimonies for the Church_, bd. 5, s. 344. Videre sier hun at hvis «de prøvelser og ergrelser vi blir kalt til å bære … tas på en god måte, utvikler de en kristelig holdning og skiller den kristne fra den verdslige». – _Testimonies for the Church_, bd. 5, s. 344.

`Hva med de provokasjoner, vanskeligheter og ergrelser du har opplevd i det siste? Har du båret dem ydmykt og tatt dem «på en god måte»? Hva kan du gjøre for at disse erfaringene skal gjøre deg mer disiplinert?`