---
title:  Vi arbeider, og gud arbeider i oss
date:  25/01/2026
---

Paulus har vist dem Jesus som det fullkomne eksempel på ydmykhet og lydighet mot Guds vilje, og nå henvender han seg til filipperne selv. Han sier at de var lydige mot Gud etter at de fikk budskapet om evangeliet (se Apg 16,13–15; Apg 16,32–33) og ber dem fortsette å være lydige.

Paulus har gitt dem Kristi liv og korset som eksempel på frelsens vei og tar nå opp hvordan dette fungerer i praksis.

`Les Fil 2,12–13. Hva mener Paulus med «arbeid på deres egen frelse»? Hva har tro med gjerninger å gjøre?`

Her gir ikke Paulus noe annet evangelium enn det han skisserer i Romerbrevet og i sine andre brev. Vi kan være trygge på at budskapet her stemmer med evangeliet om rettferdiggjørelse ved tro, som han også hadde forkynt i Filippi. Men vi må ta med alt Bibelen sier om en sak, spesielt når det er snakk om frelse, som lett kan misforstås.

`Les Rom 3,23–24; Rom 5,8 og Ef 2,8–10. Hva lærer disse tekstene om frelsen?`

Frelsen er Guds verk, og vi kan ikke ta noe av æren. Ja, selv troen er en gave. Vi får den gjennom Den hellige ånds virke. Våre egne gjerninger kan ikke frelse oss, men i den nye fødselen gjenskaper Gud oss åndelig slik at vi kan gjøre godt. Guds Ånd virker i oss slik at vi kan velge det som er rett og motstå fristelser.

Det Gud virker i oss, utøver vi altså «med respekt og ærefrykt». Betyr det at vi skal være redde for Guds dom siden vi ofte gjør så lite for å gjøre det som er rett? Nei. Uttrykket viser til at vi fornemmer Guds nærvær (se Sal 2,11) og har behov for å gjøre som han sier.

`Hvordan har Kristus virket i deg? Og hvordan kjemper din falne natur mot det Gud gjør i deg. Hvordan kan du motstå dette?`