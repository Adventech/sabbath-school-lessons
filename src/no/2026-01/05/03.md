---
title:  Stjerner på nattehimmelen
date:  26/01/2026
---

I Fil 2,14 ber Paulus filipperne om å gjøre alt uten «murring og misnøye». Menighetens enhet utfordres så sterkt at det skal store anstrengelser til fra vår side for å bevare den. Samhold i menigheten er et resultat av vår forening med Kristus og lydighet mot hans ord. Og det er viktig for vårt vitnesbyrd, slik Paulus sier når han ber oss stråle «som stjerner på nattehimmelen» (Fil 2,15).

På en måneløs natt langt borte fra gatelysene ser vi flere stjerner, og de ser klarere ut. Kontrasten er hele forskjellen. Jo mørkere himmelen er, desto tydeligere trer stjernene frem. Slik er det med vårt vitnesbyrd. Jo større det moralske mørket er, desto sterkere blir kontrasten mellom det livet Guds følgesvenner lever og det livet de verdslige lever. Derfor må vi ikke la det kunstige lyset fra verdslige ideer, påtrykk og vaner gjøre at vårt vitnesbyrd trer i bakgrunnen eller forsvinner helt.

`Les Fil 2,15–16. Hvordan beskriver Paulus det Guds barn skal være og gjøre?`

«Uklanderlig» betyr «feilfri, uangripelig». Det brukes spesielt om Job og hans ulastelige karakter (se Job 1,1; Job 1,8; Job 2,3; også Job 11,4; Job 33,9). Det greske ordet som er oversatt med «uklanderlig», betyr bokstavelig talt «ublandet, ren». Med tanke på de grove angrepene som hans vitner må regne med å møte, ber Jesus oss være «troskyldige som duer» (Matt 10,16). Paulus ba oss være «enfoldige i det onde» (Rom 16,19). Moderne media preges ikke av rent, oppløftende og inspirerende innhold. I slike tider kan vi gjøre som David: «Ondskap vil jeg ikke ha for øye» (Sal 101,3).

Vi må ikke være redde for å stikke oss ut – troen burde i stadig større grad skille oss ut. Målet er å stråle «som stjerner på nattehimmelen» (Fil 2,15). Det kan vi bare gjøre når vi ikke innretter oss etter denne verden (Rom 12,2), men «holder fast på livets ord» (Fil 2,16). Våre valg avgjør om vi har levd med «Kristi dag» for øye eller om vårt løp «har vært forgjeves» (Fil 2,16; jf. 1 Kor 9,24–27).

`Hvordan kan du bli renset fra områder i livet du ser som «verdslige» (og det er vel noen)?`