---
title:  Misjonsfortelling
date:  30/01/2026
---

#### Ingen djevelstrenger

_Av Olivia Fairfax_

Marovo Lagoon-stammene ble ansett som de mest krigerske og kannibalistiske av stammene på Salomonøyene. De dyrket åndene til sine forfedre, hvis hodeskaller ble oppbevart etter døden. De levde i frykt for djevelen.

Men rundt 1902 begynte en Marovohøvding ved navn Tatagu å lure på om han virkelig trengte å frykte djevelen. Han bestemte seg for å finne ut av det og ikke feste en vinranke til baugen på kanoen sin under en fisketur. Vinranker skulle liksom blidgjøre djevelen og sikre god fangst. Uten vinranken ble fisketuren en stor suksess. Da høvding Tatagu kom hjem, fant han en nyfødt sønn. Han ga gutten navnet Kata Ragoso, som betyr «ingen djevelstrenger».

Kata Ragosos liv skulle vise seg å åpenbare Guds kraft til å forvandle et samfunn og fjerne de bånd som djevelen hadde lagt over mennesker.

Kata Ragoso vokste opp i en tid da uærlige europeiske handelsmenn lokket salomonøyboere om bord i skipene sine med utenlandske varer for å kidnappe dem som slaver. Men i 1914, da Kata Ragoso var rundt 12 år gammel, seilte en liten hvit båt kalt Advent Herald inn i Marovolagunen. Mannskapet forsøkte ikke å lokke eller kidnappe. I stedet ba kaptein Griffiths F. Jones høvding Tatagu om land til en skole. Året etter ble det bygget en skole i Sasaghana, og Kata Ragoso ble en av de 23 første elevene. På skolen tok han imot Jesus og var blant de 10 første salomonerne som ble døpt i 1918. Han fortsatte å arbeide som misjonslærer, oversetter og trykkerioperatør. I 1935 ble han ordinert som adventistpastor.

Under andre verdenskrig fikk Kata Ragoso ansvaret for adventistenes arbeid på Salomonøyene. Da den japanske hæren invaderte Salomonøyene, beordret de ham til å drepe folk med hvit hud og fra de allierte styrkene. Fordi han erklærte at han heller ville adlyde Gud enn mennesker, ble han forhørt, pisket og beordret skutt. Forhørslederen, som hadde en sterk motvilje mot adventistkirken, instruerte eksekusjonspelotongen om å skyte når de hadde talt til tre. Han telte: «En, to …», men han klarte ikke å si «tre». Han prøvde mange ganger før han ga opp. Etter ti dager i fengsel rømte Kata Ragoso. Resten av krigen ledet han en redningsaksjon for allierte soldater hvis fly eller skip ble angrepet. Han reddet 27 amerikanske piloter og 187 australske og newzealandske soldater.

Kata Ragoso døde i 1964, 62 år gammel, etter å ha tjent kirken i 37 år. I løpet av denne tiden fikk han se marovoene forvandle seg fra et krigersk samfunn til et barmhjertig folk som tjente Gud.