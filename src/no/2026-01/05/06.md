---
title:  «Vis respekt for slike»
date:  29/01/2026
---

`Les Fil 2,25–30. Hvordan beskrives Epafroditus? Hvilke holdninger og handlinger viser hva han var for slags menneske?`

Epafroditus er bare nevnt i dette brevet, men vi får vite en god del om ham. Ut fra navnet (som viser til Afrodite-kulten) å dømme, hadde han vært hedning. Når han kalles «medarbeider», tyder det på at han var aktiv i menigheten, kanskje sammen med Paulus i Filippi. Det at han var en «stridskamerat» (jf. Fil 1,25) viser sannsynligvis til konflikter Epafroditus sto overfor i arbeidet med å spre evangeliet og at han sågar var villig til å risikere livet (Fil 2,30).

Som «utsending» (apostolos) fra menigheten i Filippi, skal Epafroditus hjelpe Paulus i fengselet og ta seg av andre behov han måtte ha (Fil 2,25). Det var ham filipperne betrodde sine pengegaver til Paulus (Fil 4,18). Disse gavene var viktige, for mat, klær, sengetøy og andre nødvendigheter som romerske fanger trengte, måtte de enten kjøpe for egen regning eller få bragt til seg av familie og venner (jf. Apg 24,23). Mot slutten av sitt andre fangenskap i Roma ba Paulus Timoteus om å skynde seg «å komme før vinteren» og «ta med deg kappen» som han etterlot i Troas (2 Tim 4,21; 2 Tim 4,13). Paulus hadde nok bruk for den tykke ullfrakken i den kalde steincellen. Det var også Epafroditus som fikk i oppdrag å frakte dette brevet tilbake til Filippi (se Ellen White: _Alfa og Omega_, bd. 6, s. 326).

Kanskje på grunn av problemene i Filippi (se studium 4) har Paulus «funnet det nødvendig» å sende Epafroditus tilbake tidligere enn forventet, og derfor ber han filipperne «ta imot ham i Herrens navn med inderlig glede» (Fil 2,29). Paulus vil forsikre seg om at de ikke bekymrer seg for hans situasjon i fengselet. Han understreker også at Epafroditus er den typen person som kristne bør sette høyt, ikke på grunn av rikdom eller sosial status, men for deres offervilje når det gjelder å følge Jesu eksempel (Fil 2,6–11; jf. Luk 22,25–27). Det greske ordet for respekt eller ære forekommer bare noen få ganger i NT: om tjeneren som offiseren «satte stor pris på» (Luk 7,2), om dem som får en ærefull plassering ved en fest (Luk 14,8), og om Jesus som den «dyrebare» hjørnesteinen (1 Pet 2,4; 1 Pet 2,6). For å bli regnet med i denne gruppen må Epafroditus virkelig ha vært en trofast mann.