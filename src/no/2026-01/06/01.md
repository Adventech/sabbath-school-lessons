---
title:  Bare trygge i Kristus
date:  31/01/2026
---

### Bakgrunnsstoff
Fil 3,1–16, Rom 2,25–29, Joh 9,1–39, Ef 1,4, Ef 1,10, 1 Kor 9,24–27

> <p>Minnevers</p>
> Da kjenner jeg ham og kraften av hans oppstandelse, får del i hans lidelser og blir ham lik når jeg dør som han – måtte jeg bare nå fram til oppstandelsen fra de døde! (Fil 3,10–11)

Noe ved oss gjør at vi ikke helt får oss til å tro på frelse ved tro alene og uten lovgjerninger. Det er så lett å støtte seg til gjerninger, som om de kan bidra til frelsen. Paulus tar opp dette og retter en kraftig polemikk mot dem som tviholder på at omskjærelsen er nødvendig for å bli frelst.

For å sikre seg at ingen skal tro at deres gjerninger, som f.eks. omskjærelse, bidrar til frelsen, slår Paulus fast at rettferdigheten kommer fra Kristus og fås som en gave ved tro, ikke ved loven. I vår tid er nok ikke omskjærelse noe tema, men det er det prinsippet han tar opp.

Reformasjonen handlet jo om dette: hvilken rolle troen og gjerningene spiller i Kristi følgesvenners liv. Når det kommer til stykket, er Kristus alt for oss, for han er «troens opphavsmann og fullender» (Hebr 12,2). Prioriterer vi riktig, vil vi kunne leve i visshet om Guds kjærlighet og nyte løftet om frelsen her og nå, fordi vi «ikke setter vår lit til det ytre» (Fil 3,3).