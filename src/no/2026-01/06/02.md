---
title:  Glede i Herren
date:  01/02/2026
---

`Les Fil 3,1–3. Hvilke positive og negative toner slår Paulus an her, og hvordan henger de sammen? Hvordan beskriver han de troende?`

Paulus begynner positivt, det høres nesten ut som om han skal til å avrunde brevet. Men han er ikke ferdig. Han kommer tilbake til en av hovedsakene i brevet: å glede seg i Herren. Her gir han flere grunner til det. Den viktigste er at vi skal ha tillit til Kristus, ikke oss selv: «Vi har vår stolthet i Kristus Jesus og setter ikke vår lit til det ytre» (Fil 3,3). Hvem har vel ikke måttet lære på den tunge måten at vi ikke kan stole på oss selv?

I Skriften forekommer den sterke advarselen «Hold øye med» (tre ganger) kun her. Filipperne viste nok godt hvilken trussel Paulus siktet til. I stedet for tre forskjellige problemer, ser advarselen ut til å gjelde en gruppe falske lærere som beskrives på tre ulike måter.

Onde mennesker i Israel ble noen ganger omtalt som «hunder» (Fil 3,2; jf. Sal 22,17; Jes 56,10; Matt 7,6; 2 Pet 2,21–22). Falske lærere kunne også beskrives som «onde arbeidere». Når de omtales som «dem som skamskjærer seg» (Fil 3,2), viser det at de (som i Galatia og andre steder) prøvde å tvinge omskjærelsen på ikkejødiske kristne, stikk i strid med vedtaket fra det apostelmøtet (se Apg 15).

Det ser ut til at en løsning på åndelige utfordringer, blant annet spredning av falsk lære, er å «glede seg i Herren» (Fil 3,1; jf. Fil 4,4).

Alt vi fryder oss over, gir oss glede. Gud vil at vi skal være glade, og hans ord er en slags veiledning til sann lykke og varig glede. Blant disse er å ta imot Guds nåde (Sal 31,8), sette vår lit til ham (Sal 5,12), ta imot frelsens velsignelser (Sal 9,15), la Guds lov bli vår livsstil (Sal 19,15), også sabbaten (Jes 58,13–14), tro på hans ord (Sal 119,162) og oppdra gudfryktige barn (Ordsp 23,24–25).

`Livet kan bli vanskelig, selv om det går bra nå. Men hva kan og bør du fryde deg over hvis det ikke går bra nå? Hva hindrer deg i det?`