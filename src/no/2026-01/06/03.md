---
title:  Paulus’ fortid
date:  02/02/2026
---

Konvertitter tenker gjerne på livet som to deler, før og etter at de tok imot Jesus, slik Paulus gjør det i Filipperne 3. Likevel snakker vi iblant om dem som ikke er kristne som «gode mennesker», og dem er det mange av, iallfall etter vår vanlige målestokk. Men sett med Guds målestokk er ingen det, ikke engang kristne.

`I Fil 3,4–6 peker Paulus på mangt i sitt liv som han en gang var stolt av. Hva var det? Hvordan vil du beskrive det «gode» i ditt liv (i fortid og nåtid)?`

Paulus stiller opp en underforstått kontrast mellom kristne jøder som sprer falsk lære, og uomskårne kristne som stoler fullt og helt på Kristus for sin frelse og ikke fester lit til menneskelige gjerninger som omskjærelse (se Hebr 6,1; Hebr 9,14; Rom 2,25– 29). Paulus’ tidligere liv og stamtavle ville nok ha imponert hans jødiske landsmenn, men ingenting av dette hadde bidratt til hans frelse. Ja, de hadde snarere stått i veien for frelsen, for de hadde gjort at han ikke så sitt behov for Kristus.

Paulus var ikke bare omskåret – han var født israelitt (tilhørte paktsfolket), og han var blitt omskåret åtte dager gammel. Dessuten var han av Benjamins stamme, hvis territorium omfattet noen av de viktigste byene i Israel. Paulus kunne ikke bare hebraisk, men som elev av Gamaliel den eldre (Apg 22,3; Apg 26,4–5) og som fariseer har han hatt inngående kjennskap til loven og hvordan den ifølge tradisjonen skulle holdes.

Paulus var så nidkjær for loven at han forfulgte kirken. Han mente den var en trussel mot jødenes livsstil, som han mente loven påbød. Paulus mente han var «uklanderlig» etter denne menneskeskapte «rettferdigheten», men han oppdaget at loven i virkeligheten var langt dypere og mer krevende enn han hadde forestilt seg, og at han uten Kristus sto fordømt foran den.

`Sammenlign Rom 7,7–12 med Matt 5,21–22 og Matt 5,27–28. Hvilket avgjørende poeng trekker både Jesus og Paulus frem når det gjelder loven, og hvorfor er «troen på Kristus» (Fil 3,9), og ikke loven, den eneste veien til rettferdighet? Se slik på det: Hvor godt holder du loven slik Jesus forklarte den?`