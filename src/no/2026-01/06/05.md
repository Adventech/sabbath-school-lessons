---
title:  Kristi tro
date:  04/02/2026
---

Gå ikke glipp av Paulus’ hovedpoeng. På Damaskusveien byttet han ut sitt gamle, lovbaserte liv med Kristi nærvær for at «jeg kan vinne Kristus og bli funnet i ham» (Fil 3,8–9).

`Å bli funnet «i ham», det vil si i Kristus, er et interessant uttrykk. Se Ef 1,4; 2 Kor 5,21; Kol 2,9 og Gal 2,20. Hva tror du Paulus mener med uttrykket?`

Det er sagt mye om Paulus’ ord om å være i Kristus. Kanskje kommer den beste forklaringen fra Paulus selv: «Han ville fullføre sin frelsesplan i tidens fylde: å sammenfatte alt i Kristus, alt i himmel og på jord i ham» (Ef 1,10). Det har vært Guds hensikt helt fra starten. Og Paulus sier hvordan det skjer: «Dere er hans verk i Kristus Jesus, han som er blitt vår visdom fra Gud, vår rettferdighet, helliggjørelse og forløsning» (1 Kor 1,30).

Å være «i Kristus» favner alt det frelsesplanen omfatter, fra vår åndelige intelligens (visdom) demret, til rettferdiggjørelse ved tro (rettferdighet), til forberedelse for himmelen (helliggjørelse) og herliggjørelsen ved Jesu gjenkomst (forløsning). Frelsen er Kristi verk fra start til slutt – for oss og i oss. Når vi har Kristus, har vi alt vi trenger.

`Les Fil 3,9. Hvilke to ting settes opp mot hverandre, og hvorfor er det viktig alltid å huske på denne kontrasten?`

Paulus skjønte at det å ha sin «egen rettferdighet» ikke er noen virkelig rettferdighet siden loven ikke kan gi liv (se Gal 3,21–22). Det kan bare Kristus, gjennom troen. Og ikke hvilken som helst tro. Djevlene tror jo og skjelver (Jak 2,19). Den eneste frelsende tro er «troen på Kristus». (Det greske ordet for tro, pistis, betyr også trofasthet). Er vi i Kristus og han lever i oss (Gal 2,20), så lever vi ved hans trofasthet i vår tro på ham.