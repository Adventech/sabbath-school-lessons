---
title:  Det som betyr noe
date:  03/02/2026
---

I går så vi at det Paulus før var stolt av, det sto i veien for troen, for det gjorde ham blind for at han trengte Kristus. Paulus bruker forretningsspråket, gevinst og tap, om sitt åndelige regnskap før han kom til tro. Vi liker ikke å tenke så mye på det, men alle har jo en «åndelig regnskapsbok». Tidligere ble Paulus’ regnskap målt etter datidens jødiske verdier og ikke etter de verdiene Jesus lærte oss.

Etter omvendelsen var hans åndelige regnskapsbok en annen, for dens verdier ble forandret fra jødedommens «valuta» til «himmelens valuta».

«Han som kom ned fra himmelen, kan tale om himmelen og gi en riktig fremstilling av hva som er himmelens valuta, og som han har satt sitt bilde og sitt stempel på. Han vet hvilken fare de er utsatt for som han kom for å løfte opp fra fornedrelsen og gi en plass på tronen sammen med seg selv. Han peker på faren ved å ødsle sin hengivenhet på unyttige og farlige ting. Han søker å lede tankene bort fra det jordiske til det himmelske, slik at vi ikke kaster bort tid, talent og muligheter på rent forfengelige ting.» – Ellen White i _The Advent Review and Sabbath Herald_, 1. juli 1890.

I det første århundrets jødiske verden hadde Paulus vært en stigende stjerne til han ble blindet av synet av den herliggjorte Jesus på veien til Damaskus (Apg 9) og fikk sitt åndelige syn rettet opp slik at han kunne se klart.

Johannes 9 forteller om en annen mann som var blind og fikk se Jesus klart. Jesus sa at han hadde kommet til verden «så de som ikke ser, skal bli seende, og de som ser, skal bli blinde» (Joh 9,39). Hvordan kan du bruke dette prinsippet i ditt liv?

Hva er vel mer verdifullt enn evig liv i himmelen og på den nye jord? Verdslige verdier gjør mange blinde for dette. Vi lever med en indre konflikt mellom det som er stort her (se Matt 13,22; Luk 4,5–6; 1 Joh 2,16) og det som er viktig i himmelen.

`Verden kan gjøre oss blinde for åndelige sannheter og det som virkelig er viktig. Hvordan kan vi holde blikket festet på det som virkelig betyr noe?`