---
title:  'Bare dette ene: Å kjenne Kristus'
date:  05/02/2026
---

`Les Fil 3,10–16. Hva er noen av hovedtankene i dette avsnittet?`

Ingenting er viktigere enn å kjenne Kristus, for det er garantien for at han vil kjennes ved oss og anerkjenne oss hos Faderen (se Matt 7,21–23; Matt 10,32–33). Hvordan kjenner vi ham? Gjennom hans ord – ved å lese det og leve etter det. Vi kan ikke kjenne ham ansikt til ansikt slik som disiplene. Men de forsto likevel ikke hans ord. Man trenger Den hellige ånd til å veilede (se Joh 16,13). Jo bedre vi kjenner ham, desto nærmere kommer vi ham, for vi opplever «kraften av hans oppstandelse» (Fil 3,10), som reiser oss opp til «et nytt liv» (Rom 6,4).

Vi kommer også nærmere Jesus når vi får «del i hans lidelser» (Fil 3,10). Alle prøvelser og smertefulle erfaringer gjør at vi forstår og setter mer pris på det Jesus gjennomgikk for oss, og vi forstår ham og hans vilje bedre.

Dessuten kommer vi ham nærmere ved å jage frem «mot målet» (Fil 3,14). Hva er «målet»? Ordet brukes bare her i NT (skopos). Det henspiller på mållinjen i et kappløp og premien som seierherren får. Paulus kaller det «seiersprisen som Gud fra det høye har kalt oss til i Kristus Jesus» (Fil 3,14). Ved sin død og oppstandelse steg Kristus opp til himmelen, og slik vil Gud også innby oss til å motta den himmelske belønningen – det evige liv.

Så langt har vi ikke kommet ennå. Vi blir ikke fullt ut fullkomne før «vår skrøpelige kropp» blir «lik den kroppen han selv har i herligheten» (Fil 3,21). Men ved å kjenne ham og be ham være i vårt liv hele tiden, jager vi mot målet om å bli lik Jesus. Dette er den «ene tingen» Paulus er opptatt av. Når vi deltar i et løp (se 1 Kor 9,24–27), tenker vi ikke på hvor vi har vært eller hvem som ligger bak oss. Vi har kun det som ligger foran for øye – premien som venter på oss. Det er et levende bilde: en løper som er helt fokusert på målet og spenner alle muskler og lener seg fremover for å nå mållinjen.

`Når vi vandrer med Herren, er det viktig at vi ikke ser oss tilbake og i hvert fall ikke ser på synder og feil, men ser fremover mot det vi har fått løfte om i Kristus. Hvorfor?`