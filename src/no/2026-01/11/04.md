---
title:  Fornyet av å kjenne Gud
date:  10/03/2026
---

`Les Kol 3,6–11. Hvordan fortsetter Paulus denne tankerekken?`

De første ordene i Kol 3,8 markerer overgangen fra død til liv: «Men nå». Ordet «nå» på gresk er betont. Nå, det vil si fordi du er reist opp med Kristus og søker de ting som er der oppe, må ditt nye liv stå i kontrast til ditt gamle liv. Etter å ha avlivet «det jordiske i dere» (Kol 3,5), må dere nå legge av «alt dette: sinne, hissighet, ondskap, spott og rått snakk» (Kol 3,8).

Både sinne og vrede kan beskrive Guds rettferdige reaksjon på synd (vi berørte det i går), og det samme gjelder Jesus (Mark 3,5; Åp 6,16). Men vi oppfordres: «Enhver skal være rask til å høre, men sen til å tale og sen til å bli sint. For sinne hos et menneske fører ikke til det som er rett for Gud.» (Jak 1,19–20) Ondskap ønsker andre ulykke. Bakvaskelse sverter en annen. Paulus fordømmer også grovt og uanstendig snakk. Og vi må ikke lyve for hverandre (jf. 3 Mos 19,11; 3 Mos 19,18), «for dere har kledd av dere det gamle mennesket og dets gjerninger» (Kol 3,9).

`Hva mener Paulus med det «gamle mennesket» i motsetning til «det nye»? Se Rom 6,6 og Ef 4,22–24.`

Verbene Paulus bruker om overgangen fra det gamle til det nye, henspiller på klær, som å ta av seg gamle, skitne klær og ikle seg nye, hvite klær (jf. Sak 3,4). Et lignende skille mellom gammelt og nytt er mellom den gamle og den nye pakt, som kjennetegnes av den ytre lovens bokstav og den loven Ånden har skrevet i hjertet (2 Kor 3,4–18).

Disse bildene beskriver omvendelsen og dens følger, som Paulus kaller en «ny skapning» (2 Kor 5,17). Den kristne blir «fornyet etter sin skapers bilde og lærer ham å kjenne» (Kol 3,10), som er den usynlige Guds bilde (Kol 1,15). Å bli kjent med Kristus gjennom hans ord forvandler oss «til dette bildet, fra herlighet til herlighet» (2 Kor 3,18). Dette hever oss over alle etniske, geografiske og sosiale skiller (Kol 3,11), for vi er borgere av et høyere rike.