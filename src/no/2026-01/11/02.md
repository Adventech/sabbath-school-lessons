---
title:  Et himmelvendt sinn
date:  08/03/2026
---

`Les Kol 3,1–4. Hva skal til for å være himmelvendt? Hva tror du det vil si?`

Fra en fjelltopp kan man se ut over et vidstrakt landskap. Siden uminnelige tider har fjellene vært et mål for dem som vil komme Gud nærmere (se Sal 121,1–2). Selv menneskeskapte fjell, såkalte ziggurater (trinnpyramider), ble bygget med dette formålet – å møte gudene. Byen Ur, som Abram forlot, hadde en ziggurat som var synlig lang vei. Men å komme seg høyere opp vil ikke i seg selv bringe noen nærmere himmelen i åndelig forstand. Menneskelige anstrengelser kan ikke det. Nei, bare ved et nådens mirakel, hvor vi døde med Kristus og ble oppreist med ham (billedlig fremstilt ved dåpen [Kol 2,12–13]), er det mulig å komme nærmere himmelen.

Fra begynnelsen av Kolosserne 3 blir det gjentatte ganger lagt vekt på det som er der oppe, altså i himmelen: «det som er der oppe», «hvor Kristus sitter», «det som er der oppe», «med Kristus i Gud», «i herlighet sammen med ham» (Kol 3,1–4).

Det er mye i det kristne livet som ikke kan forklares. Hvordan kan man «dø» og bli «reist opp» når man synes å være den samme og ikke har hatt noen slik liv og død-opplevelse? Mye gir ingen mening uten Den hellige ånd. Men for dem som er åndelig innstilt og har fått det nye hjertet som Gud har lovet, er døden fra synden og oppstandelsen med Kristus en realitet. Som man synger: «You ask me how I know He lives? He lives within my heart.»

Likevel gir Paulus disse befalingene fordi dette åndelige livet alltid trenger fornyelse (se 2 Kor 4,16). Vi kan faktisk falle fra og gå fortapt! Og vi slipper aldri unna fristelser her i livet.

Derfor må vi velge å søke «det som er der oppe» (Kol 3,1). Vårt evige liv er trygt og «skjult med Kristus i Gud» (Kol 3,3), men dette livet vil gi seg uttrykk som er alt annet enn skjult.

`Hva fyller tankene: som regel det der oppe eller det andre? Hvordan endrer du tankegang hvis den går i feil retning?`