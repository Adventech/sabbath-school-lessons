---
title:  Til fordypning
date:  13/03/2026
---

«Når Guds Ånd behersker sinn og hjerte, bryter den troende ut i en ny lovsang. Han forstår at denne erfaringen er en oppfyllelse av Guds løfte, at hans overtredelse er tilgitt, og at hans synd er skjult. Han har fortalt Gud at han angrer å ha brutt hans lov, og vist sin tro på Kristus, som døde for å rettferdiggjøre menneskene. ‘Da vi altså er blitt rettferdige ved tro, har vi fred ved vår Herre Jesus Kristus.’

Selv om den kristne har opplevd dette, må han ikke legge hendene i fanget og være fornøyd med det som er gjort for ham. Den som har bestemt seg for å bli borger av det åndelige rike, vil oppdage at alle de makter og lidenskaper som bor i et ugjenfødt hjerte, vil bli støttet av maktene i mørkets rike og rettet mot ham. Han må hver dag overgi seg på ny og kjempe mot det onde. Gamle vaner og nedarvede tilbøyeligheter vil kjempe om makten. Hele tiden er det nødvendig å være på vakt og søke Kristi styrke for å vinne seier. …

Vi trenger mer av den kraft som åpenbarer seg i et renere og edlere liv. Ennå tenker vi mer på verden enn på himmelen. I anstrengelsene for å nå Guds ideal må ingen ting få gjøre en kristen motløs. Alle er blitt lovet moralsk og åndelig fullkommenhet ved Kristi nåde og kraft. Jesus er kraftens opphav og livets kilde. … Han stiller til vår rådighet himmelens allmektige krefter, og hvert steg lar oss kjenne hans levende kraft.» – Ellen White: _Alfa og Omega_, bd. 6, s. 324–325.

**Forslag til samtale**

`Hva er din erfaring med løftet om at du er «rettferdiggjort ved tro»? Hvordan har dette løftet forandret livet ditt? Hvordan henger løftet sammen med tanken om at du også «er reist opp med Kristus»?`

`Hva betyr det å være himmelvendt? Er det viktigere enn å være til nytte på jorden? Hvor ligger balansen?`

`Tenk på din innflytelse på andre. Vi har lett for å tenke på dette bare som vår individuelle innflytelse, men hva med vår innflytelse som menighet? Hvordan påvirker dere lokalsamfunnet?`

`Les Kol 3,11. Hva burde dette si oss om den enhet vi skal ha i Kristus?`