---
title:  Slik er det nye livet
date:  11/03/2026
---

Paulus har beskrevet dårlige vaner og negative egenskaper som legges bort når vi kommer til Kristus. Nå tar han fatt på det positive – som å gå fra mørket til lyset.

`Les Kol 3,12–14. Hvordan blir de kristne beskrevet, og hva har det å gjøre med egenskapene de skal «kle seg i»?`

En gang ble Israel kalt av Gud til å være hans eget folk og gjenspeile hans karakter, men nå er de som tror på Jesus «Guds utvalgte» (Kol 3,12). Men ikke alle lever opp til kallet.

Som Jesus sa: «mange er kalt, men få er utvalgt» (Matt 22,14; jf. Matt 24,22; Matt 24,24; Matt 24,31). Paulus’ omtale av de utvalgte har en lignende betydning (Rom 8,33; 2 Tim 2,10). I likhet med Israel er de troende også «elsket» av Gud og «hellige» (5 Mos 7,6–8). Det følger et ansvar med dette: «dere skal forkynne hans storverk, han som kalte dere fra mørket og inn i sitt underfulle lys» (1 Pet 2,9). Det gjør vi med vårt liv.

De åtte egenskapene Paulus nevner, er noe til liste! «Kle dere derfor i inderlig medfølelse og vær gode, milde, ydmyke og tålmodige … Og over alt dette: Kle dere i kjærlighet» (Kol 3,12–14). Dette kan bare komme fra et hjerte som er forent med Kristus, for det beskriver hans sinn og hvordan han har behandlet oss. Vi skal tilgi andre «som Herren har tilgitt dere» (Kol 3,13). Kjærligheten er «båndet … som gjør fullkommen» (Kol 3,14), for det er hans kjærlighet til oss som binder oss til ham og gjør at vi kan vise andre sann kjærlighet (1 Joh 4,11–12).

Disse egenskapene påvirker våre relasjoner på to måter. 1) Vi blir velsignet når vi viser kjærlighet, barmhjertighet, vennlighet og tilgivelse mot andre. Det er godt å elske og velsigne andre. Andre vil som regel gjengjelde oss dette, og vi får mer av Guds barmhjertighet og tilgivelse (Matt 5,7; Matt 6,14). 2) Det ærer Gud og kan oppmuntre andre til å tro på og følge Jesus når de ser kraften i Guds nåde. «Mennesket kan ikke omgi seg med noen annen innflytelse med en slik kraft i seg som den innflytelsen som stråler ut fra et uegennyttig liv. Det sterkeste argument til forsvar for evangeliet er en kjærlig og elskverdig kristen.» – Ellen White: _Helse og livsglede_, s. 358

`Viser du Kristi sinnelag overfor andre? Også dem som ikke er vennlige mot deg?`