---
title:  Misjonsfortelling
date:  13/03/2026
---

#### Stilt overfor et ultimatum

__

Den sabbaten René valgte å gå i kirken i stedet for å gå på kontoret, kom han tilbake til bygningen der han bodde og arbeidet etter solnedgang. En kollega overrakte ham et brev fra sjefen. Han hadde fått sparken.

René var sjokkert. Han visste ikke hva som ville skje videre. Som utlending i et land som var fiendtlig innstilt til kristendommen, lurte han på om han kunne stå fast for Gud hvis han ble sendt i fengsel eller risikerte å dø. Han ba: «Herre, er dette tiden for meg å reise hjem til Filippinene? Hvis du vil at jeg skal dø her, så er det greit for meg. Mange vet at jeg kjemper for troen min.»

Tidlig neste morgen gikk han til kontoret og sendte en e-post til sjefen sin. «Jeg respekterer deg», skrev han. «Du er min venn og storebror. Jeg vet at vi må diskutere problemene jeg har forårsaket når du kommer til kontoret.»

Den kvelden kom sjefen hans på jobb. Han virket opprørt. René ba: «Vær så snill, hjelp. La sjefen min roe seg ned. Men hvis det er din vilje at jeg skal dø, aksepterer jeg det.»

Så tilkalte sjefen René. René prøvde å reise seg, men klarte det ikke. Knærne ville ikke støtte ham. Det føltes som om han skulle dø. Med alle sine krefter løftet han seg opp av stolen og gikk foroverbøyd og klosset til sjefens kontor. Idet han løftet hånden for å banke på døren, hørte han en stemme hviske: «Ikke vær redd. Jeg er den sanne Gud. Jeg er trofast mot mine løfter.»

Et øyeblikk senere åpnet han døren og så sjefens strenge ansikt. Idet han gikk inn, hvisket stemmen to ganger: «Jeg er den sanne Gud. Jeg er trofast mot mine løfter.» Stemmen ble stadig høyere for hver gang den gjentok det.

Sjefen ga René to papirer og sa: «Velg ett». Da René uttrykte forvirring, sa sjefen: «Det ene er en arbeidskontrakt. Det andre er en flybillett.» Lettet ba René en stille bønn: «Takk, Herre, det er ikke fengsel». Han valgte flybilletten.

Men sjefen sa: «Les kontrakten først».

René så at lønnen hans ville bli doblet hvis han jobbet én time på lørdager. Han valgte billetten igjen. Mens han lurte på hvordan han skulle betale for den, hørte han igjen stemmen som sa: «Jeg er den sanne Gud. Jeg er trofast mot mine løfter.»

René vendte hjem til Filippinene. På flyet ba han: «Du sier: ‘Jeg er den sanne Gud. Jeg er trofast mot Mine løfter.’ Hva er ditt løfte til meg?» Stemmen hvisket: «Du kommer ikke til å bruke opp alle pengene dine før du finner en ny jobb».

Les resten av historien neste uke.