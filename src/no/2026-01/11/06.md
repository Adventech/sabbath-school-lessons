---
title:  Det nye livet
date:  12/03/2026
---

De siste versene i Kolosserne 3 viser hvor opptatt Paulus var av fred og harmoni i menigheten. Vi har allerede sett nærmere på Guds fred (se studium 7). I motsetning til pax Romana, er pax Kristi ikke en fred som påtvinges utenfra, den skal «styre» oss innenfra. Det kan bare skje hvis Kristus får ha kontrollen.

`Les Kol 3,16–17. Hva gjør at Kristus kan ha kontroll, og hva er musikkens rolle i dette?`

Språket er veldig beskrivende. Det skildrer hvordan Kristi ord får bolig i oss. Det skjer når vi leser Bibelen for å lytte til og lære av Guds visdom. Den greske teksten er noe tvetydig, men musikk spiller tydeligvis en viktig rolle i å undervise og rettlede hverandre (Kol 3,16).

Men ikke hvilken som helst musikk. Paulus bruker en presis terminologi både her og i Ef 5,19: «salmer, hymner og åndelige sanger».

Det kan ikke sies med sikkerhet, men det ser ut til at det skilles mellom den eksisterende salmesamlingen i GT og en voksende salmesamling i NT. «Åndelige sanger» kan være en mer generell betegnelse for alle lovsanger som har med det åndelige livet eller menighetslivet å gjøre. Sangtekstene er et middel til å lære sannheten og gi veiledning om hvordan man skal leve det nye livet som kristen. Mange store salmer fra de siste århundrene har mektige og oppløftende budskap om håp og trøst, noe vi sårt trenger i en verden som så lett tynger oss ned.

Musikk har stor innflytelse. Davids harpespill virket beroligende på kong Saul (1 Sam 16,23). Men da David ble hans rival, vokste Sauls sinne og bitterhet (1 Sam 18,10–11). Rolig klassisk musikk har vist seg å redusere angst, forbedre hjernefunksjonen, øke avspenningen, lindre smerter og fremme sosialisering.

Hvem har vel ikke opplevd den sterke innflytelsen musikk kan ha på våre følelser og tanker, både på godt og vondt? Riktig musikk kan være åndelig oppløftende.

`Vi skal gjøre «alt … i Herren Jesu navn» (Kol 3,17). Er det noe du må holde opp med fordi du ikke kan gjøre det i Herrens navn?`