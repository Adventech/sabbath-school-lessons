---
title:  Den usynlige Guds bilde
date:  15/02/2026
---

Når vi ser oss selv i speilet eller på et fotografi, ser vi et bilde av oss selv, men det er et flatt, todimensjonalt portrett. Skulpturer kan gi et klarere bilde, men er likevel langt fra den levende virkeligheten. Det bibelske begrepet «bilde» viser noen ganger til disse mindre fullkomne avbildningene, men det har også en videre betydning.

`Les 1 Mos 1,26–27; 1 Mos 5,3; 1 Kor 15,49; 2 Kor 3,18; og Hebr 10,1. Hva betyr «bilde» i disse tekstene. Hvordan skiller de seg fra beskrivelsen av Jesus som Guds bilde?`

Mennesket ble skapt for å være så likt Gud som mulig – fysisk, åndelig, sosialt og funksjonelt. Likevel gjenspeiler vi bare visse aspekter av Guds bilde, og synden har skadet også det. Men Jesus hjelper oss å «se» den usynlige Gud. «Den som har sett meg», sa Jesus, «har sett Far» (Joh 14,9). Han er selve «bildet» av Guds vesen (Hebr 1,3). Han er Guds tanke gjort hørbar og Guds vesen gjort synlig.

`Les Matt 11,27; Joh 1,1–2; Joh 1,14; Joh 1,18. Hvorfor kan Jesus gi en unik åpenbaring av Faderen?`

Se hvordan Jesus også beskriver sitt forhold til Gud Faderen:

- «Min Far arbeider helt til nå. Også jeg arbeider.» (Joh 5,17)
- «Jeg og Far er ett» (Joh 10,30).
- «Ingen kommer til Far uten ved meg» (Joh 14,6).

Flere ganger brukte Jesus også Guds navn om seg selv i absolutt forstand: «JEG ER» (jf. 2 Mos 3,14); «Jeg er livets brød» (Joh 6,35); «Jeg er verdens lys» (Joh 8,12); «Jeg er den gode gjeteren» (Joh 10,11; Joh 10,14); «Jeg er oppstandelsen og livet» (Joh 11,25); «Jeg er i Far og Far i meg» (Joh 14,11) og «Før Abraham var, er jeg» (Joh 8,58).

`Hvis Jesus hadde vært en annen enn Gud selv, måtte vel Faderen ha sendt et skapt vesen til å dø for oss? Hvorfor er det noe helt annet at Gud selv dør for oss i Kristus?`