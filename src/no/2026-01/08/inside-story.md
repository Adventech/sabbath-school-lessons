---
title:  Misjonsfortelling
date:  20/02/2026
---

#### Å miste to jobber på grunn av troen

__

Rodel førte René tilbake til Kristus ved å ta ham med på fisketur.

Ellen White sier: «Kristi metode alene vil gi sann suksess når det gjelder å nå folket. Frelseren blandet seg med menneskene som en som ønsket deres beste. Han viste sympati for dem, sørget for deres behov og vant deres tillit. Så inviterte han dem: ‘Følg meg’» (The Ministry of Healing, s. 73). Rodel praktiserte Kristi metode: Han tilbrakte tid sammen med René, sørget for hans behov og vant hans tillit. Så fulgte René Jesus.

Etter at René vendte tilbake til Kristus, spurte Rodel om han kunne bo hjemme hos René. Renés foreldre var ikke begeistret over å ha den unge syvendedagsadventisten boende i sitt hjem på Filippinene, men de sa ikke noe. Rodel oppmuntret også René til å begynne på skolen igjen, og René gjorde det.

«Jeg venter på at du skal ta eksamen, og så skal jeg ta deg med til Manila for å bli misjonær i 1000 Missionary Movement», sa Rodel.

Rodel hadde tjenestegjort som misjonær i 1000 Missionary Movement, en organisasjon som er en del av Adventistkirkens sørasiatiske Stillehavsdivisjon, da han møtte René for første gang rundt halvannet år tidligere.

Mens René studerte, bodde Rodel sammen med ham og hjalp ham med å betale for studiene ved å jobbe sammen på rismarkene. René ble uteksaminert da han var 23 år gammel.

Rodel holdt løftet sitt og tok René med til hovedkvarteret til 1000 Missionary Movement i Silang, i nærheten av Filippinenes hovedstad Manila. Men så fikk han en annen idé. Han sa at René burde utdanne seg videre før han ble misjonær. De to unge mennene begynte på Adventistuniversitetet på Filippinene i Silang. René tok hovedfag i regnskap, og Rodel i teologi. Det tok seks år før René var ferdig med studiene. Han fikk ingen støtte hjemmefra. I løpet av denne tiden giftet han seg med Love Jhoie.

Etter endt utdanning jobbet han som regnskapsfører i tre måneder. Så fikk han sparken fordi han ikke jobbet på en fredagskveld. Han påberopte seg løftet i Jeremia 29,11: «For jeg vet hvilke tanker jeg har med dere, sier Herren, fredstanker og ikke ulykkestanker. Jeg vil gi dere fremtid og håp.» Han ba: «Gud, jeg vet at du har en plan for meg».

Månedene gikk, og et sykehus ansatte ham som regnskapsfører. Men så fikk han vite at han ikke kunne bli fast ansatt med mindre han lot seg døpe inn i det kirkesamfunnet som eide sykehuset. Han sa opp.

Les mer neste uke.