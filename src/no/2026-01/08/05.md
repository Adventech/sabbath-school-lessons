---
title:  «Opphavet» (og igangsetteren)
date:  18/02/2026
---

`Les Kol 1,18. Hva er sammenhengen mellom Kristus som hodet og som «opphavet»?`

På hebraisk er ordene for hode (roʾš) og begynnelse (rēʾšît) i slekt. Første gang sistnevnte ord er brukt i Bibelen, er i 1. Mosebok 1,1: «I begynnelsen [rēʾšît] skapte Gud himmelen og jorden». Jesus er menneskehetens og kirkens hode, ikke bare i kraft av inkarnasjonen, men også fordi han er Skaperen.

På gresk har ordet for begynnelse (archē) en bred betydning. Her viser «begynnelse» til Jesus som kilden til eller initiativtakeren til kirken (Kol 1,18), og derfor dens hode, slik han er «begynnelsen» eller initiativtakeren til skapelsen.

Jesus tok ikke bare initiativet til skapelsen og kirken, han er også – i kraft av oppstandelsen fra de døde (Rom. 6,3–4) – initiativtakeren til den nye skapelsen. Syndens lønn er døden, og derfor er hans seier over døden også hans seier over synden og viser hans makt til å gjenskape oss i sitt bilde. Alt dette viser hvorfor han er «den førstefødte fra de døde» (se mandagsavsnittet om betydningen av «førstefødt»). Hans oppstandelse er den viktigste, men ikke den første (Moses var den første, og det var derfor det oppstod strid med djevelen om liket hans [Jud 9]). Uten Kristi oppstandelse kunne ingen andre stå opp fra de døde.

La oss sammenfatte alle grunnene Paulus har gitt for at Jesus har forrang:

1. Han er den fullkomne åpenbaringen av den usynlige Gud.
2. Han er den som alle ting ble skapt ved.
3. Han var til før alt annet, og alt henger sammen i ham.
4. Han er hodet for kirken, som er hans kropp.
5. Han er initiativtaker til skapelsen og gjenskapelsen.
6. Han har seiret over synden og døden og har dermed rett til å vekke opp alle som tar imot ham som frelser.
7. Jesus har alltid eksistert, men med alt dette har han nå fått forrang som menneskehetens hode og kirkens hode.

`Hva må du gjøre for å få en bedre opplevelse av Kristi forrang?`