---
title:  Å forsone alt
date:  19/02/2026
---

`Les Kol 1,19–20. Hva er den forsoningen som korset bringer, og hvor vidt favner den?`

Paulus avslutter beskrivelsen av Jesus med et interessant uttrykk på gresk, et som indirekte peker tilbake til Faderen, som ble nevnt i Kol 1,12. Faderen lot sin fylde bo i Jesus (jf. Kol 2,9). Hva er denne «fylden»? Johannes kaller den Faderens herlighet, «full av nåde og sannhet» (Joh 1,14).

Men avsnittet viser at «fylden» omfatter svært mye. Det omfatter Guds evighet og selveksistens, og hans makt til å skape og gjenskape. Fremfor alt understreker det hans visdom da han på utrolig vis seiret over synd og død på korset. Dermed forvandlet han det mest vanærede av alt til et vitnesbyrd om sin kjærlighet. «For så høyt har Gud elsket verden at han ga sin Sønn, den enbårne, for at hver den som tror på ham, ikke skal gå tapt, men ha evig liv» (Joh 3,16).

Den eneste måten synden virkelig kunne overvinnes for godt, og alt det som var mulig å forsone, kunne forsones, er sammenfattet i den ene store sannheten: Gud elsket – han elsket universet, og han elsket oss så høyt at han satte alt på spill for å frelse oss med Kristi død på korset. Det greske ordet for «verden» er kosmos og kan omfatte hele universet. Paulus viser til denne universelle demonstrasjonen i forbindelse med det å følge Kristus: «Vi er som … et skuespill for verden [kosmos], både for engler og for mennesker» (1 Kor 4,9).

«Med sorg og forferdelse var himmelen vitne til at Kristus hang på korset. … Ved et liv i opprør kommer Satan og alle som gjør felles sak med ham, i et slikt motsetningsforhold til Gud at det å være i hans nærhet, blir som en fortærende ild for dem. Herligheten fra ham som er kjærlighet, vil tilintetgjøre dem. Da den store konflikten begynte, forsto ikke englene dette. … Men slik blir det ikke når den store konflikten er slutt. Når frelsesplanen er fullført, vil Guds sanne natur være åpenbar for alle skapte fornuftsvesener. … Med rette kunne englene fryde seg når de betraktet Kristi kors. … Kristus selv fattet fullt ut hva følgene ville bli av det offeret han brakte på Golgata. Alt dette så han fram til da han ropte: «Det er fullbrakt!» – Ellen White: _Slektenes håp_, s. 658–663.