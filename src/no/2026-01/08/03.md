---
title:  All skapnings førstefødte
date:  16/02/2026
---

I NT brukes uttrykket «førstefødt» nesten alltid om Jesus (se Luk 2,7; Rom 8,29; Hebr 1,6; Åp 1,5), blant annet begge gangene i Kolosserbrevet. Men selv når det refererer til andre, betyr det ikke alltid den som er født kronologisk først. Det bibelske begrepet «den førstefødte» understreker sønnens spesielle forhold til sin far, uavhengig av rekkefølge. Det finnes eksempler på at yngre sønner er mer fremtredende: Isak, Jakob og Josef, for å nevne noen.

David blir salvet til konge enda han er yngst av åtte sønner (1 Sam 16,10–13), og gjennom salmisten sier Gud: «Ja, min førstefødte skal han være, den høyeste blant kongene på jorden» (Sal 89,28). Og han sier til Moses: «Israel er min førstefødte sønn» (2 Mos 4,22). Begrepet betyr altså den første i betydningen den fremste.

`Les Kol 1,15–17. Hvorfor kaller Paulus Jesus «den førstefødte før alt det skapte»?`

Paulus kan ikke mene at Jesus var det første skapte vesenet. Han utelukker det kategorisk. To ganger og på to ulike måter sier han at Jesus skapte alle ting. De ble skapt ved ham og til ham (Kol 1,16). I begge tilfeller er Jesus den som Gud utførte skapelsesprosessen gjennom (se også Ef 3,9; Joh 1,1–3; Åp 4,11).

Paulus’ uttalelse er så vidtfavnende som den kan bli. Alt betyr alt – i rom (himmel og jord), ontologisk (synlig og usynlig) og funksjonelt (troner, herredømmer, herskere, makter). Det siste viser normalt til englevesener (se Ef 3,10; Ef 6,12). For å sikre seg at han blir forstått, presiserer Paulus også at Jesus var til «før alt» (Kol 1,17). Det greske uttrykket kan bety først både i rang og tid, men overalt ellers hos Paulus viser det til tid (se f.eks. 1 Kor 2,7; Gal 1,17; Ef 1,4).

En annen grunn Paulus gir for Jesu forrang, er at «i ham blir alt holdt sammen» (Kol 1,17). Det greske ordet (synistēmi) betyr bokstavelig «bringe sammen» eller «forene». Jesus er universets samlingspunkt, ikke bare fordi han er Skaperen, men også fordi han er Frelseren.

`Vår Gud og Skaper døde for oss. Hva kan våre gjerninger tilføye? Hvorfor er det blasfemi å tro at vi kan tilføye noe til det Jesus har gjort for oss?`