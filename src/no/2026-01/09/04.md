---
title:  Guds evige plan
date:  24/02/2026
---

`Les Kol 1,24–25. Hva sier Paulus om sine lidelser for Kristus?`

Paulus skrev til kolosserne mens han satt i husarrest i Roma, men hans største lidelse var kanskje at han ikke kunne arbeide intensivt fra sted til sted og hus til hus, slik han før hadde gjort (Apg 20,20). Disse lidelsene (eller trengslene), som Jesus forutsa (Matt 24,9, Joh 16,33), kan ikke «regnes for noe mot den herligheten som en gang skal åpenbares og bli vår» (Rom 8,18). Dette er det store bildet. Som Paulus hadde skrevet til de kristne i Filippi, gleder han seg nå over sine lidelser som kolosserne har fordel av (Kol 1,24).

Paulus kan nok være i fengsel, men «Guds ord er ikke bundet» (2 Tim 2,9). Mens Paulus var i fengsel, skrev han også brevene til filipperne, efeserne og Filemon. Etter at han ble løslatt, inspirerte Gud ham til å skrive de viktige rådene i 1. Timoteus og Titus. Og under sitt siste opphold i et romersk fengsel, skrev han 2. Timoteus. Kort sagt ga de siste årene Paulus muligheten til å skrive en stor del av NT.

Guds evige plan forutså alt dette og mer til. Det greske ordet Paulus bruker i Kolosserne 1,25, og som gjerne oversettes med «forvalteroppgave», er oikonomia. Brukt i begrenset betydning (som i 1 Tim 1,4), viser det f.eks. til «Guds måte å ordne tingene på». – Luke Timothy Johnson: _The First and Second Letters to Timothy_ (New York: Doubleday, 2001), s. 164. Paulus’ apostelverv er en del av dette. Men i en videre forstand omfatter det alt det Gud har sørget for i frelsesplanen. Paulus’ tjeneste, de andre apostlenes og sågar profetene i GT (Ef 2,20; Ef 3,5), inkludert Moses, skulle «fullføre tjenesten med Guds ord» (Kol 1,25), alt sammen i forbindelse med denne Guds plan.

Vi skal se nærmere på dette i morgen, men her skal vi merke oss at Paulus så på sin tjeneste som bare en liten del av en mye større, langsiktig guddommelig plan som begynte å bli satt ut i livet «fra verdens grunnvoll ble lagt» (Matt 13,35; Ef 1,4).

`Hvordan kan dine beslutninger (store og små) passe inn i Guds større plan? Vet vi om en beslutning er «liten»? Hvordan kan den få større følger som vi først ser senere?`