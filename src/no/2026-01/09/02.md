---
title:  Forsont fra onde gjerninger
date:  22/02/2026
---

`Les Kol 1,21–22. Hva sikter Paulus til når han nevner fremmedgjøring og fiendskap? Og hva er det forventede resultatet av Kristi død (se også Ef 5,27)?`

Paulus har alltid tegnet et mørkt bilde av menneskeheten, i hvert fall mennesket uten Kristi rettferdighet. Og hvem kan motsi ham? Noen har sagt at den eneste kristne læresetningen man ikke behøver tro for å akseptere, er menneskets syndighet.

Men helt siden synden kom inn i verden, har Gud tatt initiativet til å forsone oss med seg selv. Med andre ord har Gud helt fra første stund arbeidet med å løse syndens problem, enda løsningen bare kunne bli hans egen død på korset.

I Eden ropte han på Adam, skaperverkets mesterverk: «Hvor er du?» (1 Mos 3,9). I dag leter han fortsatt etter den ene fortapte sauen – oss. Han oppsøker oss én for én. Han har en plan for å nå oss, og han bruker det gryende løftet om evangeliet i 1 Mos 3,15 til å sette fiendskap mellom oss og Satan.

Iblant gjøres evangeliet så innfløkt og teoretisk at det får liten praktisk betydning for livet. Men det er egentlig ganske enkelt og liketil.

Evangeliet består av tre deler:

1. Vi kan ikke redde oss selv, men Jesus kom og døde for våre synder. (Se Rom 5,6–8).
2. Når vi ved tro tar imot hans død som vår egen, vender om og blir døpt, blir vi frikjent og satt fri fra syndens fordømmelse. (Se Rom 5,9–11; Rom 6,6–7).
3. Det livet vi lever nå, er resultatet av at vi har blitt forenet med Kristus, får oppleve hans livgivende kraft og at han lever sitt liv i oss. (Se 2 Kor 5,17–21; Gal 2,20).

Dette trenger ikke være adskilte trinn eller hendelser. De kan skje samtidig, straks vi er klare til å slippe Jesus inn i vårt liv. Og de kan fornyes dag for dag når vi overgir oss til ham hver morgen. Uansett hvordan vi hver for oss har opplevd Kristi frelsende verk, er grunnlaget alltid Jesu død. Det er det vi alltid må komme tilbake til.

`Se på deg selv og ditt innerste vesen. Hva sier det om behovet for korset?`