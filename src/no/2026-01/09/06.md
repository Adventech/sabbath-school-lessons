---
title:  Evangeliets kraft
date:  26/02/2026
---

`Les Kol 1,28–29. Hva fokuserer Paulus på? Hvorfor blir «alle» (noen oversettelser) gjentatt tre ganger?`

Paulus fokuserte på Kristus og ham korsfestet i sin forkynnelse (1 Kor 1,23). Ifølge Efeserne 5,27 er formålet med Kristi offer å «føre kirken fram for seg i herlighet, uten den minste flekk eller rynke. Hellig og uten feil skulle den være.» Målet med Paulus’ forkynnelse er derfor «å føre hvert menneske fram til modenhet i Kristus» (Kol 1,28). Dette gjør han ved å undervise og advare – undervise i den kristne lære og praksis (2 Tess 2,15; 1 Tim 4,11; 1 Tim 5,7; Tit 1,9) og advare om følgene av å forkaste evangeliet og farene ved falske lærere (Apg 20,29–31; Rom 16,17).

Slik vokser vi og blir modne kristne: ved å ta til oss Skriftens lære og advarsler. Modenhet er viktig. Nybakte foreldre feirer alle milepæler – barnets første ord, dets første skritt. Hvem ville ikke bli bekymret hvis barnet etter flere år ennå ikke kunne gå eller snakke? Vekst og utvikling er normalt og forventes. Også i kristenlivet.

Det greske ordet oversatt med «moden» (teleios) betyr perfekt og uten feil. Gjennom den kristne vekstprosessen blir vi klar over dybden i Guds lov og ser at den «når uendelig vidt» (Sal 119,96), helt til «hjertets tanker og planer» (Hebr 4,12). Men vi må være forsiktige, og det er derfor Paulus brukte ordet «rettleder» i Kolosserne 1,28. Den «vei som synes å være den rette, kan likevel ende i døden» (Ordsp 14,12). Åndelig skjønn kommer fra kunnskap om Ordet veiledet av Ånden. Falsk lære rommer ofte noe sant, men den legger til eller tar bort noe av det Bibelen sier (se Jes 8,20). Det siste lykkes ofte, om ikke ved å direkte så tvil om det Gud sier, så iallfall ved å så tvil om det virkelig er mulig eller aktuelt i vår tid. Vi må være kloke som slanger, men uskyldige som duer når det gjelder å skjelne sann lære fra villfarelse (Matt 10,6).

`Hva er «modenhet i Kristus» (Kol 1,28)? Hvordan kan det å forstå hva Jesus utrettet for oss på korset hjelpe oss å forstå hva det vil si å nå «modenhet i Kristus»?`