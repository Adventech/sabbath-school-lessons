---
title:  Hvis dere blir i troen
date:  23/02/2026
---

`Les Kol 1,23. Hva mener Paulus med å «bli stående i troen, grunnfestet og stødige»? (Se også Kol 2,5 og Ef 3,17).`

Gresk har fire slags «hvis»-uttrykk, og alle har sine nyanser. Det som innleder Kol 1,23 forutsetter at betingelsen er oppfylt. Så Paulus oppmuntrer kolosserne med tanken om at de faktisk vil bli i troen. Han har allerede sett at de står fast i troen (Kol 2,5). Likevel er håpet betinget av at de fortsetter på troens vei.

Tanken om å holde ut er betydningen av det greske ordet som er oversatt med «bli» (Kol 1,23). Det brukes om de skriftlærde og fariseerne som fortsatte å forlange et svar fra Jesus om hva som skulle gjøres med kvinnen som ble tatt i hor (Joh 8,7); også om da Peter fortsatte å banke på døren etter at Rode hadde gjenkjent stemmen hans, men unnlot å åpne og løp inn for å si det til de andre (Apg 12,16). Paulus bruker det også når han ber Timoteus å være tro mot læren og den praktiske veiledningen han har fått av ham (1 Tim 4,16). Betydningen er den samme her, bortsett fra at det gjelder de troende generelt.

I studiet neste uke er Paulus bekymret for at kolosserne skal forlate evangeliets håp og jage etter menneskelige frelsesveier (se f.eks. Kol 2,8; Kol 2,20–22). Ordet «grunnfestet» viser til å ha et solid fundament av tro og kjærlighet bygget på Guds ord (se Matt 7,25; Ef 2,20; Ef 3,17).

Det greske ordet som er oversatt med «stødige», er i tråd med dette. Det brukes om en urokkelig struktur og, i videre forstand, til en kristen som ikke kan rives bort fra det håpet evangeliet gir (Kol 1,23). Det samme ordet brukes i 1 Kor 15,58: «Derfor, mine kjære søsken, stå fast og urokkelig. Arbeid raust og rikelig for Herren! For dere vet at i Herren er ikke deres strev forgjeves.»

`Hvordan opplever du betydningen av å fortsette å leve i tro? Altså, hvorfor man alltid må aktivt velge å leve slik? Hva skjer om man ikke gjør det?`