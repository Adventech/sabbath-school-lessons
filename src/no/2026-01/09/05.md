---
title:  Guds mysterium åpenbart
date:  25/02/2026
---

`Les Kol 1,26–27. Paulus nevner «mysteriet» to ganger. Hvilket mysterium?`

Et annet sted nevner Paulus «Guds mysterium», som er Guds evige hensikt fra «før tidenes begynnelse». Det «skulle føre oss fram til herligheten» (1 Kor 2,7) og er åpenbart i frelsesplanen. Peter taler om dette som noe som «engler lengter etter å se inn i» (1 Pet 1,10–12). Den var uttenkt «før verdens grunnvoll ble lagt» (1 Pet 1,20) og «har vært skjult fra evige tider» (Rom 16,25). Men dette mysteriet har blitt avdekket gjennom Kristi liv, død og oppstandelse (2 Kor 3,14).

**Hvordan kaster disse versene lys over ulike sider ved frelsesplanen?**

`Ef 1,7–10.`

`Ef 3,3–6.`

Til slutt blir «alt» i himmel og på jord sammenfattet i fullkommen enhet i Kristus. Dette var temaet for Jesu bønn i Johannes 17. Hvordan det skulle skje, var et mysterium som nå er åpenbart i evangeliet.

Gjennom evigheten vil vi lære om hvorfor Gud elsker oss så høyt at han ga Jesus, himmelens mest dyrebare skatt, for vår frelse. Men dette vet vi: Jesus «døde for alle, for at de som lever, ikke lenger skal leve for seg selv, men for ham som døde og sto opp for dem» (2 Kor 5,15). Så alle som tror på Jesus, jøder som hedninger, har lik del i Guds løfter ved evangeliet og er ført sammen til én kropp, kirken.

«Kristus er blant dere» (Kol 1,27) viser til at Kristus bor i hjertet ved troen (Ef 3,17; jf. Gal 2,20). Den åndelige foreningen med Kristus gjør at vi allerede nå sitter «i himmelen med ham» (Ef 2,6) og har smakt «den kommende verdens krefter» (Hebr 6,5). Med Kristi nærvær i vårt liv har han alt begynt å forene oss med himmelen. Evangeliet virker i vårt hjerte og har satt oss «i stand til å få del i de helliges arv i lyset» (Kol 1,12).