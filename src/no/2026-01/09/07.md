---
title:  Til fordypning
date:  27/02/2026
---

«I oss selv har vi ingen rettferdighet som oppfyller de krav Guds lov stiller. Men Kristus har vist oss en vei ut. … Hvis du overgir deg til ham og tar imot ham som din frelser, blir du for hans skyld regnet som rettferdig uansett hvor syndig ditt liv kan ha vært. Kristi karakter blir satt i stedet for din karakter. Gud tar imot deg som om du aldri hadde syndet.

Kristus gjør noe mer enn det. Han forvandler hjertet. Han bor i deg ved troen. Denne forening med ham må du opprettholde ved å tro og ved stadig å overgi din vilje til ham. Så lenge du gjør dette, vil han virke i deg både å ville og å gjøre etter hans gode vilje. …

Vi har altså ikke noe i oss selv som vi kan rose oss av. Vi har ingen grunn til å opphøye oss selv. Det eneste grunnlag for vårt håp må vi søke i Kristi rettferdighet som blir tilregnet oss, og som kommer til syne ved at hans Ånd virker i oss og gjennom oss.» – Ellen White: _Veien til Kristus_, s. 72–73.

«Jeg har fått et sterkt lys om at mange ville gå bort fra oss og lytte til forførende ånder og djevelens lære. Herren ønsker at enhver sjel som mener seg å tro på sannheten, skal ha en klar forståelse av hva som er sannhet.» – Ellen White: _Evangelism_, s. 363.

**Forslag til samtale**

`Les Ukens vers igjen: «Han som ikke visste av synd, har han gjort til synd for oss, for at vi i ham skulle få Guds rettferdighet» (2 Kor 5,21). Hva vil det si? Hva betyr det at Kristus ble synd for oss, og hvordan kan det hjelpe oss å forstå korset og Jesu død i vårt sted? Og hva vil det si å få Guds rettferdighet?`

`Tenk på dette med «en gang frelst, alltid frelst». Hvorfor mener vi at dette er en falsk lære? Hvilke farer innebærer den? Hvordan kan vi ha frelsesvisshet uten å tro dette?`

`Hvor «grunnfestet og stødig» (Kol 1,23) er du i din tro? Hvor godt vet du det du tror på, og hvorfor tror du på det? Hvordan kan du bli bedre kjent med det du tror? Og hvorfor er det viktig å være «grunnfestet og stødig» i troen?`