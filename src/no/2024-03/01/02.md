---
title:  Misjonæren som mislyktes
date:  30/06/2024
---

`Les Apg 12,12. Hvordan møter vi Markus i Apostlenes gjerninger?`

Johannes Markus, den mest sannsynlige forfatteren av Markusevangeliet, var trolig en ung mann da hendelsene i Apostlenes gjerninger 12 fant sted, trolig midt på 40-tallet e.Kr. I vers 12 omtales han som sønn av en kvinne som het Maria. Hun var nok et velstående medlem av menigheten og holdt det berømte bønnemøtet i sitt hjem i Apostlenes gjerninger 12. Historien om Peters flukt fra fengselet og det som skjedde etterpå, og deretter Herodes’ død, er full av slående, ja direkte humoristiske kontraster mellom Peter og kongen. Johannes Markus spiller egentlig ingen rolle i historien, men introduksjonen av ham på dette tidspunktet forbereder hans senere forbindelse med Barnabas og Saulus.

`Les Apg 13,1–5; Apg 13,13. Hvordan ble Johannes Markus knyttet til Saulus og Barnabas, og hva var resultatet?`

Apostlenes gjerninger 13 beskriver den første misjonsreisen Saulus og Barnabas foretok fra ca. år 46 e.Kr. Johannes Markus nevnes ikke før i vers 5, og da bare som hjelper eller tjener. Han nevnes ikke mer før i vers 13, der det kortfattet sies at han dro tilbake til Jerusalem.

Det gis ingen grunn til denne avskjeden, og fraværet av beskrivelser av hans følelser overlater til fantasien hva som var grunnen til at han trakk seg fra misjonsarbeidet, som utvilsomt var fylt av farer og utfordringer. Ellen G. White mener at «en stund vaklet han i sin bestemmelse om helhjertet å stille seg selv til tjeneste for Herren. Han var ikke vant med motgang og mistet motet når de møtte farer og savn.» – _Alfa og Omega_, bind 6, s. 120. Det ble for mye for ham, og han trakk seg.

`Hvem har vel ikke opplevd å trekke seg fra noe, eller å mislykkes med noe, spesielt noe åndelig eller noe som har med kristenlivet å gjøre? Hva lærte du av opplevelsen?`