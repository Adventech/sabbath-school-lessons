---
title:  Misjonsfortelling
date:  05/07/2024
---

#### Forvirret sjaman (del 1)

_Av Andrew McChesney_

Far var den mest fremtredende personen i den lille byen sin i Nepal. Alle søkte hans hjelp. Folk i byen trodde at dyreofringene hans kunne kurere alle sykdommer. Faren kom fra en lang rekke sjamaner, og han ble sjaman etter at faren, som også var sjaman, døde.

Faren trodde at ritualene hans hadde stor makt i åndeverdenen, så han ble forundret da han ikke kunne hjelpe den personen han elsket mest – kona. Han klarte hverken å kurere henne eller stille diagnose på sykdommen hennes. Han ofret en kylling, men smertene fortsatte. Han ga penger til en annen sjaman, men hun gikk ned i vekt. Han tok henne med til en lege, men hun ble stadig svakere.

Fars forvirring vokste da en voksen datter, Divya, kom hjem for å hjelpe moren. En dag han kom hjem, kunne han hverken finne moren eller Divya. Han gjennomsøkte huset og fant dem til slutt i et rom i andre etasje, der de satt på kne på gulvet og snakket med noen han ikke kunne se.

Far ble forbauset. Han ante at noe var fryktelig galt. Men han snek seg stille ut av rommet for ikke å forstyrre dem. Han lurte på om datteren i hemmelighet hadde blitt sjaman som ham.

Da han så Divya senere, spurte han hva hun og moren hadde gjort.

«Vi ba til guden min om å helbrede mor», sa Divya.

«Hvilken gud?» spurte far. Han dyrket mange guder.

«Til min Gud, Jesus», sa hun. «Jeg har forlatt familiereligionen vår. Jeg har funnet en ny Gud i Jesus.» Hun forklarte at hennes Gud skapte himmelen og jorden. «Hvis jeg ber, vil han høre meg og helbrede mor», sa hun.

Far trodde ikke på det. Han skjønte ikke hvordan denne guden kunne være mektigere enn noen av familiens guder.

Da Divya måtte reise tilbake til hjemmet sitt i en annen by, ba hun om å få ta med seg moren. «Hun er syk, og du har ikke tid til å ta deg av henne fordi du jobber», sa hun. «Jeg tar henne med meg».

Far, som jobbet både som sjaman og bygningsarbeider, gikk med på det. Han var ikke i stand til å hjelpe mor, og han tvilte på at hun ville klare seg lenge.

«Hun er moren din», sa han. «Hvis hun dør, så si fra til meg».

Det gikk seks måneder før far så mor igjen. Han reiste hjem til Divya og ble overrasket over at mor var frisk. Han var full av spørsmål.

«Hvorfor er mor frisk?» spurte han. «Hvilken medisin ga du henne?»

Divya svarte at hun bare hadde bedt til Gud. «Gud hørte bønnen min», sa hun. «Nå er mor frisk og glad og går i kirken sammen med meg».

Far trodde ikke på det. Han lo. Han hadde aldri hørt om en slik Gud som helbredet uten dyreoffer eller andre ritualer.

Denne misjonshistorien illustrerer misjonsmål nr. 2 i Syvendedags Adventistkirkens strategiske plan «I Will Go»: «Å styrke og diversifisere adventistenes arbeid blant unådde og undernådde folkegrupper.» Du finner mer informasjon på nettstedet: IWillGo2020.org.