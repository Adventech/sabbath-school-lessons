---
title:  Budbæreren
date:  02/07/2024
---

`Les Mark 1,1–8. Hvem er personene, og hva sier og gjør de?`

Det er tre hovedpersoner i avsnittet: Jesus Kristus, som omtales i Markus 1,1, Gud Faderen (underforstått i Markus 1,2) og døperen Johannes, budbringeren og forkynneren som er hovedpersonen i siste del av avsnittet.

Markus 1,2–3 inneholder et sitat fra GT som Markus bruker for å beskrive hva som kommer til å skje i fortellingen. Han siterer en blanding av setninger fra tre steder: 2 Mosebok 23,20; Jesaja 40,3 og Malaki 3,1.

`Les 2 Mosebok 23,20; Jesaja 40,3 og Malaki 3,1. Hva har tekstene til felles?`

2 Mosebok 23,20 viser til en engel som Gud skal sende for å føre Israel til Kanaan. Jesaja 40,3 forteller at Gud viser seg i ørkenen med en vei beredt foran seg. Malaki 3,1 taler om en budbærer som går foran Herren og bereder veien for ham. Alle tre avsnittene handler om en reise.

Teksten i Jesaja har mange forbindelseslinjer til døperen Johannes og fokuserer også på Herrens vei. I Markusevangeliet er Herren Jesus på reise. Den hektiske fortellingen forsterker følelsen av denne reisen, en reise som skal føre til korset og hans offerdød for oss.

Men mye skal skje før korset. Reisen har så vidt begynt, og Markus vil fortelle oss alt om den.

I tråd med sitatet fra GT i Markus 1,2–3 oppfordrer døperen Johannes til omvendelse, til å vende seg bort fra synden og vende om til Gud (Mark 1,4). Han er kledd som profeten Elia (jf. 2 Kong 1,8), og i Markus 1,7–8 snakker han om den som kommer etter ham og er mektigere enn ham. Hans ord om at han ikke er verdig til å løsne en rem på sandalene til ham som kommer, viser hvor høyt han setter Jesus.