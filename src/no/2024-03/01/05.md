---
title:  Jesu dåp
date:  03/07/2024
---

`Les Mark 1,9–13. Hvem er til stede ved Jesu dåp, og hva skjer?`

Johannes døper Jesus i elven Jordan, men da han går opp av vannet, ser han himmelen bli åpnet og Den hellige ånd stige ned over ham som en due. Han hører Guds røst fra himmelen: «Du er min Sønn, den elskede, i deg har jeg min glede» (Mark 1,11). Hendelsene peker på betydningen av Jesu dåp. Faderen, Sønnen og Den hellige ånd er til stede, og sammen bekrefter de at Jesu tjeneste har begynt. Betydningen av dåpen finner et ekko på scenen ved korset i Markus 15. Mange av de samme elementene i fortellingen går igjen der.

Ånden drev Jesus ut i ørkenen. Ordet «drev» kommer fra det greske ordet ekballō, det ordet som vanligvis brukes om å drive ut demoner i Markusevangeliet. Åndens tilstedeværelse her illustrerer Den hellige ånds kraft i Jesu liv. Herren er allerede i gang med sin tjeneste, og han konfronterer straks Satan. At det er en kamp, ser vi av henvisningen til 40 dagers fristelse, av de ville dyrene som er til stede, og av englene som bistår Jesus.

Et uvanlig trekk ved åpningsscenen hos Markus er at Jesus fremstilles som en skikkelse med både guddom og menneskelighet. På den guddommelige siden: Han er Kristus, Messias (Mark 1,1), Herren som blir meldt av et sendebud (Mark 1,2–3), mektigere enn Johannes (Mark 1,7), Guds elskede Sønn som Ånden stiger ned over (Mark 1,10–11). Men på den menneskelige siden ser vi at: Han blir døpt av Johannes (ikke omvendt, Mark 1,9), han er drevet av Ånden (Mark 1,12), han blir fristet av Satan (Mark 1,13), er sammen med ville dyr (Mark 1,13), og han blir hjulpet av engler (Mark 1,13).

Hvorfor disse kontrastene? Dette peker på at Kristus er vår Herre og Frelser, vår Gud, men også et menneske, vår bror og vårt forbilde. Hvordan kan vi forstå dette fullt ut? Det kan vi ikke. Men vi tror det og undrer oss over det denne sannheten åpenbarer om Guds kjærlighet til menneskene.

`Hva sier det om Guds kjærlighet at Jesus, enda han var Gud, tok vår menneskelighet på seg for å frelse oss?`