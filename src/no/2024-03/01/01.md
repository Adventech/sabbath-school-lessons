---
title:  Evangeliets begynnelse
date:  29/06/2024
---

### Bakgrunnsstoff
Apg 13,1–5, Apg 13,13, Apg 15,36–39, Mark 1,1–15, Jes 40,3, Dan 9,24–27

> <p>Minnevers</p>
> Etter at Johannes var blitt fengslet, kom Jesus til Galilea og forkynte Guds evangelium og sa: «Tiden er inne, Guds rike er kommet nær. Vend om og tro på evangeliet!» (Mark 1,14–15).

Hvem skrev Markusevangeliet, og hvorfor? Ingen av evangeliene oppgir forfatterens navn. Johannes kommer nærmest, med snakk om den disippelen Jesus elsket (se Joh 21,20; Joh 21,24).

Men allerede tidlig ble hvert av de kanoniske evangeliene assosiert med enten en apostel (Matteus, Johannes) eller en følgesvenn av en apostel. Lukasevangeliet er for eksempel knyttet til Paulus (se Kol 4,14; 2 Tim 4,11; Filem 1,24). Markusevangeliet er knyttet til Peter (se 1 Pet 5,13).

Selv om forfatteren av Markusevangeliet aldri nevner navnet sitt i teksten, tyder urkirkens tradisjon på at forfatteren var Johannes Markus, en reisefelle av Paulus og Barnabas (Apg 13,2; Apg 13,5) og senere en av Peters medarbeidere (1 Pet 5,13).

Denne uken skal vi lære om Markus slik Skriften forteller om ham og se på hans tidlige nederlag og senere oppreisning. Deretter tar vi for oss åpningsdelen av Markus med et blikk fremover mot hvor historien er på vei, og et blikk bakover for å forstå hvorfor en misjonær som først mislyktes og deretter ble gjeninnsatt, skrev en slik tekst.