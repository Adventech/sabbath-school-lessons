---
title:  En ny sjanse
date:  01/07/2024
---

`Les Apg 15,36–39. Hvorfor avviste Paulus Johannes Markus, og hvorfor ga Barnabas ham en ny sjanse?`

Bakgrunnen for Paulus’ avvisning er beskrevet i Apostlenes gjerninger 15,38. Markus hadde trukket seg og ikke fortsatt i tjenesten. Paulus’ holdning er forståelig, men krass. Misjonærlivet var tøft og krevende den gang (jf. 2 Kor 11,23–28). Paulus trengte medarbeidere som hjalp ham å bære byrden av det utfordrende arbeidet. Han mente at en som deserterte så raskt, ikke fortjente en plass i et misjonærteam som kjempet i nærkamp med onde krefter.

Barnabas var uenig. Han så et potensial i Markus og ville ikke la ham i stikken. Paulus og Barnabas ble så uenige om Johannes Markus at de skilte lag. Paulus tok med Silas, og Barnabas tok med Markus.

Apostlenes gjerninger forklarer ikke hvorfor Barnabas valgte å ta med Markus. Dette avsnittet er faktisk det siste der de to opptrer i Apostlenes gjerninger. Men det er ikke det siste stedet Markus nevnes i NT.

`Les Kol 4,10; 2 Tim 4,11; Fil 24 og 1 Pet 5,13. Hva sies om Markus?`

Det ser ut til å ha skjedd en forvandling med Markus. Her viser Paulus hvor viktig Markus er for ham og for tjenesten. Han regner ham som en av sine medarbeidere og vil at Timoteus skal ta ham med seg. Peters første brev tyder på at også Peter hadde et nært forhold til Markus. Disse tekstene av Paulus og Peter ble trolig skrevet tidlig på 60-tallet e.Kr., 15–20 år etter opplevelsen i Apostlenes gjerninger 15. Markus reiste seg etter nederlaget, ganske sikkert takket være den tilliten fetter Barnabas viste ham.

`Tenk på en gang da du eller en venn sviktet og fikk en ny sjanse. Hvordan forandret den opplevelsen deg og dem som hjalp deg? Hvordan endret det din tjeneste for andre?`