---
title:  Konflikter i Jerusalem
date:  24/08/2024
---

### Bakgrunnsstoff
Mark 11, 1 Kong 1,32–48, Sak 9,9–10, Jes 56,7, Jer 7,11, Mark 12,1–34

> <p>Minnevers</p>
> Men når dere står og ber og har noe å anklage en annen for, så tilgi ham, for at deres Far i himmelen kan tilgi dere misgjerningene deres (Mark 11,25).

Markus 2 og 3 forteller om fem konflikter mellom Jesus og de religiøse lederne (se studium 3). I denne ukens studium har Jesus en serie på seks konflikter med de religiøse lederne når han kommer til Jerusalem. De to rekkene av konflikter er som bokstøtter ved begynnelsen og slutten av Jesu virksomhet. Hver av dem handler om noe som er viktig i kristenlivet. Men selv i disse polemiske situasjonene bidrar Jesu undervisning til å veilede de kristne både når det gjelder grunnleggende trosspørsmål og praktiske hverdagsspørsmål.

De religiøse lederne kommer for å konfrontere, forvirre og nedkjempe Jesus, men de klarer det aldri. En del av ukens studium går ut på å se hva det er som får mennesker til å stå i opposisjon til Gud, og hva kristne kan gjøre for å bryte gjennom fordom og tale til hjertet til dem som står imot Åndens kall.

I Markus 11 er Jesus i Jerusalem i forbindelse med påskehøytiden (mars–april). Markus 11–16 dekker bare litt over én uke mens de første 10 kapitlene dekker cirka tre og et halvt år. Denne nedbremsingen viser hvor viktige disse avslutningsscenene er.