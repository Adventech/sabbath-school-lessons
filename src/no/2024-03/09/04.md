---
title:  Hvem sa at du kunne gjøre det?
date:  27/08/2024
---

`Les Mark 11,27–33. Hvilken utfordring rettet de religiøse lederne mot Jesus, og hvordan svarte han?`

Dagen etter at Jesus har renset tempelet, kommer de religiøse lederne til ham i tempelgården og spør hvilken myndighet han hadde handlet med dagen før. Slik forsøker de å legge en felle for ham. Hvis han sier at hans myndighet er fra Gud, vil de nekte for at en enkel snekker fra landet kan ha slik myndighet. Hvis han medgir at autoriteten hans er menneskelig, vil de avfeie ham som en tåpe.

Men Jesus gjennomskuer fellen og sier at han vil svare på spørsmålet deres hvis de svarer på hans spørsmål. Han spør om døperen Johannes’ dåp var fra Gud eller fra mennesker. Lederne skjønner straks at det er de som har gått i fellen. Sier de at den var fra Gud, sier Jesus: «Hvorfor trodde dere ikke på ham?» Sier de at den er fra mennesker, frykter de folket. Så de lyver og sier at de ikke vet. Dermed kan Jesus nekte å svare på spørsmålet deres.

`Les Mark 12,1–12. Hvordan fulgte Jesus opp avslaget om å svare, og hva var virkningen?`

Jesus forteller en lignelse om en vinmark, en eier og vinbønder som han leier ut åkeren til. Historien Jesus forteller, har store likhetstrekk med lignelsen om vingården i Jesaja 5, der Gud retter en anklage mot det utro Israel. Alle vil kjenne igjen parallellen, spesielt de religiøse lederne.

Historien utspiller seg på en høyst uvanlig måte, da leilendingene nekter å gi noe av frukten fra vingården til eieren. I stedet mishandler og dreper de tjenerne hans. Til slutt sender eieren sin elskede sønn, som han forventer at de skal respektere. Men nei. De tenker at hvis de dreper sønnen, blir vingården deres. Mangelen på logikk er slående, og dommen over dem er rettferdiggjort.

Her ga Jesus de religiøse lederne en advarsel om hvor de var på vei. Slik sett er lignelsen en kjærlig advarsel. Det er ikke for sent for dem å vende om og unngå dommen. Noen kommer til å omvende seg og ta imot Jesus. Andre ikke.