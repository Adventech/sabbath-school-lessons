---
title:  Jordiske plikter og himmelske resultater
date:  28/08/2024
---

`Les Mark 12,13–27. Hva skjer her, og hvilke sannheter lærer Jesus?`

De religiøse lederne prøvde å fange Jesus i noe de kunne bruke til å fordømme ham, enten overfor den romerske stattholderen eller folket. Her dreide det seg om spørsmålet om å betale skatt. Der og da kunne det å nekte å betale skatt bli oppfattet som opprør mot det romerske styret, og det var en alvorlig forbrytelse.

Med svaret om å gi keiseren det som er keiserens, og Gud det som er Guds, unngikk Jesus fellen, men han fikk også gitt en grundig innføring i de troendes ansvar overfor myndighetene. «Han sa at siden de levde under romermaktens beskyttelse, skyldte de imperiet den støtten som det gjorde krav på, så lenge det ikke var i strid med en overordnet plikt. De skulle holde fred og underkaste seg landets lover, men troskapen mot Gud hadde første prioritet.» – Ellen G. White: _Slektenes håp_, s. 455.

Nå følger et spørsmål om de dødes oppstandelse. Saddukeerne var en prestegruppe som kun godtok de fem Mosebøkene som Skriften. De trodde ikke på de dødes oppstandelse. Det scenariet de la frem for Jesus, var trolig hypotetisk. Det dreide seg om sju brødre og én kvinne. Ifølge Moseloven skulle broren til en mann som døde uten sønner, gifte seg med enken, og den første sønnen som ble født i ekteskapet, skulle juridisk sett være den døde mannens barn (5 Mos 25,5–10).

Saddukeerne prøver å sverte læren om oppstandelsen ved å peke på det moralske dilemmaet om hvem sin kone kvinnen ville være i oppstandelsen. Jesus imøtegår argumentet deres i to trinn ved å henvise til Skriften og Guds kraft. Først beskriver han Guds kraft i oppstandelsen og sier at det ikke vil bli inngått ekteskap i himmelen. Deretter forsvarer han læren om oppstandelsen ved å henvise til 2 Mos 3,1–22, der Gud sier at han er Abrahams, Isaks og Jakobs Gud. Jesus antyder at dette betyr at de kommer til å stå opp; de kan ikke forbli døde hvis Gud er Abrahams, Isaks og Jakobs Gud, som for øyeblikket er døde.

`Hva ville du svare hvis noen spurte deg: «Kjenner du Guds makt?», og hvorfor?`