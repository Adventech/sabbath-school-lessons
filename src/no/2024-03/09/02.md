---
title:  Jesus rir inn i jerusalem
date:  25/08/2024
---

`Les Mark 11,1–11 og Sak 9,9–10. Hva skjer?`

Halve denne historien handler om at Jesus sender to disipler til en landsby i nærheten for å hente et esel som han kan ri på inn i Jerusalem. Hvorfor brukes det så mye tid på dette?

Svaret er todelt. Det viser for det første Jesu profetiske evner, gjør hans ankomst mer verdig og knytter den til Guds vilje. For det andre knytter det an til Sakarja 9,9–10, der kongen rir inn i Jerusalem på et esel. Det minner om Salomos inntog i Jerusalem på et esel (1 Kong 1,32–48) da Adonja prøvde å tilrane seg tronen og David befalte at Salomo straks skulle krones.

«Fem hundre år før Kristi fødsel forutsa profeten Sakarja at Israels konge skulle komme. Denne profetien blir nå oppfylt. Han som så lenge har avvist kongelige æresbevisninger, oppfyller løftet og kommer til Jerusalem som arving til Davids trone.» – Ellen G. White: _Slektenes håp_, s. 428.

Jerusalem ligger i et kupert område ca. 740 meter over havet. På Jesu tid kan det ha bodd mellom 40 000 og 50 000 mennesker i byen, men antallet økte i påsken. Byen dekket bare 1 kvadratkilometer, men tempelhøyden dekket 15 prosent av dette. Det vakre tempelkomplekset dominerte byen.

Jesus red inn i byen fra øst, kom ned fra Oljeberget og kom trolig gjennom Den gylne port og inn på Tempelhøyden (en port som nå er murt igjen). Hele byen var i ekstase da han kom, og alle skjønte hva den symbolske handlingen betydde. Folkemengden som fulgte Jesus, ropte hosianna, et uttrykk som opprinnelig betydde «frels nå», men som etter hvert kom til å bety «lovpris Gud».

Tiden for hemmelighold, som Jesus hadde insistert på gjennom det meste av Markus, er forbi. Nå rir Jesus åpent inn i Jerusalem med en kjent kongelig symbolsk handling. Han går inn i tempelet, men da det er sent på dagen, ser han seg bare rundt og trekker seg så tilbake til Betania sammen med de tolv. Det som kunne ha utviklet seg til et opprør, ender i stedet med at han trekker seg rolig tilbake. Men neste dag skal bli annerledes.

`Dette med å ri på eselet leder tankene hen på ydmykhet. Hvorfor er ydmykhet så viktig, spesielt for kristne? Hva har vi (i lys av korset) å være stolte av?`