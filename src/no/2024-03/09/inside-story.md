---
title:  Misjonsfortelling
date:  30/08/2024
---

#### En drøm forandrer fars liv (del 6)

_Av Andrew McChesney_

Anush hadde bedt i årevis om at far skulle komme til Gud. Etter at far tillot henne og mor å gå tilbake til kirken på sabbatene, begynte hun å be enda mer inderlig og tryglet Gud om å åpenbare seg for far. «Jeg vil ikke være sentrum i denne historien. Ignorer meg», ba hun. «Snakk til far gjennom drømmer, visjoner eller venner. Jeg vil bare ha hans frelse».

Hun overlot saken til Gud. «Det handler om deg og ham», sa hun.

Så fikk far en drøm. I drømmen så han ild falle ned over en by i nærheten av byen deres i Armenia. Han så noen mennesker som løp og skrek, og andre som var fredelige og sang. Far ble forbløffet. Han fortalte Anush og mor om drømmen.

Omtrent samtidig så Anush en preken om Den hellige ånd på nettet, og hun fortalte far om den. «Predikanten sa at Den hellige ånds ild beskytter oss mot helvetes ild», sa hun. «Når du får Den hellige ånds ild, vil du ikke være redd for ilden ved verdens ende».

Plutselig falt ting på plass. Far forsto at de redde menneskene i drømmen ikke hadde Den hellige ånd og var redde for helvetes ild, mens de fredelige menneskene ikke var redde fordi de hadde fått Den hellige ånds ild. Han husket at han hadde lest at Den hellige ånd, i form av en due, dalte ned over Jesus da han ble døpt (Matteus 3,16).

«Jeg trenger å bli døpt», sa far.

Men ordene hørtes merkelige ut i det de kom ut av munnen hans. Armenia er stolt over å være det første landet som ble kristnet i 301 e.Kr., og mange armenere ser det som sin plikt å være kristne. De ble døpt som spedbarn, ikke som voksne. Nå var far usikker på hva han skulle gjøre.

«Du har jo Bibelen», sa Anush. «Les den. La Bibelen svare på spørsmålene dine. La Bibelen lede deg til den rette kirken».

Far leste Bibelen enda mer iherdig. En dag spurte en venn ham hvorfor han leste Bibelen så intenst. «Er det noe å skryte av?» spurte vennen. «Hvis Jesus kom i morgen, ville du da si: ‘Jeg har lest Bibelen’? Ville det være nok?»

Spørsmålene sjokkerte far. Hele kroppen hans skalv. Kort tid senere, da han hadde forlatt vennens hus og satt alene i bilen, utøste han sitt hjerte for Gud. «Hvis Jesus kom i morgen, hva ville jeg sagt til ham?» ba han. «Hvis Jesus virkelig kom, hva ville jeg sagt til ham?»

Han gikk hjem og sa til mor: «Jeg blir med deg i kirken neste sabbat».

Men far ville ikke gå til byens husmenighet, som besto av syv kvinner. «La oss gå til kirken i nabobyen», sa han.

Fra den sabbaten begynte far å gå i kirken hver uke.

En del av det trettende sabbatsofferet i forrige kvartal gikk til å åpne et innflytelsessenter for familier som familien til Anush, i Jerevan i Armenia. Takk for at du bidrar til å spre evangeliet med dine offergaver. Neste uke: Far blir døpt.