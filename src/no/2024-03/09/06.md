---
title:  Det største budet
date:  29/08/2024
---

`Les Mark 12,28–34. Hva spurte den vennlige skriftlærde, og hvilket dobbeltsvar ga Jesus?`

Frem til dette punktet i Markusevangeliet er de fleste av de religiøse lederne motstandere av Jesus. Dette gjelder spesielt i Jerusalem, der Jesus har konfrontert lederskapet med tempelgudstjenesten – selve kjernen i jødedommen. Når en skriftlærd lytter til uenighetene og oppfatter Jesu svar positivt, viser han både ærlighet og mot i møte med det rådende fiendskapet mot Jesus. Det ville ha vært enklere å bare stå og se på, selv om man sympatiserte med Jesus. Men det gjør ikke denne mannen.

Den skriftlærde går rett til religionens kjerne med spørsmålet om hvilket bud som er det viktigste. Jesus svarer klart og enkelt ved å sitere Shema, jødedommens trosbekjennelse fra 5 Mos 6,4–5. Det største budet, sier Jesus, er å elske Gud av hele sitt hjerte, hele sin sjel, hele sitt sinn og all sin kraft – det vil si med hele seg. Jesus gir den skriftlærde en bonus ved å ramse opp det nest viktigste budet, og siterer igjen GT, denne gangen fra 3 Mos 19,18, om å elske sin neste som seg selv.

Iblant lurer folk på hvordan kjærlighet kan påbys. Budets kulturelle sammenheng i 5 Mos bidrar til å forklare dette. Språket er hentet fra gamle traktater mellom parter, og begrepet «kjærlighet» viser til trofasthet mot kravene i traktaten, til trofast oppfyllelse av dem. Selv om det ikke utelukker dyp hengivenhet mellom partene, er det altså mye mer opptatt av handlinger som viser slik lojalitet.

Den skriftlærde var ærlig og så hvor klart og enkelt Jesu svar var, og sa det. Man kan tenke seg at de andre religiøse lederne rynket på nesen da den skriftlærde bekreftet at Jesu svar var riktig, noe ingen andre var villige til å gjøre. Jesus anerkjente også den skriftlærde for hans ærlige svar og sa at han ikke var langt fra Guds rike. Ikke langt unna betyr ikke innenfor. Det den skriftlærde fortsatt trengte, var å erkjenne hvem Jesus var og følge ham, et skritt videre på troens vei.

`Hvordan lærer vi å elske Gud og å elske vår neste som oss selv? Hvorfor er korset nøkkelen til å følge disse befalingene?`