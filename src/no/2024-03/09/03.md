---
title:  Et forbannet tre og et renset tempel
date:  26/08/2024
---

`Les Mark 11,12–26. Hva betyr hendelsene som beskrives her?`

Jesus var sulten om morgenen da han kom fra Betania, bare tre kilometer fra Jerusalem. Han så et fikentre med blader og gikk bort for å se om han kunne finne litt tidlig frukt. Dette var ikke tyveri, for ifølge gammeltestamentlig lov kunne man spise av naboens åker eller frukthage for å stille sulten (3 Mos 19,9; 23 Mos 3,22; 5 Mos 23,25). Men han fant ingen frukt og sa til treet: «Aldri mer skal noen spise frukt av deg!» (Mark 11,14). Det var en merkelig og uvanlig handling av Jesus, men det som følger rett etterpå, er enda mer oppsiktsvekkende.

Det neste som skjedde, skjedde sannsynligvis i hedningenes forgård, der det ble solgt offergaver (noe Kaifas nylig hadde begynt med). Jesus driver selgerne bort fra forgården slik at det igjen kan bli ro til å tilbe. Handlingen hans er en direkte utfordring til dem som har ansvaret for tempelsystemet.

Jesus kobler sammen to tekster fra GT i en skarp irettesettelse av ukulturen i tempelet. Han krever at templet skal være et bønnens hus for alle mennesker (Jes 56,7), også hedningene. Så sier han at lederne har gjort templet til en røverhule (Jer 7,11). Etter denne uvanlige dagen, forlater Jesus byen sammen med disiplene (Mark 11,19).

På vei tilbake til byen neste morgen (se Mark 11,20–26) ser disiplene til sin forbløffelse at fikentreet har visnet med røttene. I sin forklaring av det som har skjedd, kommer Jesus med en lærdom om bønn og tilgivelse. Hva betyr alt dette?

Disse to fortellingene er den fjerde smørbrødfortellingen i Markus (se studium 3). I slike fortellinger oppstår det dramatisert ironi ved at parallelle personer gjør motsatte handlinger eller motsatte personer gjør parallelle handlinger. I denne historien er fikentreet og tempelet paralleller. Jesus forbanner treet, men renser tempelet, altså motsatte handlinger. Men det ironiske er at de religiøse lederne nå vil planlegge å drepe Jesus, og denne handlingen vil bety slutten på tempelgudstjenestens betydning, som ble oppfylt i Jesus.

`Hvilke ting i ditt liv trenger du at Jesus renser? Hvordan skjer det?`