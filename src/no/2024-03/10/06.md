---
title:  Menneskesønnens komme
date:  05/09/2024
---

`Les Mark 13,24–32. Hvilken stor begivenhet skildres her?`

Det er ingen ringere enn Jesu Kristi gjenkomst i herlighet, innledet av tegn i sol, måne og stjerner. NT er fullt av profetier om denne fantastiske begivenheten. Paulus beskriver den i detalj i 1 Tess 4,13–18, der han sier at de som har sovnet inn i Kristus, blir vekket til live og rykket opp sammen med de levende hellige for å møte Kristus i luften. I 1 Kor 15 taler apostelen i detalj om de dødes oppstandelse, som skjer ved Kristi gjenkomst.

Peter beskriver også denne store dagen i 2 Pet 3,3–13, der han sier at Herren ikke nøler med løftet, men ønsker at alle skal komme til omvendelse. Og Åpenbaringen har levende skildringer av Kristi gjenkomst (se Åp 1,7; Åp 6,12–17; Åp 14,14–20; Åp 19,11–21). NT lærer at Kristi gjenkomst er personlig og bokstavelig, og at den både kan ses og høres. Alle skal få se ham når han kommer.

Men hva mener Jesus med «denne slekten» og «den dagen» eller «den timen»? Disse ordene har plaget mange, for det er tydelig at den generasjonen Jesus snakket til, for lengst er død.

Flere løsninger på dette avsnittet har blitt foreslått. Noen hevder at ordet «slekten» kan vise til en folkegruppe, i dette tilfellet jødene. Det vil si at jødene ikke vil gå til grunne før Kristus kommer tilbake. En annen løsning er å snakke om den generasjonen av mennesker som ser alle tegnene gå i oppfyllelse, at de ikke vil forgå før Kristus kommer tilbake.

Men det er enklere å merke seg at Jesus i Mark 13,30 bruker ordet «denne» som i «denne slekten», og i Mark 13,32 ordet «den» som i «den dagen eller den timen». I Markus 13 forekommer ordet «denne» (houtos, hautē, touto) mest i versene 1–13, som leder frem til Jerusalems ødeleggelse. Ordet «den» kjennetegner den siste delen av kapitlet.

Dermed viser «denne slekten» trolig til den generasjonen i det første århundret som opplevde Jerusalems ødeleggelse, slik Markus 13,30 beskriver. Markus 13,32 viser imidlertid til Kristi gjenkomst, som ennå ligger langt frem i tid og var fjernere fra det første århundret. Derfor bruker Markus 13,32 ordet «den» for å beskrive hendelser som ligger lenger unna det første århundret.