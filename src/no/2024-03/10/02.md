---
title:  To små mynter i kollekten
date:  01/09/2024
---

`Les Mark 12,41–44. Hvor mye ga enken, og hva sa Jesus om det?`

Tempelet i Jerusalem var svært vakkert. Tempelhøyden dominerte byen, og de massive steinene som ble brukt i byggingen er den dag i dag et underverk, noen av dem veier flere hundre tonn. Ombyggingen og utvidelsen av tempelet og tempelhøyden begynte under Herodes den store ca. år 20 f.Kr., men byggingen og utsmykningen av tempelet fortsatte inn på 60-tallet e.Kr.

Mange kom med store offergaver som ble lagt i 13 kister som sto i kvinnenes forgård like ved tempelet. Det var her Jesus satt da han så en enke komme og kaste inn to lepta. Dette tilsvarte 1/32 del av en denar, den vanlige lønnen for en dagarbeider. Kvinnens offergave var altså temmelig liten.

Men Jesus ble imponert over gaven. Mange rike ga store beløp uten at han kommenterte gavene deres. Men han lovpriste enkens offer. Han sier at hun ga mer enn alle andre. Hvordan er det mulig? Jesus sier at de ga av sin overflod mens hun ga av sin fattigdom. De hadde mye igjen, men hun ga alt hun hadde å leve av. Dette gjør gaven hennes ekstraordinær enda pengeverdien var forsvinnende liten.

Fortellingen inneholder en lærdom om forvaltning av ressurser. Gaver til Guds sak er ikke avhengig av ledernes handlinger for å være verdifulle. De religiøse lederne i tempelet var korrupte, men Jesus sa ikke at det var riktig å holde tilbake offergaver. De religiøse lederne på denne tiden var blant de verste av alle korrupte religiøse ledere (Kaifas? Annas?). Jesus var også klar over det.

Det er sant at lederne har et hellig ansvar for å bruke ressursene i samsvar med Guds vilje, men om de ikke gjør det, vil de som gir til Guds sak likevel bli velsignet, slik denne kvinnen ble det.

Hvis man derimot holder tilbake tiende eller offergaver når lederne gjør noe som ikke behager en, betyr det at givertjenesten er knyttet til ledernes handlinger i stedet for å være gitt i takknemlighet til Gud. Dette er feil, uansett hvor fristende det måtte være.

`Hva kan denne historien lære oss om betydningen av å være trofaste i det vi gir til Guds verk?`