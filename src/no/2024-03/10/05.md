---
title:  Den store trengsel
date:  04/09/2024
---

`Les Mark 13,19. Hva handler verset om?`

Markus 13,14 om det motbydelige som ødelegger er kapittelets omdreiningspunkt (se tirsdagens studium). Markus 13,19 markerer også et skille. Her omtales en trengsel uten like siden verden ble til. Dette varsler en større eller mer vidtgående forfølgelse enn den ved Jerusalems fall. Markus 13,19 skifter også til futurum og peker mot hendelser som ligger fjernere fra Jesu tid.

Slik Markus 13,14 er et ekko av profetien i Daniel 9, er den store forfølgelsen i Markus 13,19–23 et ekko av profetiene i Daniel 7 og 8, der den lille horn-makten forfølger Guds folk i «en tid og tider og en halv tid» (Dan 7,25). Denne profetiske perioden på 1260 dager tilsvarer 1260 virkelige år (4 Mos 14,34; Esek 4,6). Perioden strakte seg fra 538 e.Kr. til 1798 e.Kr. I 1798 e.Kr. sendte Napoleon sin general for å ta paven til fange. I denne perioden på 1260 år forfulgte og drepte det lille hornets makt dem som ikke var enige i dets kirkelige styresett.

`Les Mark 13,20–23. Hvilket håp gir Gud sitt folk i forfølgelsestiden, og hvilken advarsel får de når den nærmer seg slutten?`

I Markus 13,20 står det at forfølgelsen blir forkortet for Guds folks skyld. Historisk sett avtok forfølgelsene etter reformasjonen, og trengselstiden ble forkortet. Etter hvert som det lille hornets makt avtok, sluttet flere seg til reformene. Men det lille hornet skulle få makt igjen, slik profetien i Åpenbaringen 13 viser.

I Markus 13,21–23 advarer Jesus mot en annen trussel, nemlig falske profeter og falske kristne som vil stå frem før han kommer tilbake. Jesus ber sine om å ta seg i akt for dem.

`Da Jesus advarte om falske kristne, hadde bevegelsen hans så vidt begynt, og likevel kunne han komme med en så utrolig forutsigelse som har gått i oppfyllelse (selv i dag hevder folk at de er Jesus). Burde ikke denne forutsigelsen øke vår tillit til Guds ord?`