---
title:  Ikke stein på stein
date:  02/09/2024
---

`Les Mark 13,1–13. Hvordan reagerte disiplene på Jesu ord om tempelet, og hva betyr hans svar?`

Vi har sett at tempelkomplekset var en fantastisk bygning. Josefus forteller at søylegangen på sørsiden hadde 162 søyler, og tre menn som holdt hverandre i hendene kunne nå rundt hver av dem (Antiquities, 15.11.5 §§413–414). Jesus sier at alt sammen skal rives ned. For tilhørerne vil en slik profeti om dette fantastiske byggverket ha hørtes ut som verdens undergang.

«Hvilke usagte tanker kan i dette øyeblikket ha rørt seg i sinnet hos ham som folket forkastet? Det var virkelig et imponerende syn han hadde foran seg. Men med sorg sa han: Jeg ser det alt sammen. Bygningene er praktfulle. Dere peker på disse murene som synes å være uforgjengelige. Men hør her: Det skal komme en dag da det ikke skal bli ‘stein tilbake på stein; alt skal rives ned’.» – Ellen G. White: _Slektenes håp_, s. 476.

Disiplene vil vite når forutsigelsen skal gå i oppfyllelse. I Markus 13,4 spør Peter, Jakob, Johannes og Andreas om tiden. De vil vite når alt dette skal skje og hva som vil være tegnet på at det er i ferd med å skje.

Det som er slående i Markus 13,5–13, er at Jesus ikke bruker det meste av tiden på å skildre Jerusalems fall, men på å advare disiplene om hva de kan vente seg i arbeidet med å bygge den første kristne menighet. Det høres ikke ut som om det blir lett.

De vil bli forfulgt, stilt for retten, og noen vil bli drept. Men Jesus sier at tiden ennå ikke er inne. De må ikke la seg lure av de voldsomme hendelsene. Og Den hellige ånd vil gi dem ord å tale i rette tid, selv når familie og venner forlater dem.

Disse innledende ordene i Jesu profeti viser at Guds folk ikke skal frykte uro og prøvelser. De skal være årvåkne, for Guds Ånd vil bære dem gjennom vanskelighetene.

`Hvordan har du opplevd de prøvelsene som følger av å følge Jesus? Hvis du ikke har opplevd noen, kan det være fordi du egentlig ikke følger ham?`