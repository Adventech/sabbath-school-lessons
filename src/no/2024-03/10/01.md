---
title:  Den siste tid
date:  31/08/2024
---

### Bakgrunnsstoff
Mark 12,41–44, Mark 13,1–32, Dan 9,24–27, Dan 7,25, 1 Tess 4,13–18

> <p>Minnevers</p>
> Da skal de se Menneskesønnen komme i skyene med stor makt og herlighet. Han skal sende ut englene og samle sine utvalgte fra de fire verdenshjørner, fra jordens ytterste grense til himmelens ytterste grense. (Mark 13,26–27).

Ukens studium starter med en kort fortelling i slutten av Markus 12 der Jesus kommer med en dyp uttalelse om en liten handling utført av en enke. Men hoveddelen av ukens studium handler om Markus 13, en profeti om blant annet tempelets skjebne i Jerusalem. Dette kapittelet og parallellene i Matteus 24 og Lukas 21 forteller både om Jerusalems fall og om tiden etter, helt til verdens ende.

Markus 13 er tydelig på at profetien strekker seg fra Jesu tid til endetiden og hans gjenkomst. Dette mønsteret følger det som kalles «den historistiske tolkningen av endetidsprofetiene», i motsetning til å plassere profetiene i fortiden eller langt inn i fremtiden.

Som så ofte før i Markusevangeliet, er Jesu undervisning svar på et spørsmål eller en misforståelse fra disiplenes side. Spørsmålene eller misforståelsene gir Jesus anledning til å komme med sannheter som er viktige for kristenlivet og den kristne erfaring. Jesus forutsier ikke bare fremtiden, men veileder også disiplene om hvordan de kan forberede seg på prøvelsene som kommer.