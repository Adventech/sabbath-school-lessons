---
title:  Det motbydelige som ødelegger
date:  03/09/2024
---

`Les Mark 13,14–18. Hvilken ledetråd gir Jesus når det gjelder hva «det motbydelige som ødelegger» er?`

Jesus kommer til det sentrale poenget om Jerusalems fall i Markus 13,14. Han viser til «det motbydelige som ødelegger». Han sier at leseren bør forstå. Med disse ordene henviser han til Daniels bok. Ordbruken finnes i Dan 9,27; Dan 11,31 og Dan 12,11, med en parallell i Dan 8,13.

`Les Dan 9,26–27. Hvem er den «som er salvet», og hvem er «fyrsten som kommer»?`

Den «som er salvet» i Dan 9,26 er det hebraiske ordet māšiaḥ, på norsk Messias. Et studium av Dan 9,24–27 viser at denne salvede sikter til Jesu Kristi komme.

Men hvem er «fyrsten som skal komme», som legger byen Jerusalem øde? Byen ble ødelagt av den romerske generalen Titus. Det virker derfor logisk at han er «fyrsten som skal komme» som det vises til i Dan 9,26–27. De to er knyttet sammen fordi den måten Messias ble behandlet på, førte til byens undergang.

Men hva er dette «motbydelige som ødelegger» som Jesus snakker om med henvisning til Daniel? Mange mener at dette viser til Antiokos Epifanes’ vanhelligelse av templet i det andre århundret f.Kr. Men det holder ikke. Jesus beskriver det «motbydelige som ødelegger» som noe som skjer etter hans tid her, så det kan neppe vise til noe som skjedde to århundrer før.

Det motbydelige viser trolig til plantingen av de romerske hedenske fanene i Israel under beleiringen av Jerusalem på slutten av 60-tallet e.Kr. Dette var tegnet som skulle få de kristne til å flykte, og det gjorde de.

`Jerusalem falt slik Jesus hadde forutsagt. Hvordan kan vi lære å stole på ham og Bibelen når det gjelder dens forutsigelser?`