---
title:  Misjonsfortelling
date:  06/09/2024
---

#### «Adventister er gode mennesker» (del 7)

_Av Andrew McChesney_

Anush jobbet som prosjektleder for Adventist Development and Relief Agency før far forbød henne og mor å gå til gudstjeneste i syvendedags-adventistkirken i byen deres i Armenia. Etter at han opphevet forbudet, gjenopptok Anush arbeidet i ADRA.

Gjennom arbeidet hennes møtte far en rekke besøkende adventistledere, deriblant direktøren for ADRAs euroasiatiske divisjon, som dekker store deler av det tidligere Sovjetunionen, inkludert Armenia.

Da Anush tok med seg gjestene hjem, ble far imponert over at de var oppriktige og velutdannede.

«Adventister er gode mennesker», sa han til Anush.

Etter hvert som han ble kjent med de sju kvinnene som gikk i adventistenes husmenighet i byen, konkluderte han med at de også var gode mennesker.

Så kom Anush inn på et masterstudium ved Andrews University i USA, og Den euroasiatiske divisjon og ADRA gikk med på å dekke utgiftene hennes. Far ble også imponert over dette. Han ønsket bare det beste for henne.

Da Anush var ferdig utdannet, ble hun utnevnt til ADRAs direktør for Armenia. Far så henne lede en rekke prosjekter, og respekten hans for både adventistkirken og adventistenes livsstil vokste. Han fjernet tobakk og deretter alkohol fra den lille dagligvarebutikken han eide.

Så lot han seg døpe og ble medlem av Adventistkirken. Det var 21 år siden mor ble døpt og ni år siden Anush hadde begynt å be om at far skulle finne veien til Gud.

Etter dåpen møtte far vennen som hadde stilt spørsmålene om bibellesning som hadde sjokkert ham og fått ham til å begynne å gå i kirken. «Er du klar over at ordene dine forandret livet mitt?» spurte han. «Jeg sluttet å være en passiv bibelleser og lot meg døpe».

«Hva snakker du om?» spurte vennen.

«Du spurte: ‘Hvis Jesus kom i morgen, ville du da si: «Jeg har lest Bibelen»? Ville det være nok?’» sa far.

Vennen nektet for at samtalen noen gang hadde funnet sted.

«Det har jeg aldri sagt», sa han. «Jeg ville aldri dømme deg på den måten. Du må ha tatt feil».

I det øyeblikket innså far at Gud hadde talt til ham gjennom vennen, som ikke engang var klar over hva han hadde sagt.

En del av det trettende sabbatsofferet i forrige kvartal gikk til å åpne et innflytelsessenter for familier som familien til Anush, i Jerevan i Armenia. Takk for at du bidrar til å spre evangeliet med dine offergaver. Neste uke: Far har en ny drøm.