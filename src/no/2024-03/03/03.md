---
title:  Jesus kaller levi og snakker om faste
date:  15/07/2024
---

`Les Mark 2,13–22. Hvem var Levi, og hvorfor skulle ikke han kunne bli en av Jesu disipler?`

Skatteoppkreverne på Jesu tid var embetsmenn under romerne eller den lokale myndighet. De var upopulære blant folk i Judea fordi de ofte krevde inn mer enn nødvendig og gjorde seg rike på sine landsmenns bekostning. I en jødisk kommentar til religiøs lov, traktaten Tohoroth i Mishna, står det: «Hvis en skatteoppkrever går inn i et hus, blir alt i huset urent ...»

Derfor spør de skriftlærde kritisk: «Hvorfor spiser han sammen med tollere og syndere?»

Hva svarer Jesus? Han nekter ikke for det, men snur det på hodet og sier at folk som er syke, trenger lege, ikke de som er friske. Dermed gjør han krav på tittelen åndelig lege, en som kan helbrede sjeler som er syke av synd. Og bør ikke en lege oppsøke de syke?

Mark 2,18–22 tar opp et nytt tema. Det er den midterste av de fem fortellingene som handler om stridigheter. Den forrige hadde handlet om et festmåltid Levi sto for, men denne historien handler om faste. Den består av spørsmålet om hvorfor Jesu disipler ikke faster når disiplene til døperen Johannes og fariseerne gjør det. Jesus svarer med å sammenligne sitt nærvær med en bryllupsfest. Det ville bli et merkelig bryllup hvis gjestene fastet. Men Jesus forutsier en dag da brudgommen vil bli tatt fra dem (en hentydning til korset). Da blir det tid nok til å faste.

Jesus gir to illustrasjoner av kontrasten mellom hans og de religiøse ledernes lære – ukrympet tøy på et gammelt klesplagg og ny vin i gamle skinnsekker. En interessant måte å skildre kontrasten mellom Kristi og de religiøse ledernes lære på! Det viser hvor korrupt lærernes lære var blitt. Selv sann religion kan bli til mørke hvis man ikke passer seg.

`Hvem er de som i dag blir sett på som tollerne på Jesu tid? Hvordan kan vi endre syn på dem?`