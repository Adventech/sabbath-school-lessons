---
title:  'Smørbrød-historie: Del 2'
date:  18/07/2024
---

`Les Mark 3,20–21. Hva fikk Jesu familie til å tro at han var fra vettet?`

En anklage om at man er mentalt ute av fatning, er ganske alvorlig. Den kommer gjerne når en person er en trussel mot sin egen sikkerhet. Jesu familie oppfattet Jesus slik fordi han ikke tok seg tid til å spise. De satte seg fore å ta hånd om ham, og det er her den ytre smørbrød-historien avbrytes av den indre historien om de skriftlærde som anklager Jesus for å stå i ledtog med djevelen.

Det er en merkelig parallell mellom de ytre og indre fortellingene i denne smørbrødhistorien. Jesu egen familie ser ut til å oppfatte Jesus nesten slik de skriftlærde gjorde. Familien sier at han er gal. De skriftlærde sier at han står i ledtog med djevelen.

`Les Mark 3,31–35. Hva vil familien, og hva svarer han?`

Opptrinnet kan fortone seg merkelig. Burde du ikke møte moren din eller andre familiemedlemmer hvis de kommer for å treffe deg? Problemet var at Jesu familie på den tiden ikke var i harmoni med Guds vilje. Jesus innså dette, og her omdefinerer han familiebegrepet. De som gjør Guds vilje, er hans bror, søster og mor. Han er Guds sønn, og de som retter seg etter Guds vilje, blir hans familie.

Sammen inneholder de to historiene i sandwichfortellingen en dyp ironi. I den indre fortellingen sier Jesus at et hus som er i strid med seg selv, ikke kan bli stående. Ved første øyekast ser det ut til at Jesu eget hus, hans familie, er i strid med seg selv i den ytre fortellingen! Men Jesus løser gåten ved å omdefinere familiebegrepet. Hans egentlige familie er de som gjør Guds vilje sammen med ham (se Luk 12,53; Luk 14,26).

Mange kristne har blitt satt utenfor av slekt og familie. Det er en tung opplevelse. Dette avsnittet hos Markus viser at Jesus opplevde det samme. Han forstår hvordan det er og kan trøste dem som opplever slik smertefull isolasjon.