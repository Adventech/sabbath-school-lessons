---
title:  Misjonsfortelling
date:  19/07/2024
---

#### «Bortsett fra ved faste og bønn»

_Av Andrew McChesney_

Fjorten år gamle Payel forandret seg etter at en 14 år gammel venninne begikk selvmord. Da hun gikk ut, satt hun stille i et hjørne. Så begynte hun å skrike, skjelve og riste uten noen åpenbar grunn. Skrekkslagen fortalte hun at hun fikk besøk av noen som lignet på den døde venninnen.

«Bli med meg», sa skikkelsen til henne. «Jeg vil ta deg med meg».

To ganger forsøkte Payel å hoppe ut fra en balkong, men foreldrene stoppet henne.

I desperasjon ringte foreldrene Rustam for å få hjelp. Rustam var en Global Missions pioner som hadde plantet en menighet i et område i den asiatiske byen der de bodde. Ingen i Payels familie var kristne, bortsett fra en tante, og hun hadde fortalt foreldrene om Rustam. Rustam forklarte at Payel ikke så sin døde venninne, men en ond ånd. «Vi må be til Jesus», sa han.

Rustam tok med seg fire menighetsmedlemmer hjem til Payel for å be. Men Payel ville ikke sitte stille. Hun skrek, kastet hendene opp og ned og trampet med føttene. De besøkende sang salmer, men hver gang de nevnte Jesu navn, skrek hun: «Slutt! Jeg får ikke puste! Noen kveler meg!»

Rustam forsto at Payel var besatt. Han åpnet Bibelen og leste om Jesus som drev ut demoner. Han ba en bønn. Da ble Payel rolig. Hun satte seg ned, snakket og drakk vann. Rustam håpet at ånden hadde forlatt henne.

Men senere på kvelden ringte tanten hjem til ham. «Payel har begynt å skrike og sier at hun ser venninnen sin igjen», sa hun.

Rustam ble forvirret. Hva var det som hadde gått galt? Så husket han bibelfortellingen der Jesu disipler ikke klarte å drive ut en ånd. Da de spurte hvorfor, svarte Jesus: «Slikt går ikke ut uten ved bønn og faste» (Matteus 17,21, NKJV). Rustam tilkalte flere Global Missions-pionerer, og de fastet og ba i to dager. Så kom han tilbake til Payels hus sammen med en gruppe der en syvendedags adventistpastor også var med.

Da Payel så de besøkende, forsøkte hun å flykte. Det måtte fire personer til for å holde henne nede. Men de klarte ikke å få henne til å tie stille. Hun skrek mens de besøkende sang salmer i 30 minutter. Så falt hun inn i bevisstløshet mens pastoren forkynte om Jesu kraft fra Bibelen. Rustam sprutet vann i ansiktet hennes til hun våknet. Noen ga henne vann å drikke.

Siden dette besøket har Rustam kommet tilbake for å be sammen med Payel og familien hennes annenhver uke. Payel har ikke sett vesenet igjen. Hun har blitt seg selv igjen. «Vi var ikke klare første gangen vi besøkte henne», sier Rustam. «Det var først andre gang vi var klare, for Jesus lærer oss at ‘slike går ikke ut uten ved bønn og faste’.»

Takk for dine bønner for Global Missions pionerer som, i likhet med Rustam, står overfor store utfordringer når de planter menigheter blant unådde folkegrupper rundt om i verden. Les mer om Global Missions pionerer på Adventistmisjonens nettside: am.adventistmission.org/global-mission-pioneers.