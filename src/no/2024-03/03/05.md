---
title:  'Smørbrødhistorie: Del 1'
date:  17/07/2024
---

`Les Mark 3,20–35. Hva er sammenhengen mellom de to historiene som er sammenflettet i dette avsnittet?`

Dette er den første «smørbrød-historien» hos Markus, der en historie begynner og deretter avbrytes av en annen historie før den første historien fullføres.

Den ytre historien handler om Jesu slektninger som vil ta hånd om ham fordi de tror han har gått fra forstanden (Mark 3,21). Den indre historien handler om de skriftlærde fra Jerusalem som anklager Jesus for å stå i ledtog med djevelen. (Dagens avsnitt fokuserer på den indre historien i Mark 3,22–30).

I Mark 3,22 kommer de skriftlærde med anklagen om at Jesu helbredende kraft er fra djevelen. Jesus svarer først med et overordnet spørsmål: «Hvordan kan Satan drive ut Satan?» Det gir ikke mening at Satan skulle motarbeide seg selv. Jesus fortsetter med å snakke om splittelse i et rike, et hus og Satan selv, og viser hvor absurd en slik splittelse ville være for deres suksess. Men så snur han på flisa og snakker om å binde en sterk mann for å plyndre huset hans. I dette siste eksemplet er Jesus tyven som går inn i Satans hus og binder mørkets fyrste for å befri fangene hans.

`Les Mark 3,28–30. Hva er den utilgivelige synd, og hva betyr det?`

Den utilgivelige synd er å synde mot Den hellige ånd og si at Åndens gjerning er djevelens gjerning. I Mark 3,30 er grunnen til at Jesus kommer med uttalelsen i Mark 3,28–29 at de skriftlærde sier at han har en uren ånd, mens han i virkeligheten har Den hellige ånd. Hvis du kaller Den hellige ånds gjerning for djevelens verk, vil du ikke lytte til Den hellige ånd, for ingen ved sine fulle fem ønsker å følge djevelens veiledning.

`Hvorfor avslører frykten for å ha begått «den utilgivelige synd» at du ikke har begått den? Hvorfor er frykten i seg selv et bevis for at du ikke har gjort det?`