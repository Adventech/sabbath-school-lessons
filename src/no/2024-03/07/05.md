---
title:  Hvem er størst?
date:  14/08/2024
---

`Les Mark 9,30–41. Hva er annerledes med Jesu andre forutsigelse om sin død og oppstandelse (jf. Mark 8,31)? Hva krangler disiplene om, og hva sier Jesus til det?`

I den første forutsigelsen viser Jesus til dem som vil avvise ham og drepe ham. I den andre viser han til at han skal bli forrådt. Forræderen pekes ikke ut der og da, men leseren vet hvem det er, fordi han er allerede nevnt (se Mark 3,19). Igjen viser Jesus til at han skal bli drept og stå opp etter tre dager. Men disiplene virker om mulig mindre interessert i denne forutsigelsen enn i den første. Uvelkomne nyheter snakker vi ikke om.

I Markus 8,27 var Jesus nord for Genesaretsjøen, i nærheten av Cæsarea Filippi. I Markus 9,30 er han på vei gjennom Galilea, og i Markus 9,33 kommer han inn i Kapernaum. Dermed kan vi tenke oss til at han reiser fra nord til sør. Men han kommer inn i Kapernaum alene mens de tolv disiplene blir hengende etter. I huset spør han hva de har snakket om på veien. Ingen svarer, et tegn på at de ikke liker spørsmålet, nesten som barn som blir tatt på fersken. De hadde drøftet hvem som var den største. De færreste vil innrømme det, enda spørsmålet om hvem som er størst opptar alle. Men i Guds rike snus tanken på hodet.

Jesus svarer på problemet i to trinn. Først sier han at for å bli den første (største), må du bli tjener. Deretter viser Jesus hva han mener med en handling. Jesus tar et barn og stiller det midt blant dem. Det kan ha vært skremmende for barnet. Men så tar Jesus barnet i armene og roer ned situasjonen. Han sier at hvis du tar imot barnet, tar du imot ham. Og tar du imot ham, tar du imot hans Far. Slik blir det minste barnet knyttet til Gud selv.

Johannes stiller et spørsmål om utenforstående, og Jesus sier at de som ikke er imot oss, er for oss. Herren bekrefter at det å hjelpe dem som utfører kristen tjeneste, ikke går ubemerket hen i himmelen.

`Hva er Bibelens syn på storhet i motsetning til verdens? Hvilken streber du etter?`