---
title:  Misjonsfortelling
date:  16/08/2024
---

#### Matvarevalg utløser opprør (del 4)

_Av Andrew McChesney_

En sabbat kom Anush og mor hjem fra kirken og fikk vite at far hadde planlagt en piknik på landet. «La oss grille», sa han.

Anush husket hvordan israelittene hadde tilberedt sabbatsmåltidene sine på fredagen, før sabbatstimen (2 Mos 16) og lurte på om det var en god idé å grille på sabbaten. Hun sa høyt: «Nei, far. Det er ingen god plan. Jeg spiser ikke engang kjøtt». Hun hadde blitt vegetarianer.

Far avlyste pikniken, men han skjønte fortsatt ikke at Anush ikke lenger spiste kjøtt. Dagen etter lagde han kylling til søndagslunsjen og ga henne et stykke. «Far, jeg spiser ikke kjøtt», sa Anush. Nå forsto far, og han ble opprørt. Han syntes det var unormalt å ikke spise kjøtt.

Dagen etter forbød han Anush og mor å gå på bønnemøtet i husmenigheten i byen. Da paret protesterte, luftet far sinte frustrasjoner som han hadde samlet på seg mot adventister. Han kritiserte det bibelske kravet om å gi tilbake tiende og offergaver (Malaki 3,8–10). «Tiende og offergaver er en forretning», sa han. «Dere støtter bare en virksomhet». Han beskyldte Adventistkirken for å være en utenlandsk gruppe som ønsker å ødelegge Armenia. Han langet ut mot Anush sin livsstil. «I dag sier du: ‘Jeg spiser ikke kjøtt’, og i morgen vil du si: ‘Jeg har ingen far’», sa han.

Anush satt taust og ba i stillhet: «Hva skal jeg si, Herre?» Hver gang far snakket mot Gud eller kirken, ba hun: «Dette er ikke rettet mot meg. Det er rettet til deg. Det er ditt ansvar å svare.» Hun husket Romerne 2,4, der det står at «Guds godhet driver deg til omvendelse». Hun følte at Gud ba henne om å vise en lignende godhet mot faren sin. Hun ba: «Jeg kan ikke gjøre noe annet enn å elske far».

Far eide en liten dagligvarebutikk. Da han overlot ansvaret til mor eller Anush, ville de ikke selge alkohol eller sigaretter. Når far nå skjelte dem ut, følte han seg fordømt. «Tror dere at jeg er ond og at dere er gode fordi jeg selger alkohol og sigaretter og dere ikke gjør det?» sa han. «Jeg er en bedre kristen enn dere. Fra nå av skal jeg lede sabbatsgudstjenestene. Dere får ikke lenger gå i kirken. Jeg skal lede gudstjenestene».

Dermed var samtalen over. Anush gikk på rommet sitt, og mor fulgte etter. Begge var sjokkerte. «Hva skal vi gjøre?» sa mor.

Anush foreslo å samarbeide med far så lenge han ikke motsatte seg Bibelen. «Han sa at vi skal holde gudstjeneste hjemme på sabbaten», sa hun. «Han tok ikke fra oss biblene våre. Han respekterer til og med sabbaten. La oss vente på sabbaten. Hvis han holder ord, vil vi feire sabbaten hjemme sammen med ham. Hvis han glemmer sitt ord, skal vi be og se hvordan Gud leder oss».

En del av det trettende sabbatsofferet i forrige kvartal gikk til å åpne et innflytelsessenter for familier som Anush sin familie, i Jerevan i Armenia. Takk for at du bidrar til å spre evangeliet med dine offergaver. Neste uke: Far lar Anush og mor vende tilbake til kirken.