---
title:  Se klart
date:  11/08/2024
---

`Les Mark 8,22–30. Hvorfor skulle det to berøringer til før den blinde ble helbredet, og hva kan vi lære av dette?`

Evangeliene nevner flere blinde som Jesus helbredet. Foruten dette i Markus 8, blir den blinde Bartimeus helbredet i Markus 10,46–52. Matteus nevner to blinde menn (Matt 20,29–34), og Johannes 9 forteller at Jesus helbredet en blindfødt mann som vasket seg i Siloa-dammen.

Men historien i Markus 8 finnes bare hos Markus, og det er det eneste av Jesu mirakler der det må to handlinger til for å bli helt frisk. Det er en rørende detalj at Jesus tar mannen i hånden og fører ham ut av landsbyen. Man fornemmer hans sympati for mannens handikap.

Men hvorfor to berøringer? Det er neppe fordi Jesus mangler kraft. Det er snarere en iscenesatt lignelse som viser at åndelig innsikt kan ta tid. Det er det som skjer med Jesu disipler. Hele denne delen, Markus 8,22–10,25, starter og slutter med at en blind mann blir helbredet. I denne avdelingen av Markus underviser Jesus disiplene sine spesifikt om sin kommende død. De har problemer med å forstå det, selv om han forklarer det for dem flere ganger. Det at en blind får synet tilbake, blir et bilde på innsiktsfullt disippelskap.

Lærere elsker spørsmål. De blir ofte nøkkelen til elevens forståelse. Her i Markus 8 er vendepunktet i boken. Tre ting viser dette. For det første spør Jesus disiplene hvem han er, det har han ikke gjort før. For det andre er Peter den første som sier at Jesus er Messias uten å være besatt av demoner. For det tredje, og rett etter avsløringen av hvem Jesus er, begynner han å forklare hvor han er på vei hen – til korset.

Hvorfor ber Jesus disiplene om ikke å si til noen at han er Messias? Det virker ulogisk med tanke på å opprette Guds rike. Men på Jesu tid hadde «Messias» politiske overtoner om å styrte det romerske styret. Jesus ville ikke være en slik Messias, og derfor ba han folk tie med hvem han var.

`Hva kan denne historien lære oss om når det er viktig å ikke si ting, selv om det er sant?`