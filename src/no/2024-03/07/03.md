---
title:  Disippelskapets pris
date:  12/08/2024
---

`Les Mark 8,31–38. Hva koster det å følge Kristus?`

Disiplene har nådd et vendepunkt i forholdet til Jesus. Nå vet de at han er Messias. Leseren har visst det fra begynnelsen av boken (Mark 1,1) og har dermed hatt en fordel i forhold til disiplene.

Da Jesus kalte disiplene, sa han at han ville gjøre dem til menneskefiskere (Mark 1,17). Det var ikke snakk om eventuelle problemer. Men nå som de vet hvem han er, forteller han dem om målet for oppdraget sitt – at han må lide mye, bli forkastet og drept, for så å stå opp igjen tre dager senere.

Det er skremmende nytt. Peter, som har bekjent at Jesus er Messias, tar ham til side og irettesetter ham for det han sier. Alt dette ble fortalt i indirekte tale, men nå gjengir evangelisten Jesu ord, ord som det må ha gjort vondt for Peter å høre. Jesus kaller Peter Satan og ber ham gå av veien, for slike tanker er ikke etter Guds vilje.

«Peters uttalelse var ikke egnet til å være til hjelp og lindring for Jesus i den store prøven som ventet ham. Den var ikke i samsvar med Guds plan for en fortapt verden. Den stemte heller ikke med den undervisningen om selvoppofrelse Jesus var kommet for å gi ved sitt eget eksempel.» – Ellen G. White: _Slektenes håp_, s. 313.

Jesu følgesvenner er kalt til å ha samme mål som han – å ta korset og følge ham. Korsfestelse var den mest grusomme, ydmykende og skremmende henrettelsesmetoden romerne hadde. Alle ønsket å unngå korset. Så hvorfor skulle noen ønske å ta opp korset som et symbol på sin hengivenhet til Jesus?

Jesus sier ikke bare hva det koster å være disippel, men også hva det er verd. Kristentroens paradoks er at det å miste livet er veien til å finne det. Derimot er det meningsløst å vinne hele verden, men gå glipp av evig liv. Som misjonæren Jim Elliott skrev i dagboken sin 28. oktober 1949: «Den som gir det han ikke kan beholde for å få det han ikke kan miste, er ikke dum.»

`«‘Den som elsker sitt liv, skal miste det. Men den som hater sitt liv i denne verden, skal berge det og få evig liv.’» (Joh 12,25). Har du opplevd sannheten i disse ordene? Fortell.`