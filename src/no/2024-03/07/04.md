---
title:  Fjellet og folket
date:  13/08/2024
---

`Les Mark 9,1–13. Hva fikk Peter, Jakob og Johannes se den natten de var sammen med Jesus?`

Jesu profeti i Markus 9,1 om at noen av dem som sto sammen med ham, ikke skulle smake døden før de fikk se Guds rike komme med kraft, blir oppfylt da han tar med seg Peter, Jakob og Johannes opp på et høyt fjell. Der blir han forvandlet til himmelrikets herlighet for øynene på dem.

Elia og Moses kommer fra himmelriket og snakker med Jesus. Lukas bemerker at de snakket om Jesu utgang fra livet (gresk exodos) som skulle skje i Jerusalem (Luk 9,30–31). Denne herlighetsscenen er altså knyttet til Jesu død på korset (jf. Mark 9,9). Det skulle gi disiplene håp når de så ham korsfestet.

Da de tre kommer ned fra fjellet neste morgen, spør de Jesus om Elia kommer først. Denne tanken er trolig knyttet til forventningen om at Elia skulle komme tilbake før Messias kom (jf. Mal 4,5–6). Jesus svarer at Elia alt har kommet, en hentydning til døperen Johannes. Slik de drepte Johannes, skal Jesus dø for deres hånd, men stå opp etter tre dager.

Etter herlighetsnatten var det et sørgelig kaos ved foten av fjellet (se Mark 9,14–29). De ni disiplene hadde møtt en demonbesatt gutt de ikke klarte å helbrede. Da Jesus kommer, løper alle til ham. Historien om demonens makt over gutten utfolder seg. Jesus synes å bruke lang tid på å forhøre seg om detaljene bak demonbesettelsen. Det blir for mye for faren, som utbryter: «Men om det er mulig for deg å gjøre noe, så ha medfølelse med oss og hjelp oss!» (Mark 9,22).

Jesus merker seg straks tvilen som kommer til uttrykk. Svaret hans kan parafraseres slik: «Hva mener du med: ‘Hvis du kan’?» (Mark 9,23). Nå innser faren at det ikke bare er sønnen som har et problem – hans eget problem er vantro. Og så blir sønnen kanskje ikke helbredet. Den fortvilte faren ber Jesus vise barmhjertighet med den minneverdige replikken: «Jeg tror, hjelp meg i min vantro!» (Mark 9,24). Jesus helbreder gutten.

`Når har du opplevd å måtte rope: «Jeg tror, hjelp meg i min vantro!»? Hva har de opplevelsene lært deg?`