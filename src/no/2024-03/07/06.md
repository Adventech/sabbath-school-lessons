---
title:  Den friske i helvetet
date:  15/08/2024
---

`Les Mark 9,42–50. Hva binder Jesu lære sammen i dette avsnittet?`

Avsnittet kan se ut som løsrevne lærepunkter Jesus slynger ut på måfå. Men hvert poeng henger sammen med det foregående. Avsnittet kretser om tre begrep som fører undervisningen fremover trinn for trinn – «årsaker til synd», «ild» og «salt».

Det første budskapet handler om «de små», altså de nye troende. Lærere og ledere i Guds rike skal ta seg godt av de nyomvendte, slik man i GT tok seg av de svakeste i samfunnet – enker, foreldreløse og utlendinger. Jesus sier i en overdrivelse at det er bedre å bli druknet i havet enn å lokke en av disse «små» til fall.

Uttrykket «lokke til fall» leder til den lengste læresetningen i dette avsnittet. Leseren står overfor to gåter. For det første, lærer Jesus virkelig folk å hugge av en hånd eller fot eller rive ut et øye? For det andre, lærer han at det er et evig brennende helvete? Svaret på det første spørsmålet er nei, Jesus oppfordrer ikke til lemlestelse – det ble forkastet i jødedommen (jf. 5 Mos 14,1 og 1 Kong 18,27–28). Han bruker en overdrivelse for å få frem poenget. Det er forferdelig å miste en hånd, en fot eller et øye, men hvor mye mer katastrofalt er det ikke for en kristen å synde!

Det andre spørsmålet får også et negativt svar: nei, Jesus lærer ikke at det er et evig brennende helvete. Hvordan vet vi det? For det første inneholder avsnittet et visst komisk aspekt. Tenk deg mennesker som kommer inn i den himmelske by med ett øye, én fot eller én hånd. Tenk deretter på mennesker som kommer til helvete. Burde det ikke være omvendt? Den friske i helvete? Det er komedie. En slik komedie over et så alvorlig tema får en til å tenke at Jesus illustrerer et poeng med en overdrivelse. Synd bør tas så alvorlig at det er bedre å miste en hånd, en fot eller et øye enn å synde.

Når det gjelder dette at helvete er evig, er det følgene av synden som er evige, ikke selve helvetesilden. «For så høyt har Gud elsket verden at han ga sin Sønn, den enbårne, for at hver den som tror på ham, ikke skal gå fortapt, men ha evig liv.» (Joh 3,16; uthevet av meg). De som går fortapt, brenner ikke evig, men går fortapt for evig – en veldig stor forskjell!