---
title:  Misjonsfortelling
date:  12/07/2024
---

#### Forvirret sjaman (del 2)

_Av Andrew McChesney_

Far hvilte i flere dager hjemme hos datteren Divya i Nepal. Han var utslitt etter jobbene som bygningsarbeider og sjaman.

Far fulgte interessert med da syvendedags adventistpastoren i Divyas menighet kom på besøk og hadde med seg flere av menighetens medlemmer. Han lyttet mens de sang flere sanger om datterens nye Gud, Jesus.

Så åpnet pastoren en bibel og leste Jesu invitasjon: «Kom til meg, alle dere som strever og bærer tunge byrder, og jeg vil gi dere hvile» (Matteus 11,28, NKJV). Fars hjerte lengtet etter å bli kjent med denne guden. Han ønsket hvile. Så leste pastoren Johannes 3,16: «For så høyt har Gud elsket verden at han gav sin Sønn, den enbårne, for at hver den som tror på ham, ikke skal gå fortapt, men ha evig liv.» Fars hjerte ble rørt. Han hadde aldri hørt om en Gud som hadde gitt sin eneste Sønn for å frelse menneskeheten. Han innså at det ikke var behov for dyreofringer fordi Gud hadde sendt sin Sønn som det ultimate offeret for alle tider.

Etter at pastoren hadde gått, ba far Divya om en bibel. Han ville lese de to versene selv. Men da han lette, fant han dem ikke. Divya fant dem heller ikke, så hun ringte pastoren. Han viste hvordan man finner versene. Far ble henrykt, og han begynte å lese i Bibelen hver dag. På sabbaten gikk han i kirken sammen med Divya og kona, som var blitt kurert for sin mystiske sykdom etter at Divya hadde bedt. Han forsto ingenting i kirken eller i Bibelen. Men han tok med seg Bibelen da han forlot mor sammen med Divya og dro hjem til en naboby litt senere.

Hjemme gjenopptok han arbeidet som sjaman og bygningsarbeider på dagtid. Om kvelden leste han i Bibelen. Etter hvert som månedene gikk, forsvant lysten til å tilbe ånder. Han bestemte seg for å slutte som sjaman. «Livet mitt er annerledes», sa han til innbyggerne i byen. «Jeg har ikke lyst til å utføre disse ritualene».

Byboerne ble rasende da de fikk vite at far var blitt kristen. De beskyldte ham for å ha forrådt sine forfedre. Far brydde seg ikke om det. Han var sikker på at han hadde funnet den eneste ene Gud.

I dag er far og mor aktive syvendedagsadventister. Far, som heter Krishna Lama, er 66 år gammel og menighetstjener.

«Før trodde jeg at hjemmet mitt var der forfedrene mine bodde», sier han. «Men nå føler jeg at kirken er hjemmet mitt. Med Jesus har jeg en lys fremtid.»

Denne misjonshistorien illustrerer misjonsmål nr. 2 i Syvendedags Adventistkirkens strategiske plan «I Will Go»: «Å styrke og diversifisere adventistenes arbeid blant unådde og undernådde folkegrupper.» Du finner mer informasjon på nettstedet: IWillGo2020.org.