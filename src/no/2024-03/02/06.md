---
title:  Kan du holde på en hemmelighet?
date:  11/07/2024
---

`Les Mark 1,40–45. Hva sier dette om Jesus og samfunnets utstøtte?`

Spedalskhet slik det beskrives i dette avsnittet, og i hele GT, betyr ikke bare det som i dag er kjent som lepra (ekte spedalskhet). Den bibelske betegnelsen kan bedre oversettes med «fryktet hudsykdom» og kan også omfatte andre hudsykdommer. Lepra kan ha kommet til det gamle Midtøsten rundt det tredje århundret f.Kr. (se David P. Wright og Richard N. Jones, «Leprosy», _The Anchor Bible Dictionary_, bind 4 [New York: Doubleday, 1992], s. 277–282). Den spedalske i dette avsnittet kan altså ha hatt lepra, men vi vet ikke nøyaktig hva mannen led av, bare at det var en alvorlig sykdom.

Den spedalske setter sin lit til at Jesus kan rense ham. Ifølge 3 Mos 13 var en spedalsk rituelt uren og måtte unngå kontakt med andre (se 3 Mos 13,45–46).

Men Jesus får medynk med mannen og rører ved ham. «Jesus fikk inderlig medfølelse med ham, rakte ut hånden og rørte ved ham. ‘Jeg vil’, sa han. ‘Bli ren!’» (Mark 1,41). Handlingen burde ha gjort Jesus uren frem til kvelden, da han skulle bade for å bli rituelt ren igjen (jf. 3 Mos 13–15). Men Markus er tydelig på at Jesu berøring av den syke renser ham for spedalskhet. Jesus ble altså ikke uren da han rørte ved mannen.

Jesus sender mannen til en prest med beskjed om å ofre det offeret Moses påbød for slike tilfeller i 3 Mos 14. Hos Markus fremstår Jesus som en forsvarer og støttespiller for det Moses lærte (se Mark 7,10; Mark 10,3–4; Mark 12,26; Mark 12,29–31). Dette står i kontrast til de religiøse lederne, som i avsnittene i Markus 7, 10 og 12 undergraver den opprinnelige hensikten med Moses’ lære. Disse detaljene forklarer Jesu befaling om å bringe mannen til taushet i Markus 1,44. Hvis han fortalte at han var blitt helbredet av Jesus, kunne det påvirke prestens avgjørelse negativt.

Men den rensede spedalske forstår ikke dette, og på tross av Jesu ord sprer han nyheten vidt og bredt så Jesus ikke kan komme åpent inn i byene og utføre sin gjerning.

`Hvordan kan vi unngå å gjøre ting som kan hindre evangeliets utbredelse, uansett hvor velment det er?`