---
title:  Hemmeligheten bak Jesu virke
date:  10/07/2024
---

`Les Mark 1,35–39. Hva kan vi lære av det Jesus gjorde her?`

Jesus sto opp før soloppgang og gikk ut til et stille, øde sted for å be. I Mark 1,35 står bønn i sentrum for Jesu handling. Alle de andre verbformene i setningen er oppsummerende – han sto opp, gikk ut og dro (alle i aorist på gresk, som betyr at handlingen er fullført). Men verbet «å be» står i preteritum, en form som spesielt her brukes for å uttrykke en prosess som er i gang. Han ba og han fortsatte å be. Teksten legger også vekt på hvor tidlig Jesus gikk ut, noe som tyder på at tiden i bønn var lang.

I evangeliene møter vi Jesus som en bønnens mann (se Matt 14,23; Mark 6,46; Joh 17). Dette er nok en av de store hemmelighetene bak kraften i Jesu virke.

`Les Luk 6,12. Hva sier dette om Jesu bønneliv?`

Mange kristne har faste bønnetider. Dette er en god vane, men det kan bli bare en rutine. En måte å bryte ut av en fast form på er å endre tidspunktet for bønn av og til eller å be lenger enn vanlig iblant. Poenget er å ikke låse seg fast i en slags formel som aldri kan endres.

Peter og vennene hans ble ikke med til bønnestedet. Kanskje kjente de til stedet, for de fant ham. Bemerkningen om at alle lette etter Jesus antydet at han burde følge opp opplevelsen fra dagen før med mer helbredelse og undervisning. Men Jesus avviser dette og peker på en større oppgave andre steder. «La oss gå videre til småbyene her omkring, så jeg kan forkynne der også. Det er derfor jeg er kommet.» (Mark 1,38).

`Hvis Jesus trengte å bruke så mye tid på bønn, hva da med oss og hvor mye tid bør vi bruke på bønn? Hva sier Jesu eksempel oss?`