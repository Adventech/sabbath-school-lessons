---
title:  Flere hendelser på sabbaten
date:  09/07/2024
---

`Les Mark 1,29–34. Hvordan hjalp Jesus Peters familie, og hva kan vi lære av historien?`

Etter synagogegudstjenesten trekker Jesus seg tilbake til Peters hjem sammen med disiplene (Peter, Andreas, Jakob og Johannes), tydeligvis for å tilbringe resten av sabbatsdagen med et hyggelig måltid og samvær.

Men det ligger en bekymring i luften: Peters svigermor er syk med feber, og den gang betydde det at man enten ble frisk eller døde. De forteller Jesus om sykdommen, og han tar Peters svigermor i hånden og reiser henne opp. Hun begynner straks å stelle for dem. For et eksempel på prinsippet om at de som Jesus har frelst og helbredet, vil tjene andre som et resultat av dette!

Hos Markus er det ofte slik at Jesus helbreder ved å berøre den syke (se Mark 1,41; Mark 5,41), men andre ganger nevnes ingen berøring (se Mark 2,1–12; Mark 3,1–6; Mark 5,7–13).

Jesus var ikke ferdig for dagen. Etter solnedgang kom mange til Peters hus for å bli helbredet, sikkert fordi de hadde sett eller hørt om det som hadde skjedd i synagogen den dagen. Når Markus ikke forteller leserne at folk ventet med å komme på grunn av sabbaten, tyder det på at han forventet at leserne kjente til sabbaten. Dette er et trekk hos Markus som tyder på at leserne hans holdt sabbaten.

Markus forteller at hele byen var samlet foran døren den kvelden (Mark 1,33). Det tok nok litt tid før Jesus fikk hjulpet alle sammen.

«De kom og gikk time etter time, for ingen kunne vite om den store legen ville være der neste dag. Aldri før hadde Kapernaum opplevd en dag som denne. Luften var fylt av jubelrop fra dem som var befridd for sine plager. Jesus frydet seg over den glede han hadde vakt. Når han så lidelsene hos dem som kom til ham, ble han rørt av medlidenhet, og han frydet seg over at han kunne gi dem helsen og lykken tilbake.

Jesus holdt ikke opp før den siste av de syke var blitt hjulpet. Det var langt på natt før folkemengden fjernet seg og det ble stille i Simon Peters hjem. Den lange, begivenhetsrike dagen var slutt, og Jesus søkte hvile. Mens byen sov, og ‘mens det ennå var helt mørkt, stod han opp og gikk ut til et ensomt sted og bad der’.» – Ellen G. White: _Slektenes håp_, side 186.