---
title:  En uforglemmelig gudstjeneste
date:  08/07/2024
---

`Les Mark 1,21–28. Hvilken uforglemmelig opplevelse fant sted i synagogen i Kapernaum, og hvilke åndelige sannheter kan vi lære av dette?`

De fleste kristne opplever noen uforglemmelige øyeblikk på sin vandring – beslutningen om å følge Jesus, dåpsdagen, en mektig preken der de følte Guds nærvær sterkt. Noen øyeblikk er ikke bare uforglemmelige, de forandrer også livet.

Slik kan det ha vært for noen i Kapernaum på den sabbaten i Mark 1. «Alle var slått av undring over hans lære, for han lærte dem med myndighet og ikke som de skriftlærde» (Mark 1,22). Mens Jesus underviste, ropte en demonbesatt mann som var påvirket av kraften i Jesu lære: «Hva vil du oss, Jesus fra Nasaret? Er du kommet for å ødelegge oss? Jeg vet hvem du er: Guds Hellige!» (Mark 1,24), og Jesus drev ut demonen.

Tenk på demonens ord.

For det første anerkjenner demonen Jesus som «Guds Hellige». Han anerkjenner at Jesus er Guds hellige utsending, i motsetning til Satans urene, vanhellige hærskarer. Man forventer hellige ting og personer i en gudstjenestesammenheng, ikke vanhellige og urene ting. Her er det altså en skarp kontrast mellom gode og onde krefter. Vi ser realiteten i den store konflikten. Folk vet kanskje ikke hvem Jesus er ennå, men demonen vet det, og han innrømmer det også offentlig.

Befalingen om å fare ut av mannen kan man forstå, men hvorfor befalingen: «Ti stille»? Her dukker det opp et bemerkelsesverdig trekk ved Markusevangeliet: Jesu krav om å tie med hvem han er. Forskerne kaller det «den messianske hemmeligheten».

Jesu kall om taushet gir mening ut fra de politiske overtonene i tidens messianske forventninger. Det var farlig å være en messias. Men sammen med kravet om taushet får vi også umiskjennelige avsløringer av hvem Jesus er. Etter hvert blir det klart at Jesu identitet ikke kan skjules, og sannheten om hvem han er, blir det sentrale i evangeliet. Folk trenger ikke bare å vite hvem Jesus er, men også å velge hvordan de vil reagere på hans komme og hva det betyr for dem.

`Når kan det være klokt ikke å legge frem alt vi tror om «sannheten for vår tid»?`