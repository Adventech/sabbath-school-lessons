---
title:  «Følg meg»
date:  07/07/2024
---

`Les Mark 1,16–20. Hvem var det Jesus kalte til disipler, og hvordan reagerte de?`

Det er ikke nedtegnet mange av Jesu ord i Mark 1. I Mark 1,17 står det han sier til to fiskere, Simon, som senere skal bli kalt «Peter», og broren Andreas. De to står ved bredden av Genesaretsjøen og kaster ut et garn.

Det nevnes ingen båt eller annet fiskeutstyr, så kanskje går det ikke så godt økonomisk. I Mark 1,19–20 sitter Jakob og Johannes i en båt sammen med faren og tjenerne sine, noe som tyder på at de var bedre stilt enn Peter og Andreas. Lukas antyder at Peter har en båt, og at Jakob og Johannes faktisk fisket sammen med Peter og Andreas (se Luk 5,1–11). Men kanskje viser Markus en kontrast mellom de to søskenparene, der Jesus kaller både dem som har mindre og dem som har mer, til å bli disipler.

Jesu kall er enkelt, direkte og profetisk. Han kaller dem til å følge ham, det vil si til å bli hans disipler. Han sier at hvis de følger hans kall, vil han gjøre dem til menneskefiskere.

`Tenk over hvorfor disse fire straks forlot alt og fulgte Jesus (Mark 1,16–20).`

Johannesevangeliet gir en mer utfyllende skildring (se Joh 1,29–42). Det later til at brødrene var tilhengere av døperen Johannes og hadde hørt ham forkynne at Jesus var «Guds lam, som bærer bort verdens synd» (Joh 1,29). De møtte Jesus og var sammen med ham ved elven Jordan. Det at de tok imot Jesu kall til tjeneste, var altså ikke noen plutselig innskytelse. De hadde tenkt gjennom saken.

Men hvorfor skriver ikke Markus mer? Det er nok for å understreke Jesu makt. Han kaller, og villige fiskere svarer, og livet og verden blir aldri det samme igjen.

`Hva har du blitt kalt til å gi opp for å følge Jesus? (Tenk over hva svaret ditt innebærer, spesielt hvis du ikke kommer på noe).`