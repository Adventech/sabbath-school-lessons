---
title:  Til fordypning
date:  12/07/2024
---

Ellen G. White: «En dag i Kapernaum» og «Tilgitt og helbredet» i _Slektenes håp_, side 180–198.

Hvilket bilde tegner Markus 1 av Jesus? Jesus har autoritet til å kalle disiplene, og de svarer. Han er hellig i motsetning til Satans urene ånder. Det foregår en kamp mellom det gode og det onde, og Jesus er sterkere enn de onde åndene. Jesus viser medlidenhet med de syke, hjelper dem og tar på dem når kanskje ingen andre ville ha gjort det.

«I synagogen talte Jesus om det riket han var kommet for å opprette, og om sin misjon når det gjaldt å sette Satans fanger fri. Plutselig ble han avbrutt av et redselsskrik. En sinnssyk mann kom farende frem fra folkemengden og ropte: ‘Hva har du med oss å gjøre, Jesus fra Nasaret? Er du kommet for å ødelegge oss? Jeg vet hvem du er, du Guds Hellige!’

Alt var nå bråk og forvirring. Folks oppmerksomhet ble ledet bort fra Kristus, og ingen gav akt på det han sa. Nettopp derfor var det at Satan førte sitt offer til synagogen. Men Jesus truet demonen og sa: ‘Ti stille og far ut av ham!’ Den onde ånden rev mannen over ende midt iblant dem og for ut av ham, men uten at han ble skadet … Han som hadde vunnet over Satan i fristelsens ødemark, sto igjen ansikt til ansikt med sin fiende. Demonen gjorde bruk av all sin makt for å beholde herredømmet over sitt offer. Å vike tilbake her ville være å la Jesus seire. Det så ut som om den forpinte mannen måtte miste livet i kampen mot den fienden som hadde ødelagt hans menneskeverd. Men Jesus talte med myndighet og satte fangen fri.» – Ellen G. White: _Slektenes håp_, side 182–183.

I mellomtiden arbeidet Herren iherdig, han dro fra sted til sted, og nesten hele tiden var han i kontakt med mange mennesker. Hvordan klarte han å bevare roen? Det var nok takket være hans bønneliv.

Tenk over hva som kan være en brukbar timeplan for bønn og bibelstudium for deg. Finn ut hva som fungerer for deg, og bruk tiden til å utvikle en fredfylt ånd, ledet av Ånden og Guds ord.

**Forslag til samtale**

`Snakk om bønn og hvorfor det er viktig for kristenlivet. Hvilke spørsmål har folk om bønnens hensikt og virkning?`

`Snakk om tilfeller når det kan være best å ikke si for mye om sin tro. Når kan det være klokt å gjøre det, og hvordan kan vi gjøre det uten at det går ut over vitnesbyrdet vårt?`

`Hvem er de «spedalske» i din kultur i dag? Hvordan kan menigheten nå ut og «røre ved» dem så de nås med evangeliet?`