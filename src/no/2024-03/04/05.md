---
title:  Lampe og vektskål
date:  24/07/2024
---

`Les Mark 4,21–23. Hva legger Jesus særlig vekt på i lignelsen om lampen?`

På Jesu tid varierte husene i den delen av verden i størrelse og utforming, alt etter beliggenhet og velstand. Husene kom til å følge et gresk mønster der de ble bygget rundt en gårdsplass, men med ulik grad av luksus. Det kan også tenkes at Jesus snakker om bøndenes små hus. Stort eller lite, det handler om prinsippet: En dag vil sannheten om Jesus bli åpenbart.

Jesus stiller to spørsmål i Mark 4,21. Det første forventer et negativt svar – «Når en kommer inn med en oljelampe, blir den da satt under et kar eller under sengen?» Det andre forventer et positivt svar – «Settes ikke lampen på en holder?» Jesus bruker et absurd, nesten humoristisk bilde for å få frem poenget. Lamper er til for å gi lys, ellers mister de sin funksjon. I Mark 4,22 forklares lignelsen med henvisning til hemmeligheter som blir åpenbart. Alle som har fått sin e-post eller datamaskin hacket, vet at hemmeligheter blir offentlige! Men det Jesus snakker om, er evangeliet.

`Les Mark 4,24–25. Hvilken lærdom vil Jesus frem til med lignelsen om vektskålen?`

Mange steder i verden selges ferskvarer på torget i friluft. Selgerne har gjerne en vekt for å måle produktet de selger. Det er vanlig at slike selgere legger på litt ekstra for at kjøperen skal føle seg godt behandlet. Jesus tar opp hvordan gode selgere behandler kjøpere for å få frem et poeng om åpenhet for sannheten. Er man åpen og følger lyset, får man enda mer. Men hvis man avviser lyset, vil også det man hadde før, bli tatt fra en.

`Hvordan kan vi bedre lære oss prinsippet om at det målet du bruker, vil bli brukt til å måle opp for deg? Tenk på det i din omgang med andre.`