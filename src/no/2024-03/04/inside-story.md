---
title:  Misjonsfortelling
date:  26/07/2024
---

#### Gnister over Sabbaten (del 1)

_Av Andrew McChesney_

Far var ikke bekymret da mor lot seg døpe etter å ha deltatt på syvendedags adventistmøter på byskolen i Armenia.

Far var heller ikke bekymret da datteren Anush og søsteren hennes begynte å dra på adventistenes sommerleirer. Han kjørte dem til og med til leiren.

Far var heller ikke bekymret da Anush som 17-årig universitetsstudent bestemte seg for å la seg døpe og melde seg inn i Adventistkirken.

Men han ble rasende da universitetet ringte og klaget over at Anush skulket undervisningen på sabbaten. Studenter skulker av ulike grunner, og universitetet hadde ikke noe imot at Anush ville holde sabbaten. Problemet var at andre studenter holdt sine grunner for seg selv, mens Anush uten blygsel annonserte sitt fravær som et spørsmål om religionsfrihet.

«Hvis hun ikke vil gå på forelesning, trenger hun ikke å gå på forelesning», sa en universitetsadministrator til far. «Men hvorfor må hun gjøre et stort nummer ut av det? Hun skader universitetets omdømme.»

Faren var forferdet. Han følte at datterens tro satte familien i et dårlig lys. Han irettesatte henne da hun kom hjem.

«Hvorfor var du nødt til å kunngjøre det på universitetet?» sa han. «Hvis det er slik det skal være, forbyr jeg deg å gå i kirken».

Han forbød henne også å bli døpt.

«Det er mitt ansvar å beskytte deg», sa han. «Når du blir eldre, kan du ta dine egne avgjørelser. Men akkurat nå er det jeg som er din verge».

Anush protesterte ikke. Armenia er i stor grad et patriarkalsk samfunn der fars ord er lov. Men hun lurte på hvor grensen gikk mellom det fjerde og det femte budet. Kunne hun gå i kirken og samtidig ære far? Hun hadde bestemt seg for å bli døpt, men var redd for at far ville forby mor å gå i kirken hvis hun insisterte. Mor foreslo at Anush skulle vente. Hun fant støtte for en utsettelse i 4 Mos 30,3–5, der det står at hvis en datter avgir et løfte mens hun bor i farens hus, og faren godkjenner det, godtar Gud det. Men hvis datteren avgir et løfte som faren opphever, løser Gud datteren fra løftet.

«Jeg tror Gud støtter beslutningen om å vente med å bli døpt», sa mor.

Anush ventet. Det ble fire vanskelige år på universitetet. Hun trodde at far var en god mann som bare ville henne det beste. Men hun lengtet også etter å gå i kirken og bli døpt. Hun fant glede i dåpen til en klassevenninne, en kvinne som hadde lært om sabbaten da hun nektet å studere på den dagen. Klassekameraten ble Anush sin første sjel for Kristus.

En del av det trettende sabbatsofferet i forrige kvartal gikk til å åpne et innflytelsessenter for familier som Anush sin, i Jerevan i Armenia. Takk for at du bidrar til å spre evangeliet med dine offergaver. Neste uke: Far ombestemmer seg om Anush sin dåp.