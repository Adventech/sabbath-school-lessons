---
title:  Bakgrunnen for lignelsene
date:  23/07/2024
---

`Les Mark 4,10–12. Hvorfor brukte Jesus lignelser?`

En overfladisk lesning av disse versene gir inntrykk av at Jesus underviste i lignelser for å holde utenforstående utenfor. Men dette stemmer ikke med Jesu handlinger andre steder hos Markus. I Mark 3,5–6 er Jesus bedrøvet over de religiøse ledernes harde hjerte. I Mark 3,22–30 tar Jesus de skriftlærdes argumenter på alvor og forklarer i detalj hvorfor de tar feil. I Mark 12,1–12 forstår de religiøse lederne at Jesu lignelse om vinbøndene handler om dem. Den er egentlig en advarsel om hvor deres komplott mot ham bærer hen, og hvilke følger det vil få. Hvis han ikke hadde brydd seg om dem, ville han ikke ha advart dem. Derfor må vi se nærmere på Jesu ord her i Mark 4 for å få tak i poenget. Jesus omskriver Jesaja 6,9–10.

`Les Jesaja 6,1–13. Hva skjer med Jesaja her, og hva er budskapet til Israel?`

Jesaja ser Gud i et syn i tempelet og blir overveldet av Guds herlighet og egen urenhet. Gud renser ham og gir ham et rystende budskap. Akkurat som hos Markus er det i utakt med resten av Jesaja, der det er mye trøst for Guds folk.

I Jes 6 skal budskapet sjokkere folket slik at de vender om fra sin onde ferd. Hos Markus finner vi nøkkelen til å forstå Jesu ord i Markus 3,35. Skal man forstå Jesu ord og lære, må man gjøre Guds vilje (Mark 3,35). Dette fører en inn i Jesu familie. De som alt har bestemt seg for at Jesus er besatt av djevelen, lytter ikke.

Poenget med Jesu sitat fra Jesaja 6 er ikke at Gud stenger mennesker ute, men at deres forutinntatte meninger og harde hjerte hindrer dem i å ta imot den sannheten som frelser.

Denne sannheten er det overordnede temaet i lignelsen om såmannen. Alle velger selv hva slags jord de vil være, om de vil overgi seg til Jesus eller ei. Til syvende og sist er det vi selv som velger.