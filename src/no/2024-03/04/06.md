---
title:  Lignelser om frø som vokser
date:  25/07/2024
---

`Les Mark 4,26–29. Hva er viktigst i denne lignelsen?`

Det meste i Markusevangeliet har paralleller hos enten Matteus eller Lukas, eller begge. Men ikke denne lignelsen. Den er unik hos Markus. Fokuset i den korte lignelsen er vekstprosessen. Jesus peker på at det er slik Guds rike fungerer. Menneskene har en rolle å spille, men den virkelige veksten er Guds verk. Det er ingen endeløs prosess. Historien får en brå slutt når kornet modnes. Og slik vil Kristi andre komme brått sette punktum for vår verdens historie.

`Les Mark 4,30–32. Hva er hovedpoenget i lignelsen om sennepsfrøet?`

Lignelsen understreker at noe veldig lite kan vokse og bli noe utrolig stort. Sennepsfrø måler gjerne 1 til 2 millimeter i diameter. Planten som beskrives her, er trolig svart sennep (Brassica nigra) med bittesmå frø (over 700 frø per gram). De er ikke verdens minste, men de er veldig små i forhold til planten de gir opphav til, som kan bli hele 3 meter høy. Jesus forteller at fugler til og med bygger rede i sennepsplantens grener. Dette siste er en hentydning både til Salme 104,12 og Daniel 4,10–12. Salme 104 taler om Guds makt da han skapte verden, og Daniel 4 fremstiller Nebukadnesar som et stort tre som hele verden finner skygge og mat under.

Jesu poeng er at Guds rike, som begynte i det små, skal bli stort og imponerende. Folk på Jesu tid så kanskje ned på den støvete landeveispredikanten fra Galilea og disippelflokken hans, men tiden har vist at nåderiket hans fortsetter å vokse over hele verden.

`«Og dette evangeliet om riket skal forkynnes i hele verden til vitnesbyrd for alle folkeslag, og så skal enden komme» (Matt 24,14). Tenk på hvordan «kirken» var da Jesus forutsa dette. Hvorfor er denne bemerkelsesverdige forutsigelsen så trosbekreftende?`