---
title:  Lignelsen om såmannen
date:  21/07/2024
---

`Les Mark 4,1–9. Hva er de ulike jordsmonnene, og hva skjer med såkornet som faller på dem?`

Når folk leser Jesu lignelser, har de ofte lyst til å hoppe direkte til tolkningen Jesus gir. For er ikke poenget å lære bort en åndelig sannhet for kristenlivet? Jo, men noen ganger forklarer ikke Jesus lignelsen, bortsett fra i korte kommentarer, som «Guds rike er» eller «Om noen har ører å høre med, så hør».

Derfor bør vi sette ned tempoet og analysere selve fortellingen for å se hvilken retning de ulike trekkene i fortellingen peker mot. Når vi gjør det med lignelsen om såmannen, får vi en rekke tanker. Frøet er det samme i alle tilfellene, men det faller på fire slags jordsmonn. Jordsmonnet har stor betydning for hva som skjer med såkornet. I stedet for én sammenhengende fortelling, er lignelsen egentlig fire enkelthistorier som fortelles fullt ut i hver setting. Tiden det tar å fullføre fortellingen, forlenges for hver fortelling.

Det frøet som faller på veien, blir straks spist av fuglene. «Og da han sådde, falt noe ved veien, og fuglene kom og tok det» (Mark 4,4).

Frøet som faller på steingrunn, tar noen dager eller uker før det når sitt mislykkede mål, som blant annet var å bli svidd av solen.

Frøet som faller blant ugress, bruker enda lenger tid på å nå sitt uproduktive mål, kvalt av torner.

Frøet som faller i god jord, bruker lengst tid av alle, antagelig en hel vekstsesong, som er det normale for en avling.

Tre av fortellingene handler om nederlag, bare den siste handler om suksess og en god og rik avling. Lengden på fortellingene, den stadig lengre tiden som hver fortelling strekker seg over, og det at bare én fortelling handler om suksess, peker mot faren for å mislykkes, men også resultatet av suksess.

Lignelsen ser ut til å peke på hva det koster å være disippel og risikoen det medfører, men også den store belønningen ved å følge Jesus.

`Hvilke andre åndelige lærdommer kan vi hente fra naturen?`