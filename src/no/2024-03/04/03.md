---
title:  Jesu tolkning
date:  22/07/2024
---

Jesus var ferdig med lignelsen uten å gi noen forklaring. Ifølge teksten (Mark 4,1) fortalte Jesus lignelsen for en «stor folkemengde». Først senere forklarte han for en mindre gruppe hva den betydde (Mark 4,10).

`Les Mark 4,13–20. Hvordan tolket Jesus lignelsen om såmannen?`

Jesus tolker lignelsen ved å peke på ting utenfor fortellingen som flere av detaljene i fortellingen står for. Tolkningen viser at fortellingen er en slags allegori med koblinger til den virkelige verden, men uten å gi en kobling til hver enkelt detalj.

Jesus sier at såkornet er «ordet». Dette er Guds ord, spesielt slik Jesus forkynte det. I Jakob 1,21 står det: «Legg da av alt urent og all ondskap, og ta ydmykt imot det ordet som er plantet i dere, og som har makt til å frelse sjelene deres.»

De ulike jordsmonnene er ulike slags lyttere. Slik Jesus tolker det, hører alle Ordet, det vil si at alle slags jordsmonn mottar såkorn. Men det mottas forskjellig. Jorden på stien er hardpakket, og fuglene snapper opp kornet. Jesus knytter dette til at Satan tar fra oss sannheten. Steinete jord har liten dybde. Jesus forbinder dette med mennesker med et overfladisk engasjement: De har ikke regnet på hva det koster å være disippel. Jord med ugress kveler frøet som er sådd i den. Jesus forklarer at dette står for livets bekymringer og rikdom som kveler Ordet. Men den gode jorden står for dem som hører Ordet og tar imot det slik at det vokser og gir en stor avling.

De lengste forklaringene gjelder den steinete jorden og den ugresskledde jorden. I beskrivelsen av tilhørerne på steingrunn peker Jesus på motsetninger – de tar imot Ordet med glede, men er kortvarige disipler. Når forfølgelsen kommer, faller de fra. De som hører Ordet på ugressgrunn, er en kontrast. De faller ikke fra på grunn av vanskelige tider, men på grunn av gode tider – de er mer opptatt av verdens ting enn Guds rike. De ser etter hva verden har å by på.

`Tenk på ditt eget liv. Er det noen av kjennetegnene ved stien, steingrunnen eller ugresset som sniker seg inn i din erfaring? Det kan skje ganske umerkelig. Hva kan du gjøre for å endre på det, om nødvendig?`