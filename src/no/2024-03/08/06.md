---
title:  «Hva vil du jeg skal gjøre for deg?»
date:  22/08/2024
---

`Les Mark 10,46–52. Hvordan reagerte Bartimeus da Jesus gikk forbi?`

Frem til dette punktet i Markusevangeliet har Jesus med få unntak bedt folk om å tie om miraklene hans og hvem han er. Her er han på vei ut av Jeriko, og da en blind tigger i veikanten får høre at det er Jesus fra Nasaret, begynner han å rope: «Jesus, du Davids sønn, ha barmhjertighet med meg!» (Mark 10,47). I tråd med bokens motiv om åpenbaring og hemmelighold, inntar folkemengden rollen som de som ber om stillhet når de uten hell prøver å få den høylytte tiggeren til å tie.

Men Bartimeus lar seg ikke affisere og roper enda høyere: «Du Davids sønn, ha barmhjertighet med meg!» (Mark 10,48). Ordene er både en bekjennelse av tro på Jesus som Messias og tillit til at han kan helbrede ham. På Jesu tid var tittelen «Davids sønn» knyttet til to begrep – at en konge skulle innsettes på Israels trone (jf. Jes 11; Jer 23,5–6; Jer 33,15; Esek 34,23–24; Esek 37,24; Mik 5,2–4; Sak 3,8; Sak 6,12) og at denne personen skulle være en helbreder og eksorsist.

Jesus stopper opp og ber dem hente den blinde. Det er betegnende at mannen kaster av seg kappen da han kommer bort til Jesus. På Jesu tid sto de blinde lavest av alle samfunnet, sammen med enker og foreldreløse. De levde under eksistensminimum og var i stor fare. Kappen var mannens sikkerhet. At han la den fra seg, betydde at han hadde tillit til at Jesus ville helbrede ham.

Jesus skuffer ikke. Alle som kommer for å få hjelp av ham i evangeliene, får hjelp. Jesus stiller det samme spørsmålet som han stilte Jakob og Johannes i Markus 10,36: «Hva vil du jeg skal gjøre for deg?» (Mark 10,51). Uten å nøle ber den blinde om å få se igjen, og Jesus gir ham straks synet tilbake. Den blinde følger ham på veien.

Denne fortellingen er avslutningen på avsnittet om disippelskap i Markus og fungerer som «bokstøtte» sammen med den andre fortellingen om helbredelsen av en blind mann i Mark 8,22–26. De to fortellingene illustrerer at disippelskap handler om å se verden med nye øyne, noen ganger ikke helt klart til å begynne med, men alltid å følge Jesus på den veien han går.

`Hvordan har du noen ganger ropt: «Jesus, du Davids sønn, ha barmhjertighet med meg!»? Hva skjedde, og hva lærte du av det?`