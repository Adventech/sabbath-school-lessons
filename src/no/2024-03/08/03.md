---
title:  Jesus og barna
date:  19/08/2024
---

`Les Mark 10,13–16. Hva gjorde Jesus for dem som kom til ham med barn?`

Barn var ettertraktet i antikkens verden (spesielt gutter i den mannsdominerte kulturen), men fødsel og barndom var ikke enkelt. Mangel på moderne medisinsk behandling økte risikoen for mødre i forbindelse med fødsler og for nyfødte, spedbarn og barn. Mange kulturer brukte tradisjonelle medisiner og amuletter til å beskytte sårbare individer mot onde krefter.

Selv om barn var ønsket, hadde de lav sosial status, på linje med slaver (Gal 4,1–2). I den gresk-romerske verdenen ble de som var deformerte eller uønsket satt ut eller kastet i en elv. Gutter ble verdsatt høyere enn jenter, og noen ganger ble jentebarn etterlatt i naturen for å dø. Av og til ble de forlatte barna «reddet», bare for å bli oppdratt og solgt som slaver.

Disiplene ser ikke ut til å ha forstått Jesu undervisning i Markus 9 om å ta imot Guds rike som et barn (Mark 9,33–37). Nå refser de dem som kom med barn til Jesus for å få hans velsignelse, kanskje fordi de trodde han ikke hadde tid til slikt.

De tok feil. Jesus blir forarget. Gjennom hele Markusevangeliet viser Jesus noen slående reaksjoner, og en av de sterke reaksjonene var mot mennesker som holdt barn borte fra ham.

Han insisterer på at disiplene ikke må stå i veien for barna. Hvorfor? Fordi Guds rike hører dem til, og man må ta imot det med barnets innstilling – trolig en henvisning til en liketil tillit til Gud.

«Vi må ikke framstille Kristus i et falskt lys gjennom en ukristelig karakter. Vi må ikke holde de små borte fra ham ved å være kalde og hardhjertet. De må aldri få noen grunn til å føle at himmelen vil være et ubehagelig sted å være hvis du også skal være der. Snakk ikke om religion som om det er noe barn ikke kan forstå, og la dem ikke få den oppfatningen at en ikke venter av dem at de skal overgi seg til Kristus mens de er små. De må ikke få det inntrykk at kristendom er noe mørkt og trist noe, og at de må gi avkall på alt som gjør livet lykkelig når de kommer til Frelseren.» – Ellen G. White: _Helse og livsglede_, side 30.

`Hvordan kan du gjøre mer for å åpenbare Jesus for de barna du har rundt deg?`