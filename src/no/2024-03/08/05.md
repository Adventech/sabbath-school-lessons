---
title:  Kan dere drikke mitt beger?
date:  21/08/2024
---

`Les Mark 10,32–45. Hvordan avslører disse versene disiplenes uvitenhet, ikke bare om Jesu misjon og oppdrag, men også om hva det vil si å følge ham?`

Jesus nærmer seg Jerusalem, og underveis forteller han disiplene hva som skal skje der. De hverken tror det eller har lyst til å høre. Jesus er konkret om sin egen død og oppstandelse. Men når det ikke er det man vil høre, er det lett å avfeie det.

Det er nok det Jakob og Johannes gjør når de henvender seg til Jesus. Jesus ber om flere detaljer, og de svarer at de ønsker å sitte til høyre og venstre for ham i hans herlighet. Det er lett å kritisere ønsket som ren og skjær egoisme. Men begge har viet seg til Jesu tjeneste, og ønskene var nok ikke bare egoistiske.

Jesus forsøker å gi dem større forståelse for hva det er de ber om. Kan de drikke hans beger eller bli døpt med hans dåp? Hans beger er lidelsens beger i Getsemane og på korset (jf. Mark 14,36), og hans dåp er hans død og begravelse (Mark 15,33– 47), der hendelsene er parallelle med dåpen i Mark 1.

Men Jakob og Johannes ser det ikke. De svarer friskt og freidig at det kan de da. Da profeterer Jesus at de faktisk skal få drikke hans beger og bli døpt med hans dåp. Jakob ble den første apostelen som led martyrdøden (Apg 12,2). Johannes var den som levde lengst og ble forvist til Patmos (Åp 1,9). Men Jesus viser at det er Gud som bestemmer hvem som skal sitte hvor i herlighetsriket.

Hvordan reagerte de andre disiplene på Jesu svar? Ikke så bra. Det samme greske ordet, aganakteō «å bli sint, indignert», brukes i Mark 10,41 som i Mark 10,14 om Jesu sinne over at barna ble holdt borte fra ham.

Deretter samler Jesus gruppen og gir en av sine dypeste belæringer. Han sier at hedenske herskere bruker makt for å oppnå fordeler for seg selv. Men i Guds rike må makt alltid brukes til å oppløfte og velsigne andre. Jesus viser vei som kongen i Guds rike. Hvordan? Ved å gi sitt liv som løsepenge – ikke akkurat det følgesvennene ønsket å høre.

`Hva betyr det for deg som kristen å være en «tjener» for andre? Hvordan lever du ut dette i din omgang med andre?`