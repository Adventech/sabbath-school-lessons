---
title:  Misjonsfortelling
date:  23/08/2024
---

#### Hjemmet forvandlet til en kirke (del 5)

_Av Andrew McChesney_

Far holdt sitt ord om å arrangere sabbatsgudstjenester hjemme i Armenia. Etter å ha forbudt mor og datteren Anush å gå i syvendedagsadventistkirken, kalte han dem inn i stuen på sabbatsmorgenen. På sabbatsskolen studerte de bibelstudiet for de voksne og ba sammen. Deretter holdt Anush en kort preken.

Gudstjenestene fortsatte i flere måneder. Far, som aldri hadde besøkt en adventistkirke, var så opptatt av gudstjenestene at hvis han fikk gjester på besøk, inviterte han dem inn i stuen, åpnet Bibelen og sa: «Velkommen til gudstjenesten vår. I dag er det sabbat, og dere kan være med oss». Dette var ikke den armenske måten å gjøre det på. I Armenia lar vertene alt ligge for å underholde gjestene. Gjestene ble sjokkerte og lurte på hva som foregikk.

Når familien tilba sammen, innså far at han ikke kjente Bibelen. I Matteus 4 leste familien om hvordan Jesus møtte hver eneste fristelse fra Satan med ordene: «Det står skrevet». Dette påvirket far. Han innså at han ikke ville vite om Satan fristet ham hvis han ikke kjente Bibelen. Fra den dagen begynte han å lese i Bibelen hver dag. Mens han leste, søkte han også svar på hvorfor han og familien holdt gudstjeneste på den syvende dagen, lørdag, mens mange kristne i Armenia holder gudstjeneste på den første dagen, søndag.

Far hadde lovet at Anush og mor aldri skulle vende tilbake til adventistkirken, og han ønsket å holde sitt ord. Anush savnet gudstjenestene, men hun skjulte sine følelser fordi hun forsto at det var hennes plikt å elske faren og vente på at Gud skulle få ham til å omvende seg.

Men da hun fikk vite at adventistenes husmenighet i byen deres forberedte en nattverdsabbat, ba hun far om tillatelse til å dra dit. Armenia er i stor grad et patriarkalsk samfunn der mange fedre er beslutningstaker i hjemmet. «Kan vi få lov til å delta i nattverdgudstjenesten?» spurte hun.

«Nattverd?» sa far. «Du vet, jeg kan lede den seremonien også».

Ingen gikk til nattverd den sabbaten.

Så ble far og mor besteforeldre. Anush hadde en storesøster som hadde giftet seg og flyttet hjemmefra, og hun fødte et barn. Mor fikk vite at barnet og resten av familien hadde blitt løftet opp i bønn i kirken. «De ba for oss i kirken, og jeg vil ta med noe søtt til dem som en takkegave», sa hun til far.

Fars hjerte ble rørt av menighetsmedlemmenes vennlighet, og han lot Anush og mor gå tilbake til kirken.



En del av det trettende sabbatsofferet i forrige kvartal gikk til å åpne et innflytelsessenter for familier som Anush sin familie, i Jerevan i Armenia. Takk for at du bidrar til å spre evangeliet med dine offergaver. Neste uke: Far begynner å gå i kirken.

