---
title:  Guds plan for ekteskapet
date:  18/08/2024
---

`Les Mark 10,1–12; 1 Mos 1,27 og 1 Mos 2,24. Hvilken felle skjulte seg bak fariseernes spørsmål om skilsmisse, og hva lærte Jesus oss med sitt svar?`

I dette avsnittet spør fariseerne Jesus om en mann har lov å skille seg fra sin kone. Fariseerne mente skilsmisse var OK. Spørsmålet var på hvilket grunnlag. Shammaiskolen var nok mest restriktiv – bare ved barnløshet, materiell forsømmelse, emosjonell forsømmelse eller utroskap. Hillel-skolen var romsligere og godtok skilsmisse nesten uansett grunn, men prosessen med å innvilge skilsmisse var mer komplisert og gjorde at prosessen trakk ut.

Derfor kan det virke noe underlig at de stiller Jesus spørsmålet om skilsmisse i det hele tatt er akseptabelt. Men bak spørsmålet lå et komplott for å få Jesus i klammeri med Herodes Antipas, som hersket over området øst for Jordan, der Jesus var. Antipas hadde skilt seg fra sin kone og giftet seg med sin brors kone Herodias. Herodes hadde halshugget døperen Johannes fordi han hadde irettesatt ham for dette ulovlige forholdet (se Matt 14,1–12).

Jesus parerer spørsmålet med sitt eget og spør fariseerne hva Moses har sagt i sakens anledning. Fariseerne viser til 5 Mos 24,1–4, som beskriver et spesielt tilfelle av gjengifte etter skilsmisse. Israelittene på Moses’ tid praktiserte allerede skilsmisse. Rettsreglene i 5 Mos 24 var ment å beskytte kvinnen. Men på Jesu tid fordreide Hillel-skolen dette slik at det ble lettere å få skilsmisse av nesten hvilken som helst grunn. Den loven som skulle beskytte kvinnen, ble altså brukt til å gjøre det lettere å støte henne fra seg.

I stedet for å ta opp rettspraksisen i 5 Mos 24, peker Jesus på Guds opprinnelige ideal for ekteskapet i 1 Mos 1 og 1 Mos 2. Han påpeker at Gud fra først av skapte en mann og en kvinne (1 Mos 1,27), to individer. Så kobler han denne sannheten til 1 Mos 2,24 om at en mann forlater sine foreldre og gifter seg med sin kone, og de to blir ett kjøtt. Dette enhetsbegrepet blir grunnlaget for Jesu stadfestelse av ekteskapsbåndet. Det Gud har sammenføyd, skal mennesker ikke skille.

`Hva kan menigheten din gjøre for å styrke ekteskapet blant dere? Hvordan kan dere hjelpe dem som allerede har gått fra hverandre?`