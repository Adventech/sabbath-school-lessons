---
title:  Den beste investeringen
date:  20/08/2024
---

`Les Mark 10,17–31. Hvilke viktige lærdommer om tro og hva det koster å være en disippel, for alle, både rike og fattige, kommer frem her?`

Mannen viser oppriktighet og respekt for Jesus. Han løper bort til ham, kneler for ham og stiller det spørsmålet som er avgjørende for alles skjebne: Hva skal til for å arve evig liv? Jesus svarer ved å henvise til den andre tavlen i de ti bud. Igjen viser mannen sin idealisme ved å si at han har holdt alt dette siden han var ung.

Av de fire evangeliene er det bare Markus som skriver at Jesus ble glad i mannen. Det er noe tiltalende ved hans idealisme. Men Jesus setter oppriktigheten hans på prøve og ber ham selge alt og følge ham. Mannen går skuffet bort, for han eide mye. Egentlig fulgte han ikke budene. Han brøt det første da han satte noe over Gud. Rikdommen var avguden hans.

Jesus forklarer så hvor forførende rikdom er og at det er lettere for et stort dyr som en kamel å komme gjennom et lite nåløye enn det er for en rik mann å komme inn i himmelen.

Disiplene blir forbauset over Jesu ord og lurer på hvem som da kan bli frelst. Jesus kommer til poenget i Markus 10,27: «‘For mennesker er det umulig, men ikke for Gud. Alt er mulig for Gud.’»

Markus 10,27 virker som et vakkert sted å avslutte historien: Du kan ikke komme til himmelen på egen hånd, du må ha Guds nåde for å bli frelst.

Men så utbryter Peter at han og vennene hans har forlatt alt for å følge Jesus. Jesus svarer at det dere har forlatt for å følge ham, er ingenting i forhold til det dere vil få, nå og i «den kommende verden».

Her er poenget: Det er Kristi død som opphever menneskets skyld, og så er det Kristi nåde og hans oppstandelsesliv som gir kraft til å følge hans befalinger.

`Les Rom 6,1–11. Hvordan åpenbarer disse versene Guds nåde i våre liv, både når han rettferdiggjør oss og når han gjør oss til nye mennesker i ham?`