---
title:  'Jesus lærer opp disiplene: Del 2'
date:  17/08/2024
---

### Bakgrunnsstoff
Mark 10, 1 Mos 1,27, 1 Mos 2,24, Gal 4,1–2, Rom 6,1–11, Jes 11,1–16

> <p>Minnevers</p>
> For heller ikke Menneskesønnen er kommet for å la seg tjene, men for selv å tjene og gi sitt liv som løsepenge for mange (Mark 10,45).

Denne uken tar vi for oss Markus 10, som runder av den delen der Jesus underviser disiplene som forberedelse til korset. Cirka halvparten av kapittelet handler om disiplene selv, resten om temaer som er viktige for disippelskapet, men som fortelles gjennom andre som har med Jesus å gjøre. Fariseerne kommer og krangler med ham om skilsmisse. Foreldre kommer med barna sine for at Jesus skal velsigne dem. En rik mann spør om evig liv, og en blind mann ber om å få synet igjen.

Kapittelet inneholder viktig lærdom om hva det vil si å følge Jesus, spesielt når det gjelder livet her og nå: ekteskap, barn, hvordan man skal forholde seg til rikdom, og belønningen og prisen for å følge ham. På toppen av det hele kommer helbredelsen av den andre blinde mannen (Mark 10,46–52, jf. Mark 8,22–26), som avslutter avsnittet (Mark 8,22–10,52) og gir en vakker illustrasjon av hva det både koster og fører til å følge Jesus.

Samlet sett forbereder alt dette Jesu følgesvenner – enten det er disiplene for 2000 år siden eller vår tids disipler – på de utfordringene som hører med til livet som disippel.