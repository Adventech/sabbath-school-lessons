---
title:  Til fordypning
date:  23/08/2024
---

Ellen G. White: «Jesus og barna» og «Det viktigste» i _Slektenes håp_, side 384–392.

«Jesus var alltid barnas venn. Han gledet seg over deres tillitsfulle hengivenhet og åpne, naturlige kjærlighet. Deres takknemlige lovprisning lød som musikk i ørene hans. Den virket oppkvikkende på sinnet når han var tynget av kontakten med listige hyklere. Jesu milde ansikt og hans vennlige måte å være på, vant barnas hengivenhet og tillit overalt hvor han kom.» – Ellen G. White: _Slektenes håp_, s. 384.

«For dem som i likhet med den unge rådsherren sitter i høyt betrodde posisjoner og er svært velstående, kan det se ut som et for stort offer å gi avkall på alt for å følge Jesus. Men dette gjelder alle som ønsker å bli hans disipler. Ikke noe mindre enn lydighet kan godtas. Overgivelse til Gud er kjernen i Kristi undervisning. Dette blir ofte lagt fram og påbudt på en måte som kan virke streng. Grunnen er at det ikke finnes noen annen måte å frelse menneskene på enn ved at de kvitter seg med ting som vil ødelegge hele deres vesen hvis de holder fast på dem.» – _Slektenes håp_, s. 392.

**Forslag til samtale**

`Hvordan kan du hjelpe barn og unge å holde kontakten med Kristus og menigheten? Hvorfor er dette en viktig oppgave?`

`Noen ganger hører vi folk si at de ikke er interessert i penger. Det er ikke sant. Alle interesserer seg for penger, og det er ikke noe galt i det. Hva kan da være problemet med penger, og hvorfor må trofaste kristne, både rike og fattige, vise varsomhet i sin omgang med penger?`

`Hvis Jesus hadde spurte deg: «Hva vil du jeg skal gjøre for deg?», hva ville du ha svart?`

`Tenk over Jesu ord i Markus 10,43–45. Hva betyr det å leve slik? Hvordan lærer vi å tjene i stedet for å bli tjent? Hva betyr dette for den måten vi lever og er på sammen med andre?`