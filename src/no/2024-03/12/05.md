---
title:  Forlatt av gud
date:  18/09/2024
---

`Les Mark 15,33–41. Hva er Jesu eneste ord på korset i Markus? Hva betyr Kristi død for oss alle?`

Markusevangeliet fremstiller korset som et mørkt sted, både fysisk og åndelig. Et overnaturlig mørke senket seg over Golgata fra rundt middagstid denne fredagen til rundt klokken 15. «Da den sjette time kom, falt det et mørke over hele landet helt til den niende time» (Mark 15,33).

Når Jesus ber på korset, roper han til Gud og spør hvorfor han er forlatt. Han siterer fra Salme 22,2. Vi finner andre henvisninger til den samme salmen i Markus 15,24 og 29, noe som tyder på at Skriften oppfylles i Jesu død. Guds vilje oppfylles midt i menneskenes onde intriger.

Jesu ord fra korset gjengis på arameisk med oversettelse. Ordene «min Gud, min Gud» er Eloi, Eloi i verset (en transkripsjon av det arameiske ’elahi). Det ville være lett å tro at Jesus ropte etter Elia (arameisk ’eliyyah som betyr «Min Gud er JHWH»). Det er denne feilen noen tilskuere gjør.

Avsnittet er en påfallende parallell til Jesu dåp i Markus 1,9–11.

| Dåpen: Mark 1,9–11 | Korset: Mark 15,34–39 |
| --- | --- |
| Johannes døper Jesus | Jesu dåp (se Mark 10,38) |
| Johannes (Elias-figur, se Mark 9,11–13) | Rope på Elia |
| Himmelen delte seg | Forhenget revnet |
| Ånd (_**pne**uma_) | Jesus utånder (_ex**pne**ō_) |
| Guds røst «min Sønn, den elskede” | Offiseren sier «Guds sønn» |

Disse parallellene antyder at på samme måte som Jesu dåp i Markus 1 er begynnelsen på hans virke, slik det er profetert i Daniel 9,24–27, er det som skjer på korset i Markus 15 høydepunktet, eller målet for hans virke, når han dør som løsepenge for mange (Mark 10,45). Jesu død på korset oppfyller også en del av profetien i Daniel 9,24–27. Når forhenget i tempelet rives i stykker (Mark 15,38), peker det mot oppfyllelsen av offersystemet idet forbildet møter motbildet, og en ny fase i frelseshistorien begynner.

`Til tross for menneskenes onde planer ble Guds hensikt oppfylt. Hvorfor burde dette hjelpe oss å lære at vi kan stole på Gud og vite at hans godhet vil seire til slutt, samme hva som skjer rundt oss?`