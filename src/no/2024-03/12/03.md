---
title:  Vær hilset, du jødenes konge!
date:  16/09/2024
---

`Les Mark 15,15–20. Hva gjorde soldatene med Jesus, og hva betyr det?`

Romerne pisket fanger brutalt for å forberede dem til henrettelse. Offeret ble kledd naken, bundet fast til en påle og deretter pisket med lærpisker som det var knyttet biter av bein, glass, steiner og spiker til.

Etter at Jesus var pisket, fortsatte soldatene å ydmyke ham. De kledde ham i en purpurrød kappe, satte tornekrone på hodet hans og hånet ham som jødenes konge. Gruppen av soldater kalles en bataljon, i dette tilfellet mellom 200 og 600 mann.

Ironien er tydelig for leseren, for Jesus er virkelig kongen, og soldatenes spott forkynner sannheten. Deres opptreden var en parodi på hvordan soldatene hyllet den romerske keiseren med ordene «Vær hilset, Cæsar, keiser!» Det er altså en underforstått sammenligning med keiseren.

Soldatenes handlinger for å håne Jesus går ut på å «slå» hodet hans med et siv, «spytte» på ham og «knele» i hånlig hyllest. Alle tre handlingene uttrykkes med imperfektum på gresk. Her viser denne grammatiske formen til gjentatte handlinger. De fortsatte altså å slå ham, de fortsatte å spytte på ham, og de fortsatte å knele for ham i hånlig hyllest. Jesus tar imot alt dette i taushet.

Det typiske mønsteret for en romersk korsfestelse var at den dømte bar korset naken til henrettelsesstedet. Også dette mønsteret var ment å skulle ydmyke og føre skam over den dømte foran forsamlingen.

Men jødene avskydde offentlig nakenhet. I Markus 15,20 står det at de tok av ham purpurkappen og kledde ham i hans egne klær. Dette ser altså ut til å være en innrømmelse overfor jødene der og da.

Tenk på ironien her: De bøyde seg og hyllet Jesus som konge, alt sammen en hån, selv om Jesus virkelig var jødenes konge, og ikke bare jødenes konge, men også deres konge.

`Disse mennene visste ikke hva de gjorde. Men hvorfor vil ikke deres uvitenhet unnskylde dem på dommens dag?`