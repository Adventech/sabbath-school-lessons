---
title:  Lagt til hvile
date:  19/09/2024
---

`Les Mark 15,42–47. Hvilken betydning har Josef av Arimateas inngripen, spesielt siden alle Jesu disipler var forsvunnet?`

Etter all dramatikken kommer de mer «hverdagslige» tingene. For det første må døde mennesker alltid begraves. Men flere av faktorene i det som følger, er ganske rørende, og andre er ekstremt viktige historisk sett.

Her dukker Josef fra Arimatea opp for første og siste gang i Markusevangeliet. Han var et respektert medlem av Rådet og tilhørte det som kalles «by-eliten». Som en velstående og respektert mann hadde han en viss anseelse hos stattholderen, noe som forklarer hvordan han våget å henvende seg til Pilatus og be om Jesu kropp. Det er en gripende detalj at et medlem av Rådet viste slik interesse for Jesu begravelse. Men hvor var Jesu disipler i alt dette?

En historisk detalj som er svært viktig her, er bekreftelsen på Jesu død. Mark 15,43 forteller om Josefs anmodning om å få Jesu lik. Men Pilatus ble overrasket over å høre at Jesus allerede var død (Mark 15,44). Derfor tilkalte han offiseren som hadde ansvaret for korsfestelsen og spurte om Jesus alt var død. Offiseren bekreftet at det stemte.

Dette er viktig fordi noen senere hevdet at Jesus ikke døde på korset, men bare besvimte. Offiserens vitnesbyrd til den romerske stattholderen motbeviser påstanden. Romerne hadde tross alt rutine med å henrette forbrytere.

Josef tok med seg et linklede til å svøpe Jesus i og la kroppen hans i en grav som var hugget ut av stein. Graven var stor nok til at man kunne gå inn i den (Mark 16,5). Sammen med Josef nevner evangelisten to kvinner som så stedet – Maria Magdalena og Maria, mor til Joses. Disse to og Salome overvar korsfestelsen på avstand, og alle tre går til graven søndag morgen for å fullføre arbeidet med å balsamere Jesus (Mark 16,1).

Hvorfor nevnes de tre kvinnene? De skal bli vitner til den tomme graven i Markus 16, og er dermed viktige vitner til Jesu oppstandelse.

`Det er ironisk at Jesu disipler glimrer ved sitt fravær mens et medlem av Rådet som fordømte Jesus, blir «helten» her. Hvordan kan vi være sikre på at ikke vi også glimrer ved vårt fravær i avgjørende tider?`