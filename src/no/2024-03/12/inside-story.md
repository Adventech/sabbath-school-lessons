---
title:  Misjonsfortelling
date:  20/09/2024
---

#### Å bringe armenia til kristus (del 9)

_Av Andrew McChesney_

Mens Anush ba for faren sin, ba hun også for de andre 4 000 innbyggerne i byen sin i Armenia. Så begynte Gud å berøre hjerter.

Etter dåpen møttes Anush regelmessig med to andre unge kvinner for å be for byen. Deretter arrangerte de seminarer som tiltrakk seg flere titalls unge mennesker. Med hjelp fra Den euroasiatiske divisjon, chartret de deretter busser og tok med grupper på 50 ungdommer på sightseeingturer rundt i Armenia. Kirkens medlemmer hilste på og ble venner med ungdommene på hvert stoppested. Anush så at ungdommene ble mer oppriktige og åpne i sine spørsmål om Gud når de besøkte steder langt hjemmefra.

Etter hvert som interessen for adventistenes budskap vokste, begynte en pastor å besøke byen annenhver søndag for å holde foredrag om samliv, økonomi og andre praktiske spørsmål. Mange mennesker deltok på møtene over to år.

Far var innflytelsesrik og respektert, så da han ble syvendedagsadventist, ble det lagt merke til i hele byen. Folk begynte å snakke om troen og hans beslutning om å gå til en kirke som ikke var statskirken. Dåpen hans brøt isen. Byens menighet, som en gang besto av sju troende kvinner som møttes i et privat hjem, har nå flyttet inn i et leid lokale der flere titalls mennesker samles hver sabbat. Menighetsmedlemmer og andre møtes også på nettet for å be hver dag. Det foreligger planer om å kjøpe et kirkebygg.

I dag jobber far, som heter Armen Safaryan, sammen med kona Gayane Badalyan og datteren Anush Safaryan med å lage tre typer tofu i bedriften sin. Som det eneste tofu-selskapet i Armenia har de vært omtalt på riksdekkende TV, og far fikk anledning til å fortelle om sin tro da han ble spurt om hvorfor han lager tofu.

Far er forstander i menigheten og leder for familieavdelingen, og han og mor, som leder kirkens helseavdeling, er svært etterspurte i andre kirker. Far sees som et forbilde i et land der mange mødre og barn fortsatt går i kirken uten ektemenn og fedre. Det ønsker far, mor og Anush å endre på. «Se, denne vanlige armenske mannen er adventist», sier kirkeledere når de presenterer far på foredrag. «Menn, dere er ikke alene. Denne mannen går i kirken på sabbaten».

Anush forteller sin historie i kirker og på ungdomsleirer og sier: «Ikke vær fornøyd med at ektemennene og fedrene deres bare lar dere gå i kirken. Be Gud om at de skal gå sammen med dere».