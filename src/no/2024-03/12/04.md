---
title:  Korsfestelsen
date:  17/09/2024
---

`Les Mark 15,21–38. Hva er så grusomt ironisk i disse versene?`

På dette tidspunktet i lidelseshistorien lider Jesus i taushet, kontrollert av mennesker som er ute etter å ta livet av ham. Gjennom hele evangeliet har han vært situasjonens herre. Nå handles det mot ham. Han var en robust omreisende predikant, men slagene og mangelen på mat og søvn slet slik på ham at en fremmed måtte bære korset for ham.

Ved korset ble klærne hans tatt av og ble soldatenes eiendom, og det ble trukket lodd om hvem som skulle få dem (jf. Sal 22,19). Korsfestelse var en nokså ublodig henrettelsesmetode. Naglene som festet en person til korset (jf. Joh 20,24–29), ble trolig slått inn i håndleddet bak håndflaten, der det ikke er noen store blodårer. (Både på hebraisk og gresk kan ordet for «hånd» vise til både hånden og underarmen). Selve håndflaten har ikke den strukturen som skal til for å bære kroppsvekten ved korsfestelse. Medianus-nerven går gjennom midten av underarmen og ble knust av naglene, noe som ga uutholdelige smerter oppover i armen. Det var vanskelig å puste. For å få luft måtte de korsfestede skyve mot de naglede føttene og bøye armene, noe som igjen medførte store smerter. Utmattelse og kvelning var en av dødsårsakene.

Jesus ble utsatt for hån og ydmykelse under korsfestelsen. Markusevangeliet har et åpenbarings-/hemmeligholdelsesmotiv der Jesus som regel maner til taushet om hvem han er. Derfor forekommer ikke de kristologiske titlene «Herre», «Guds sønn» og «Kristus» særlig ofte i fortellingen.

På korset er det annerledes. Han kan ikke skjules. Det er ironisk at det er de religiøse lederne som bruker disse titlene når de håner Jesus. Her fordømmer de seg selv!

Ett av de hånlige utsagnene deres skiller seg ut. I Markus 15,31 sier de: «Andre har han frelst, men seg selv kan han ikke frelse!» For å understreke poenget om hans hjelpeløshet på korset viser de til at han hjalp andre (det greske verbet kan bety «frelse», «helbrede», «redde»). Dermed innrømmer de ironisk nok at han er Frelseren. Ironien går lenger – grunnen til at han ikke kunne eller ville redde seg selv, var at han på korset reddet andre.

`Les Joh 1,1–3 og tenk over hva teksten sier om Jesus, den samme Jesus som korsfestes her i Markusevangeliet. Hvordan kan vi forstå hva Kristi død betyr for oss?`