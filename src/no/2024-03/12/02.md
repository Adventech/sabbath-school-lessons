---
title:  Er du jødenes konge?
date:  15/09/2024
---

`Les Mark 15,1–15. Hva slags ironiske situasjoner oppstår her?`

Pontius Pilatus var stattholder i Judea fra 26–36 e.Kr. Han var ingen mild leder, og han vakte flere ganger bestyrtelse blant folket i landet (jf. Luk 13,1). Den jødiske rettssaken mot Jesus resulterte i en dødsdom for blasfemi. Men under romersk styre kunne ikke jødene henrette folk i de fleste tilfeller, og derfor brakte de Jesus til Pilatus for å få ham dømt.

Anklagen mot Jesus nevnes ikke, men det er mulig å finne ut hva anklagen gikk ut på ut fra det korte spørsmålet Pilatus stiller Jesus: «Er du jødenes konge?» (Mark 15,2). I gammeltestamentlig tid salvet Israel sine konger, så det er ikke vanskelig å se hvordan betegnelsen Messias («den salvede») kan fordreies til å gjøre krav på å bli hyllet som konge og dermed være keiserens rival. Overfor Rådet var anklagen derfor blasfemi, mens overfor stattholderen var det oppvigleri, som kunne føre til dødsstraff.

Det ironiske er at Jesus er både Messias og jødenes konge. Det var feil å dømme ham for blasfemi og oppvigleri, han burde i stedet ha blitt hyllet og tilbedt. Likevel opptrer Jesus på kongelig vis. Svaret til Pilatus, «Du sier det» (Mark 15,2), er uforpliktende. Han hverken benekter eller bekrefter tittelen. Svaret kan tyde på at han er en konge, men av et annet slag (jf. Joh 18,33–38).

Markus 15,6 tar frem skikken med å løslate en fange i forbindelse med påsken. I Mark 15,9 spør Pilatus om de vil han skal løslate «jødenes konge». Han kan ha ment det ironisk, men ironien virker mot ham.

Markus 15,9–10 er en studie i oppfattelse og misforståelse. Pilatus oppfatter at de religiøse lederne utleverte Jesus av misunnelse, men han oppfatter ikke at han gir dem vann på mølla ved å spørre folkemengden. De oppildner folket og krever at Jesus skal korsfestes. Pilatus nøler. Korsfestelse var en forferdelig måte å dø på, spesielt for en han mente var uskyldig. Det er ironisk at den hedenske stattholderen ville løslate Messias mens de religiøse lederne ville ha ham korsfestet.

`Hva kan hindre deg i å følge mengden når den legger press på deg?`