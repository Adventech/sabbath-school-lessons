---
title:  Hvem er du?
date:  12/09/2024
---

`Les Mark 14,60–72. Sammenlign Jesu reaksjon på hendelsene med Peters. Hva kan vi lære av forskjellene?`

Markus 14,53–59 forteller om da Jesus blir ført frem for Rådet og den første delen av rettssaken. Det er en øvelse i frustrasjon. Gang på gang prøver lederne å få anklagene mot Jesus til å holde. Evangelisten påpeker at vitnesbyrdene var falske og at vitnene ikke var enige.

Til slutt reiser øverstepresten seg og taler direkte til Jesus. Først svarer ikke Jesus. Men så stiller øverstepresten ham under ed foran Gud (se Matt 26,63) og spør rett ut om han er Messias. Jesus innrømmer åpent og ærlig at han er det, og henviser deretter til Daniel 7,13.14 der det står at Menneskesønnen skal sitte ved Guds høyre hånd og komme med himmelens skyer. Det blir for mye for øverstepresten, som river i stykker kjortlene sine og krever at Jesus skal dømmes, noe rådet straks gjør. Lederne begynner å ydmyke Jesus ved å spytte på ham, dekke til ansiktet hans, slå ham og be ham profetere.

Mens Jesus står inne og blir anklaget og avlegger sitt vitnesbyrd, står Peter utenfor og avlegger et falskt vitnesbyrd. Dette er den sjette og siste smørbrødhistorien hos Markus, og her er ironien klokkeklar. To parallelle personer, Jesus og Peter, gjør det motsatte. Jesus gir et trofast vitnesbyrd, Peter et falskt. Tre ganger blir Peter tilsnakket av en tjener eller tilskuere, og hver gang nekter han for at han har noe med Jesus å gjøre, og han banner også på det.

Da galer hanen for andre gang, og Peter husker plutselig Jesu profeti om at han skulle fornekte ham tre ganger samme natt. Han bryter sammen og gråter. Her er den slående ironien – i slutten av rettssaken får Jesus bind for øynene, blir slått og får ordre om å «profetere»! Tanken var å gjøre narr av ham siden han ikke kunne se hvem som slo ham. Men samtidig som de gjør dette, fornekter Peter Jesus på gårdsplassen nedenfor og oppfyller dermed en av Jesu profetier. Når Peter fornekter Jesus, viser han altså at Jesus er Messias.

`Hvilke håpets ord vil du gi til en som gjerne vil følge Jesus, men som ikke riktig klarer det? Hvem av oss har ikke sviktet det vi visste var Jesu vilje?`