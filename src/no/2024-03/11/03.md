---
title:  Nattverden
date:  09/09/2024
---

`Les Mark 14,22–31 og 2 Mos 24,8. Hvilken betydning har beretningen for kristentroen?`

I Markus 14,12 står det at dette er de usyrede brøds første dag, da påskelammet ble ofret. Måltidet ble inntatt torsdag kveld.

Under nattverden innfører Jesus en ny minnegudstjeneste. Den er en overgang fra den jødiske påskefeiringen og er knyttet til at Israel forlot Egypt og ble Guds paktsfolk på Sinai. Da pakten ble beseglet i 2 Mos 24,8, stenker Moses offerblod på folket og sier: «Se, dette er paktens blod, den pakten Herren har sluttet med dere på grunnlag av alle disse ordene».

Det er påfallende at i nattverden som Jesus innstifter, brukes ikke påskelammet. Det er fordi Jesus er Guds lam (jf. Joh 1,29). Brødet i nattverden er et bilde på hans legeme. Den nye pakt (jf. Jer 31,31–34) er beseglet med Jesu blod, og begeret er et bilde på dette. Han sier: «Dette er mitt blod, paktens blod, som blir utøst for mange» (Mark 14,24).

Midt i alt dette forutsier Jesus at alle disiplene vil forlate ham. Han siterer Sakarja 13,7, der det står om sverdet som treffer hyrden og sauene som blir spredt. Jesus er hyrden, og disiplene er sauene. Det er et dystert og deprimerende budskap. Men Jesus tilføyer et ord om håp og gjentar løftet om sin oppstandelse. Han tilføyer at han vil gå foran disiplene til Galilea. Det er denne forutsigelsen som den unge mannen ved Jesu grav viser til i Markus 16,7, og derfor har den en spesiell tyngde her.

Men alt dette er for vanskelig for disiplene å akseptere, særlig for Peter, som sier at om alle andre kan falle fra, vil ikke han gjøre det. Men Jesus fortsetter sin tale og sier at Peter vil fornekte ham tre ganger før hanen galer to ganger. Forutsigelsen kommer til å spille en avgjørende rolle i scenen med Jesu rettssak og Peters fornektelse, så den spiller også en viktig rolle her.

`Hva kan du lære av de gangene du har gitt Gud et løfte og ikke holdt det?`