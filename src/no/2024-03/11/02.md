---
title:  Uforglemmelig
date:  08/09/2024
---

`Les Mark 14,1–11. Hvilke to historier er flettet sammen her, og hvordan utspiller de seg i forhold til hverandre?`

Markus 14,1 viser at det var to dager til påsken. Møtet fant trolig sted enten tirsdag kveld eller onsdag den uken. De religiøse lederne har en plan og en tidsplan. De trenger bare et middel for å nå målet. Det kommer fra uventet hold.

Avsnittet er den femte smørbrødhistorien i Markus (se studium 3). Historien om komplottet mot Jesus knyttes til historien om en kvinne som salver Jesu hode med kostbar parfyme. To parallelle personer utfører motsatte handlinger som gir en ironisk kontrast.

Markus forteller ikke hvem hun er. Hennes utrolige gave står i kontrast til Judas’ svik mot sin Herre. Hun står uten navn mens han nevnes som en av de tolv. Vi får vite prisen på gaven hennes, men hans pris er bare et løfte om penger.

Vi får ingen begrunnelse for det hun gjør, men middagsgjestene blir forferdet over det de mener er sløsing med nesten en årslønn da hun heller parfymen over Jesus. Jesus tar henne imidlertid i forsvar og sier at det hun har gjort, skal bli en del av evangeliets forkynnelse over hele verden til minne om henne. Det er uforglemmelig. Alle de fire evangeliene forteller historien i en eller annen form, trolig fordi Jesu ord sa hennes gjerning skulle huskes.

Judas’ forræderi er også uforglemmelig. Markus antyder at motivet var grådighet. Johannesevangeliet sier det med rene ord (Joh 12,4–6).

Markus spiller på ordet «god» for å illustrere at det er snakk om to ulike motiver i disse historiene. Jesus kaller kvinnens handling «god» i Markus 14,6. Han sier at man alltid kan gjøre «godt» mot de fattige (Mark 14,7), og i Markus 14,9 kaller han handlingen hennes en del av «de gode nyhetene/evangeliet». I Markus 14,11 ser Judas etter en «god anledning» til å forråde Jesus. Ordspillet antyder at menneskers planer om å tilintetgjøre Messias faktisk blir en del av evangeliets fortelling, fordi det virkeliggjør Guds vilje til å gi sin Sønn til frelse for menneskene.

`Hvordan kan Rom 8,28 bidra til å forklare det som vil skje her?`