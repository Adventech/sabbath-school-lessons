---
title:  Misjonsfortelling
date:  13/09/2024
---

#### Oppfyller en drøm om tofu (del 8)

_Av Andrew McChesney_

Far fikk problemer med magen, og mor og Anush bestemte seg for å følge nøye med på kostholdet hans. Anush var vegetarianer, og mor, som var utdannet biolog, visste hvilke matvarer som var sunne. Men de hadde ikke forsøkt å sette de sunneste matvarene på familiens bord. Mor og Anush begynte å gi far mest mulig plantebasert mat, og mageproblemene forsvant.

Så fikk far en ny drøm. Han så et sterkt lys i garasjen. Det var så sterkt at han ikke klarte å se på det. «Ikke vær redd», sa en stemme fra lyset. «Kom her. Ta denne bøtten med frø, og plant dem på dette bordet».

Far så en bøtte med frø ved siden av et bord i rustfritt stål. Men kommandoen ga ingen mening. Som universitetsstudent hadde han utdannet seg til landbruksforsker, så han kjente til planter. Men selv uten den kunnskapen visste han at frø ikke kunne spire på stål. «Frø må plantes i bakken», protesterte han. Stemmen vaklet ikke. «Gjør som jeg sier», sa den.

Fortsatt i drømmen gikk det en dag, og far så friske, fem centimeter lange skudd vokse opp fra bordet. Han ble sjokkert. «Hva er det som skjer?» sa han. «Hvordan kan frøene vokse på én natt og på dette bordet i rustfritt stål?»

«Du må trekke opp de grønne skuddene og selge dem», sa stemmen.

Faren fortalte familien om drømmen. Mens Anush lyttet, lurte hun på om Gud ba far om å lage tofu. Det fantes ikke noe selskap som produserte tofu i Armenia. Far var bedriftseier med landbruksutdanning, og Anush var sikker på at han kunne klare det. Men hun ville ikke prøve å tolke drømmen hans. Hun ba om at far skulle høre Guds kall direkte.

Så deltok Anush på en medisinsk misjonærkonferanse i Ukraina. De 300 deltakerne ble begeistret da de hørte om fars drøm. Året var 2019, og adventistene hadde blomstrende tofu-produksjonsanlegg og helsekostbutikker i landet. Da konferansearrangøren spurte hvem som kunne tenke seg å lære far å lage tofu, rakk alle opp hånden.

To måneder senere kjøpte far flybilletter til Ukraina. I likhet med Abraham og Sara reiste han og mor hjemmefra uten å vite nøyaktig hvor de skulle. Gud organiserte alt. Medisinske misjonærer fra konferansen møtte dem på flyplassen. Far og mor ble sammen med dem mens de besøkte adventistiske helsekostbutikker og tofu-fabrikker i 12 dager. Far så at kristne ikke bare kunne arbeide for penger, men også for Guds ære. Han ble imponert. Han dro hjem og åpnet Armenias første tofu-bedrift.

Anush var overlykkelig. Hun var forbløffet over at far en gang hadde brukt hennes vegetariske livsstil som en grunn til å nekte henne å gå i kirken, og nå solgte han tofu og fremmet en vegetarisk livsstil.

En del av det trettende sabbatsofferet i forrige kvartal gikk til å åpne et innflytelsessenter for familier som familien til Anush, i Jerevan i Armenia. Takk for at du bidrar til å spre evangeliet med dine offergaver. Neste uke: Familien går sammen om å spre evangeliet i Armenia.