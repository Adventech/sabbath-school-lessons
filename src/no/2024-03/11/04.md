---
title:  Getsemane
date:  10/09/2024
---

`Les Mark 14,32–42. Hva ba Jesus om i Getsemane, og hvordan ble bønnen besvart?`

Jesus og disiplene forlater Jerusalem, der de har spist påskemåltidet, og går over Kidrondalen til en hage på skråningene av Oljeberget. Navnet Getsemane betyr oljepresse, så det fantes nok en olivenoljepresse i nærheten. Det nøyaktige stedet er ukjent fordi romerne hogde ned alle trærne på Oljeberget under beleiringen i år 70 e.Kr.

Da Jesus går inn i hagen, lar han disiplene være igjen der og går videre sammen med Peter, Jakob og Johannes. Men så lar han også dem være igjen og går videre alene. Denne romlige distanseringen antyder at Jesus blir stadig mer isolert og alene i møte med den kommende lidelsen.

Jesus ber om at lidelsens beger må bli tatt bort, men bare hvis det er Guds vilje (Mark 14,36). Han bruker det arameiske uttrykket Abba, som Markus oversetter med «far». Det betyr ikke «pappa», slik noen har antydet. Et barn tiltalte sin far som abi (se Raymond E. Brown: _The Death of the Messiah_, Anchor Bible Reference Library [New York: Doubleday, 1994], bind 1, s. 172, 173). Men bruken av uttrykket Abba, far, innebærer en nær familiær tilknytning, som ikke bør undervurderes.

Det Jesus ber om, er at lidelsens beger skal bli tatt bort. Men han gir seg inn under Guds vilje (se også Fadervår, Matt 6,10). Gjennom resten av lidelseshistorien blir det tydelig at svaret på Jesu bønn er «nei». Han vil ikke fjerne lidelsens beger, for det er veien til verden frelse.

Når du møter motgang, er det godt å ha venner som støtter deg. I Filipperbrevet 4,13 snakker Paulus om at han klarer alt gjennom ham som gir ham kraft. Mange glemmer neste vers, der apostelen begynner med «Likevel». Her står det: «Likevel gjorde det meg godt at dere sto sammen med meg da jeg var i nød». Det var dette Jesus ønsket seg i Getsemane. Tre ganger søkte han trøst hos disiplene. Tre ganger sov de. Til slutt vekker han dem slik at de går ut sammen med ham for å møte prøvelsen. Han er klar, det er ikke de.