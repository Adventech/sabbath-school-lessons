---
title:  Opp ned
date:  03/08/2024
---

### Bakgrunnsstoff
Mark 7, Jes 29,13, 2 Mos 20,12, Mark 8,11–21

> <p>Minnevers</p>
> Ikke noe av det som kommer inn i mennesket utenfra, kan gjøre det urent. Nei, det er det som går ut fra mennesket, som gjør mennesket urent. (Mark 7,15).

Denne uken ser vi på Markus 7 og første del av Markus 8. I begynnelsen av Markus 7 skaper Jesus brudulje når han avviser religiøse tradisjoner. Men måten han gjør det på, er svært relevant for dagens kristenliv. Deretter stiller han en gåte som åpner døren til en sann forståelse av hva tro er.

Etter dette drar han til Tyrus og Sidon og møter en unik kvinne: Hun er den eneste i evangeliene som vinner en diskusjon med Jesus! Møtet er uvanlig, og under det ligger det en hemmelig kommunikasjon som kvinnen har fanget opp, og takket være hennes tro innvilget Jesus hennes anmodning.

Med en annen helbredelse avslører Markus 7 den viktige sannheten at selv om mirakler kan være aldri så imponerende, kommer de ofte til kort når det gjelder å åpne hjerter for sannheten. For hva hjalp miraklene de religiøse lederne som ville avvise Jesus?

I Markus 8 ser vi på brødets betydning som symbol på lære og tradisjon. Disse fortellingene inneholder mye lærdom om meningen med og utøvelsen av det religiøse liv.