---
title:  Rene hender eller et rent hjerte?
date:  05/08/2024
---

`Les Mark 7,14–19. Hva mente Jesus med gåten i Markus 7,15?`

Jesu ord her har vært en gåte for mange som har fundert over sammenhengen med læren i 3 Mos 11 om ren og uren mat. Avskaffer Jesus et slikt skille? Tar adventistene feil når de lærer at medlemmer som spiser kjøtt, skal holde seg til kjøtt fra listen over rene dyr?

For det første ville det være merkelig om Jesus plutselig skulle forkaste Moses’ regler i Mark 7,14–19 når han nettopp hadde forsvart Moses mot tradisjonen i Mark 7,6–13. For det andre har den tradisjonen fariseerne forfekter, ikke hjemmel i GT, men det har matlovene. For det tredje betyr det Markus 7,19 sier om at Jesus renser all mat, ikke at matlovene er opphevet, men at fariseernes tradisjon om kontaktsmitte er ugyldig. Dette er for eksempel tanken om at hvis man kunne bli uren av kontakt med hedninger, kunne man også bli uren av kontakt med mat de hadde rørt ved.

`Les Mark 7,20–23. Hva kan gjøre en person uren?`

I Markus 7,19 sier Jesus at maten ikke går inn i hjertet, men ned i magen og så ut gjennom tarmen. Men i 7,21–23 påpeker han at det onde kommer fra hjertet, fra selve kjernen av den vi er. Han legger frem en liste over laster som starter med onde tanker, men ender i onde handlinger.

Når henvisningen til det femte budet i Markus 7,10 tas med i listen over laster, er alle budene i dekalogens andre tabell med. I Markus 7,7 viser Jesus dessuten til fåfengt tilbedelse, brudd på det som er kjernen i de fire første budene. Jesus forsvarer altså Guds lov i hele avsnittet.

`Du kan ha den rette teologien, men hvem har ditt hjerte?`