---
title:  Misjonsfortelling
date:  09/08/2024
---

#### En bønn om fars frelse (del 3)

_Av Andrew McChesney_

Som universitetsstudent, så Anush en meksikansk film om en liten gutt som ba for sin fars omvendelse. I filmen sa gutten: «Jeg tror at hvis jeg ber for faren min hver eneste dag, vil han for all del komme til Gud». Gutten ba hver dag, og faren ga sitt hjerte til Gud.

Inspirert av historien bestemte Anush seg for å be hver eneste dag for at faren skulle bli døpt. Hun begynte å be fire år før sin egen dåp. To år etter dåpen ba hun fortsatt for ham. Hun var sikker på at han ville komme til Gud. Men da det begynte å ulme i hjemmet, begynte hun å lure på hvor mye lenger hun måtte vente.

Etter dåpen ble Anush svært aktiv i Syvendedags Adventistkirken. Hun stilte opp som frivillig i kirkens arbeid, og noen ganger fikk hun en liten lønn, andre ganger ikke noe i det hele tatt.

Far klaget ikke, for han hadde gitt Anush tillatelse til å gå i kirken og bli døpt. Armenia er i stor grad et patriarkalsk samfunn der mange fedre er beslutningstakere i hjemmet.

Men far ville det beste for datteren, og han kunne ikke forstå hvorfor hun jobbet for så lite lønn. «Kirken utnytter deg», sa han. «Du er talentfull, og de utnytter deg uten å gi deg det du fortjener».

Anush begynte å føle spenninger når hun var hjemme, og hun likte det ikke. Hver gang hun ble invitert til å delta i et kirkeprogram, ba hun far om tillatelse. Far ga henne lov, men klaget hver gang.

Anush bestemte seg for å snakke med Gud.

«Gud, jeg vet at far vil komme til deg, men jeg er så sliten», sa hun. «Jeg gir deg to alternativer: enten kommer han til deg, eller så kommer han til deg».

Etterpå sa hun til mor: «I dag ber jeg inderlig til Gud. Vær sammen med meg. Vi vil ikke at denne situasjonen skal fortsette. Vi vil at far skal gå i kirken sammen med oss».

I Armenia er det mange mødre og barn som går i kirken uten ektemenn og fedre. Mange familier er komfortable med ordningen så lenge mennene lar mødrene og barna gå uten forfølgelse. Men Anush var ikke lenger fornøyd med en slik ordning. Hun ville at far også skulle gå i kirken.

Mor gikk med på å be. Anush sitt håp steg til himmels. Hun var sikker på at Gud ville forandre fars hjerte. Hun var overbevist om at det kunne skje når som helst.

En del av det trettende sabbatsofferet i forrige kvartal gikk til å åpne et innflytelsessenter for familier som familien til Anush, i Jerevan i Armenia. Takk for at du bidrar til å spre evangeliet med dine offergaver. Neste uke: Far forbyr Anush og mor å gå i kirken.