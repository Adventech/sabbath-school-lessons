---
title:  Smuler til hundene
date:  06/08/2024
---

`Les Mark 7,24–30. Hvilke viktige lærdommer finner vi her?`

Etter det vanskelige avsnittet i gårdagens avsnitt reiser også dette avsnittet noen spørsmål. Hvorfor reagerer Jesus så sterkt på denne kvinnen og kaller henne en hund?

Han sier det ikke rett ut, men to ting i svaret gir oss en pekepinn om hva han vil lære oss. I Mark 7,27 sier han at barna bør få mat «først». Hvis det finnes et «først», er det logisk at det også må finnes et «andre». Det andre er at Jesus bruker en diminutivform av ordet hund som ikke betyr valp, men snarere hund som får være i huset, i motsetning til gatehunder. Kvinnen plukker opp disse to signalene i sitt svar til Jesus, og det forklarer hennes reaksjon.

Hun går rett på sak og svarer: «Herre ... selv hundene under bordet spiser jo smulene etter barna» (Mark 7,28).

Hvordan kom hun på et slikt svar? Jo visst, kjærligheten til datteren drev henne. Men Jesus hadde også oppmuntret henne. Han hadde sagt «først» og antydet dermed at det kunne finnes et «andre». Dessuten antydet han at hun var en hund under bordet. Slik hunden befant seg under bordet i huset, befant hun seg ved Jesu føtter og ba for datteren sin. Hun gjorde altså krav på hundens rett til den maten som falt på gulvet.

Kvinnens reaksjon viser hennes tro. Når hun kalte det store miraklet med å helbrede datteren på avstand for en «smule», tydet det både på at Jesu kraft var stor (hvis et slikt mirakel var en smule, hva ville da et helt brød være?) og at det bare var en bagatell for ham å gi henne det hun ba om. Jesus ble rørt og ga henne det hun ba om.

«Ved sin handlemåte overfor henne har han vist at denne personen som Israels folk betraktet som utstøtt, ikke lenger er en fremmed. Hun er medlem av Guds familie. Som barn har hun rett til å få del i sin Fars gaver.» – Ellen G. White: _Slektenes håp_, s. 303.

`Hvorfor er fordom mot andre raser og nasjonaliteter i strid med Jesu lære? Hvordan kan vi bli fri for dette ondet?`