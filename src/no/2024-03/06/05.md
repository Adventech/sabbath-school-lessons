---
title:  Stum
date:  07/08/2024
---

`Les Mark 7,31–37. Hvem ble ført til Jesus, og hva gjorde Jesus for ham?`

Jesus tok ingen snarvei til Galilea fra området rundt Tyrus og Sidon. Det ser ut som han dro nordover fra området ved Tyrus, opp gjennom Sidon-regionen, deretter innover i landet og ned gjennom området nordøst for Genesaretsjøen for til slutt å ende opp ved selve sjøen. Omveien ga ham sikkert ekstra tid til å undervise disiplene.

Teksten sier ikke hvem som kom til Jesus med mannen, men problemet var tydelig nok – han kunne ikke høre og hadde vanskelig for å snakke. Hørselstap isolerer mennesker fra omgivelsene, og alvorlig døvhet kan gjøre det vanskelig å lære å snakke. Mannen kan ha hatt problemet lenge.

Jesus forstår situasjonen og tar mannen til side alene. Han helbreder mannen på en merkelig måte. Han stikker fingrene i mannens ører, spytter, rører ved tungen hans og sukker. Jesus rører ved de delene av mannen som han vil helbrede, men hvorfor sukker han? Han sukket «ved tanken på de ører som ikke ville åpne seg for sannheten og de tungene som nektet å anerkjenne ham.» – Ellen G. White: _Slektenes håp_, s. 304.

Jesus ga mannen hørselen tilbake og satte ham i stand til å snakke tydelig. Hans sukk viser hvilke grenser Gud har satt for seg selv når det gjelder menneskets frie valg. Han tvinger ikke viljen. Alle kan velge hvem de vil skal lede deres liv – livets eller mørkets fyrste. Jesus kunne åpne døve ører, men ville ikke tvinge de vantro til å anerkjenne ham som Messias.

Den korte historien viser også hva Gud kan gjøre for dem som frivillig vender seg til ham. Kanskje har du nølt med å dele din tro og vært usikker på hva du skal si. Dette miraklet er en oppmuntring om at Herren Jesus kan åpne ørene dine slik at du blir lydhør for andres behov og kan komme med ord som kan hjelpe dem på veien videre.

`Hva gjør du med de gavene du har fått til å høre og tale?`