---
title:  Menneskelige tradisjoner mot guds bud
date:  04/08/2024
---

`Les Mark 7,1–13. Hvilke sannheter trekkes frem her?`

Man kan forestille seg at barn lærer om dette avsnittet i sabbatsskolen og kommer hjem og forteller foreldrene sine at de ikke behøver å vaske hendene før de spiser, for Jesus har sagt det! Men dette handler ikke om hygiene.

På Jesu tid var mange svært opptatt av rituell renhet. I tiden mellom GT og NT spredte tanken om å vaske hendene for å bevare rituell renhet seg til vanlige folk, selv om det fra først av bare gjaldt prestene (2 Mos 30,17–21). Det er derfor de religiøse lederne klager til Jesus over disiplene hans.

Jesus svarer ikke rett ut. I stedet gir han et todelt svar. Først siterer han Jesajas ord om en nasjon som ærer Gud med ord, men har et hjerte som er langt borte fra ham (Jes 29,13). Sitatet fortsetter med en fordømmelse av det å erstatte Guds befalinger med menneskers tradisjoner.

Den andre delen av Jesu svar spinner videre på Jesaja-sitatet. Han viser til Guds befaling om å ære sine foreldre (2 Mos 20,12), det vil si å ta vare på dem når de blir gamle, og setter dette opp mot en religiøs tradisjon der man kan innvie noe til Gud (en gave, korban) og bruke det selv mens man nekter å gi det til gamle foreldre i nød. Man kan tenke seg møtet: «Jeg er så lei meg, far. Jeg skulle så gjerne ha hjulpet deg, men jeg har gitt pengene til tempelet.»

Slikt hykleri går Jesus hardt ut mot. De har satt sine tradisjoner over Guds ord, og dermed har de syndet.

Så hva var svaret på fariseernes spørsmål? Jesu svar tyder på at han ikke lar seg overbevise av deres insistering på at renselse av hender er nødvendig for å være i pakt med Guds vilje. Han støtter lovens bud i møte med menneskers tradisjoner. (Se også Mark 1,44; Mark 7,10–13; Mark 10,3–8; Mark 12,26; Mark 12,29–31).

`Kan det tenkes at også vi har «tradisjoner» som går mot Guds lovs prinsipper? Hva kan det i så fall være?`