---
title:  Pass deg for dårlig brød
date:  08/08/2024
---

`Les Mark 8,11–13. Hva gjorde fariseerne som skuffet Jesus?`

Hvorfor ikke vise sin guddomskraft og overbevise tvilerne? Problemet går tilbake til slutten av Markus 3, der Jesus snakker om synden mot Den hellige ånd. Hvis ørene og øynene er lukket, blir man ikke overbevist av et nytt mirakel, ikke engang et tegn fra himmelen. Det blir bare avfeid som alt annet. Selv et mirakel er ikke nok til å overbevise den som ikke vil tro.

`Les Mark 8,14–21. Hva hadde disiplene glemt, og hva var Jesu poeng?`

Jesus benytter anledningen til å advare disiplene mot fariseernes og Herodes’ «surdeig» (Mark 8,15), det vil si deres lære (jf. Matt 16,12).

Men disiplene misforstår og tror han mener at de ikke skal kjøpe brød. Som vanlig når disiplene misforstår, rettleder Jesus dem. Han stiller en rekke spørsmål der de første er retoriske og uttrykker skuffelse over at de ikke har forstått oppdraget hans. Ordene minner om det han sier i Mark 4,10–12 om utenforstående som ikke forstår. Det skal vekke disiplene fra deres åndelige sløvhet.

I Mark 8,19–20 stiller han enkle spørsmål om hvor mange kurver med matrester de hadde samlet inn etter at han hadde mettet de 5000 (Mark 6,30–44) og de 4000 (Mark 8,1–10), for å vise at de burde ha forstått at små ressurser ikke kan stoppe Guds Messias. Det siste spørsmålet i Mark 8,21 er også retorisk: «Forstår dere ennå ikke?» Se bare på alt de allerede har sett og opplevd sammen med Jesus.

`Hvordan kan vi bli mer åpne for Guds virkelighet og kjærlighet? Tenk på alle bevisene vi har fått for Gud og hans kjærlighet. Men hvorfor er det så lett å tvile?`