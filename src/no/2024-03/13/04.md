---
title:  Kvinnene ved graven
date:  24/09/2024
---

«Kvinnene som hadde stått ved Kristi kors, ventet og våket mens sabbatens timer svant. Meget tidlig den første dag i uken gikk de ut til graven med kostbare salver for å salve Jesu legeme. De tenkte ikke på at han skulle stå opp fra de døde. For dem var håpets sol gått ned, og det var natt i deres sinn. Mens de gikk der, snakket de sammen om Kristi barmhjertighetsgjerninger og hans trøstende ord. Men de husket ikke at han hadde sagt: ‘Jeg skal se dere igjen’ Joh 16,22.» – Ellen G. White: _Slektenes håp_, s. 601.

`Les Mark 16,1–8. Hva skjedde, og hvordan reagerte kvinnene i første omgang?`

Fra evangeliets begynnelse vet leseren at Jesus er Messias. Men i selve teksten er Peter den første som ikke er besatt av demoner da han erklærer ham som Messias, i Markus 8,29. Og denne bekjennelsen kommer ikke før halvveis ut i boken!

Gjennom hele Markusevangeliet ber Jesus folk om å tie med hvem han er eller om en helbredelse han har utført for dem. I Markus 1,44 ber han en spedalsk om ikke å fortelle noen om helbredelsen. I Markus 5,43 ber han Jairus og hans kone om ikke å fortelle noen om datterens helbredelse. I Markus 7,36 ber han en gruppe om ikke å fortelle om helbredelsen av en døvstum mann. Og så befaler han disiplene sine ikke å fortelle folk at han er Messias (Mark 8,30, se også Mark 9,9). Hovedgrunnen til at Jesus ba dem tie, var sikkert at han ville ha tid til å fullføre sin gjerning i tråd med tidsprofetiene i Daniel 9,24–27.

I denne scenen, selv etter at de hadde fått vite at Jesus hadde stått opp, flyktet kvinnene redde og forbløffet fra graven og snakket ikke til å begynne med om det som hadde skjedd.

Men tausheten varte ikke lenge. Når vi kommer til slutten av Markusevangeliet, leser vi dette: «Men de gikk ut og forkynte overalt, og Herren virket med og stadfestet Ordet gjennom de tegn som fulgte» (Mark 16,20).

Dermed er det slutt på temaet om å tie om Jesus og om hvem han er og hva han har gjort. Boken slutter med at de forkynner «overalt».

Hvorfor må vi ikke tie om Jesus og det han har gjort? Hvem kan du fortelle om Jesus og frelsesplanen i dag?