---
title:  Glede over oppstandelsen
date:  22/09/2024
---

`Les Mark 15,42–16,6. Hva skjer, og hvorfor er denne historien så relevant for fortellingen om oppstandelsen?`

Alle evangelieforfatterne er enige om at Jesus døde den dagen de kaller «forberedelsesdagen» (Matt 27,62; Mark 15,42; Luk 23,54; Joh 19,14; Joh 19,31; Joh 19,42). De fleste kommentatorer forstår dette som en henvisning til tiden fra solnedgang torsdag til solnedgang fredag. Jesus døde sent fredag ettermiddag og ble begravet før solnedgang.

På sabbaten hvilte han i graven, og alle Jesu disipler hvilte også. «På sabbaten holdt de seg i ro, som loven krevde» (Lukas 23,56), noe som er ganske merkelig hvis Jesus faktisk hadde lempet på plikten til å holde det fjerde bud.

Lørdag kveld kjøpte kvinnene krydder, og søndag morgen gikk de til graven for å fullføre den vanlige begravelsesprosessen. Men Jesus var ikke der!

Allerede i det andre århundret så de kristne betydning i at Jesus stod opp på søndagen. Dette ble grunnlaget for søndagens hellighet. Men er det dette NT lærer?

`Les Kolosserbrevet 2,10–12. Hva er minnet om Jesu oppstandelse i NT?`

Ingenting i Bibelen antyder at søndagen er et hellig minnesmerke over oppstandelsen. Dette minnesmerket er dåpen. «Vi ble begravet med ham da vi ble døpt med denne dåpen til døden. Og som Kristus ble reist opp fra de døde ved sin Fars herlighet, skal også vi vandre i et nytt liv.» (Rom 6,4).

Adventistene bør glede seg over Jesu oppstandelse søndag morgen til tross for teologien om søndagstilbedelse. Ved sin død og oppstandelse har Jesus seiret over døden, og ved hans oppstandelse har vi vissheten om vår egen.

`«Lovet være Gud, vår Herre Jesu Kristi Far, han som i sin rike miskunn har født oss på ny til et levende håp ved Jesu Kristi oppstandelse fra de døde» (1 Pet 1,3). Se hvilken visshet Peter hadde om Jesu oppstandelse. Hvordan kan vi også ha denne vissheten?`