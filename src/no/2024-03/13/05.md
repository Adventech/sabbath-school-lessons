---
title:  Viser seg for maria og andre
date:  25/09/2024
---

`Les Mark 16,9–20. Hva bidrar disse versene med til oppstandelseshistorien?`

Nesten hele Markus 16,9–20 har paralleller til andre steder i NT – Maria Magdalena ser Jesus ved graven (Matt 28,1; Matt 28,9–10; Joh 20,11–18; jf. Luk 8,2); to menn ser ham på landsbygda (Luk 24,13–35); de elleve får misjonsbefalingen (Matt 28,16–20; Luk 24,36–49; Joh 20,19–23).

Den første som så Jesus i live, var Maria Magdalena (Joh 20,11–18). Andre kvinner så ham også (Matt 28,8–10). Det er verd å merke seg at de første som så den oppstandne, var kvinner. Hvis historien hadde vært oppdiktet, ville man nok ha sagt at de første vitnene var menn, for kvinner hadde ikke høy status som vitner i oldtiden. Men det er ikke menn, ikke de elleve, men en kvinne. Hun går og forteller den gode nyheten til disiplene, men de tror henne ikke, trolig fordi det virket fantasipreget, men dessverre også fordi Maria var kvinne.

Apologeter for historien om Jesu oppstandelse har brukt dette at kvinner er de første som har sett Jesus, som et sterkt bevis for at historien er sann.

`Hva skjer i Markus 16,14 som ikke gir mening hvis historien var oppspinn?`

Hvorfor skulle de da ha stilt seg selv i et så dårlig lys hvis de hadde diktet opp historien? Jesus måtte irettesette dem for deres «harde hjerter». Jesu følgesvenner fremstilles i et negativt lys i evangeliene, helt fra da Jesus ble pågrepet og frem til han dukket opp etter oppstandelsen: De flyktet, fornektet, var vantro og så videre. Dette gir ingen mening hvis historien var oppdiktet.

Derimot er deres senere frimodige og urokkelige forkynnelse av den oppstandne Kristus, og håpet det gir alle, et sterkt bevis på at det var hold i det de sa.

`Hvordan kan vi beskytte oss mot å gå i tvilens og vantroens felle? Hvorfor må vi hver dag ha kontakt med den oppstandne Kristus?`