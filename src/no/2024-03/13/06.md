---
title:  Ut i all verden
date:  26/09/2024
---

`Les Mark 16,14–20. Hva sa Jesus til disiplene da han viste seg for dem, og hva betyr disse ordene for oss i dag?`

Det første Jesus sier til disiplene sine, er nedtegnet som indirekte tale i Markus 16,14. Han irettesetter dem for deres mangel på tro og harde hjerte. Dette med vantro er ikke et moderne problem. Jesu disipler slet med troen (Matt 28,17; Joh 20,24–29), og de var sammen med Jesus i levende live og så miraklene gang på gang.

Men med ulike bevis viste han at oppstandelsen var en realitet. Vitnesbyrdet deres og bevisene som er oppsummert i mandagens studium gir et godt grunnlag for tro.

Deretter gir Jesus disiplene i oppdrag å bringe evangeliet ut i verden. Befalingen favner vidt. De skal gå ut i hele verden og forkynne evangeliet for alt som er skapt. Deretter forklarer Jesus hva deres arbeid vil føre til av godt og vondt – troende vil bli frelst, ikke-troende vil bli fordømt.

Jesus beskriver også tegn som skal følge disiplenes arbeid – utdrivelse av onde ånder, tale nye språk, beskyttelse mot skade og helbredelse av syke. Noen har feiltolket Markus 16,18 som en oppfordring til kristne om å vise sin tro ved å plukke opp giftige slanger. Her gis det ikke tillatelse til slike overmodige handlinger. Det Jesus beskriver, er beskyttelse når man er involvert i misjon, slik som Paulus i Apg 28,3–6.

Bibelen lærer selvsagt ikke at kristne alltid vil bli beskyttet mot skade. Noen ganger gjør Gud et mirakel for å fremme evangeliets sak. Men iblant må kristne lide på grunn av sitt vitnesbyrd. I slike tilfeller er deres tålmodige utholdenhet et tegn på troens kraft for dem som ikke tror.

Og så, etter å ha gjort alt det han gjorde her, «ble han tatt opp til himmelen og satte seg ved Guds høyre hånd» (Mark 16,19). Jesus steg opp for å sette seg ved Guds høyre hånd, stedet for den høyeste makt, for Jesus hadde beseiret alle ondskapens krefter.

Legg merke til det siste verset. Selv om de gikk «overalt» og forkynte evangeliet, gikk de ikke alene. «Herren virket med og stadfestet Ordet gjennom de tegn som fulgte» (Mark 16,20). Han var med dem da, og han lover å være med oss nå når vi fortsetter det arbeidet de startet.

`«Jeg er med dere alle dager inntil verdens ende» (Matt 28,20). Hvilken trøst kan og bør vi hente i dette løftet når også vi forsøker å forkynne evangeliet «overalt»?`