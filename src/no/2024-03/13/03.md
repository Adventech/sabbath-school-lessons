---
title:  Steinen var rullet bort
date:  23/09/2024
---

`Les Mark 16,1–8 og 1 Kor 15,1–8. Hva har disse avsnittene felles?`

Vi finner historien om oppstandelsen i alle evangeliene. Evangelieforfatterne forteller historien fra hvert sitt ståsted, men alle inneholder de samme grunnbegrepene som også går igjen i 1 Kor 15,1–8.

Fire begrep går igjen – død, begravet, oppstått og sett. Hos Markus er den døde og begravde i kapittel 15. Den oppstandne og den som er sett, kommer i kapittel 16, men med en vri. Markus 16,7 taler om et møte i Galilea der de skal se ham (se Joh 21).

Noen synes det er ufattelig at kristne tror på en oppstanden Herre. Men bevisene for oppstandelsen er sterke og i tråd med fornuften.

Man trenger bare å tro på Gud som Skaperen (se 1 Mos 1 og 1 Mos 2), så blir tanken på oppstandelsens mirakel rimelig. Den Gud som skapte universet og livet på jorden, kunne helt sikkert reise opp Jesus hvis han ville. Guds eksistens gjør ikke Jesu oppstandelse uunngåelig, bare rimelig.

Dessuten var graven tom. Selv ateistiske historikere aksepterer dette faktum. Hvis graven ikke hadde vært tom, ville påstanden om Jesu oppstandelse ha slått feil helt fra starten av, siden det at liket lå der, ville ha veltet alle påstander om at han hadde stått opp.

Forklaringen om at disiplene stjal liket, holder ikke. Disiplene kunne ikke ha kommet seg forbi vaktene. Og om de likevel hadde gjort det og fått tak i liket, hvorfor ble de aldri arrestert for å ha stjålet det? Svaret er at de religiøse lederne visste at disiplene ikke hadde gjort det.

Dessuten vitnet mange mennesker om at de hadde sett den oppstandne Kristus. Mange, også disiplene, trodde først ikke på ham. Og en meget sterk motstander, Paulus, hevder ikke bare å ha sett den oppstandne, men også at denne opplevelsen ga hele hans liv en radikalt ny retning.

Og til slutt (enda det finnes mange andre grunner): Hvordan forklarer man fremveksten av den kristne menighet, som ble grunnlagt av mennesker som påsto at de hadde sett den oppstandne? Hvorfor skulle de være villige til å dø for noe de visste var en løgn? Deres konsekvente vitnesbyrd, både rett etter hans død (Apg 3,15) og mange år senere (1 Pet 1,3) er bevis på hans oppstandelse.

`Hva ville du ha sagt hvis noen spurte deg: Hvordan beviser du Kristi oppstandelse?`