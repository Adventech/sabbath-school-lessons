---
title:  Misjonsfortelling
date:  27/09/2024
---

#### En kirke bygget på søppel

_Av Andrew McChesney_

Purna sto overfor en tilsynelatende umulig oppgave. Han hadde meldt seg frivillig til å plante en menighet i en ukjent bydel i en større sørasiatisk by, og han visste ikke hvor han skulle begynne. Han hadde flyttet til distriktet etter å ha meldt seg frivillig som pioner i Global Missions. Men hvordan kunne han dele sin kjærlighet til Kristus med sine ikke-kristne naboer? «Gud, vær så snill, hjelp meg», ba han.

Purna ba i en uke, men visste fortsatt ikke hvor han skulle begynne. Men én ting visste han. Han orket ikke stanken på veien utenfor huset sitt. Søppelhauger og pytter med skittent regnvann blandet seg på veien. En morgen så han at søppelet hadde blokkert slukene, og det skitne vannet rant ut på veien. Han bestemte seg for å gjøre noe. Han tok en lang bambusstang og begynte å plukke bort søppelet fra grøftene.

Naboene la merke til at han jobbet.

«Har bystyret sendt deg for å rengjøre veien?» var det noen som spurte.

Purna svarte at han ikke var ansatt for å rengjøre veien, men at han bare bodde på den. Naboene ble imponert. Ingen hadde noen gang rengjort veien før. «Du er en god mann», sa en nabo. «Vi trenger deg her».

«Du må aldri dra herfra», sa en annen.

Etter hvert som han rengjorde veien, ble Purna en lokal kjendis. Alle kjente ham og snakket om ham. Folk inviterte ham hjem til seg.

Da han møtte naboene, fikk han vite at en av dem var lam i venstre side. Purna, som hadde gjennomført kurs i massasje, tilbød seg å hjelpe. Mannen takket ja, og Purna begynte å gi massasje. Hver gang de møttes, ba Purna og ga deretter massasje. Mannen ble helt frisk.

Naboene ble forbløffet over å se at mannen var så frisk.

«Hvem har gjort deg frisk?» spurte de.

«Å, det var den gode mannen som rengjør veien vår!» svarte mannen.

Da ønsket naboene virkelig å bli kjent med Purna. De begynte å be ham om bønn og massasje.

I dag har Purna klart det tilsynelatende umulige og plantet en menighet. Elleve personer er døpt, og 20 andre studerer Bibelen. «Vær så snill å be om at Gud skal hjelpe oss å tjene ham mer og mer», sier Purna. «Selv i dag rengjør jeg veien. Hvis jeg ser søppel i avløpene, rydder jeg det opp».

Purna bor i et lukket land som Adventistkirken ikke vil identifisere for å beskytte arbeidet hans blant en befolkning som ofte er fiendtlig innstilt til kristendommen. Les mer om Global Missions pionerer på Adventistmisjonens nettside: am.adventistmission.org/global-mission-pioneers.