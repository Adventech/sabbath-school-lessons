---
title:  Kan du høre en hvisking over et rop?
date:  29/07/2024
---

`Les Mark 5,1–20. Hva kan vi lære om den store konflikten ut fra denne beretningen, og hva lærer vi om Jesu makt?`

Hvis opplevelsen på innsjøen natten før var uforglemmelig, var ankomsten til Gerasener-landet neste morgen minst like imponerende. Historien til den besatte mannen er fortalt i hjerteskjærende detalj. Han rev seg løs fra all tvang, bodde i gravene og skar seg selv med steiner. «Ingen klarte å rå med ham» (Mark 5,4) – og så møtte han Jesus.

Mannen stormet mot Jesus – ikke et ord om disiplene (de stakk nok av). Da mannen nærmet seg Jesus, kastet han seg ned foran ham. Ordene «kastet seg ned» oversetter det greske verbet proskyneō, som gjerne oversettes med «tilbe». Det virker som om mannen skjønte at Jesus kunne hjelpe ham. Men da han åpnet munnen, ropte demonene inni ham til Jesus, som kunne høre mannens stille bønn om hjelp over demonenes rop. Da de ba om å få slippe inn i en flokk griser, gikk Jesus med på det. Hele flokken på cirka to tusen dyr styrtet ned skråningen og druknet. Det ble en økonomisk katastrofe for eierne.

Det som er interessant er at demonene visste nøyaktig hvem Jesus var, og de visste også at de sto maktesløse overfor ham. Derfor «tryglet» de ham to ganger (Mark 5,10; Mark 5,12) om å føye dem. De visste at han hadde makt over dem.

Historien har to vesentlige kjennetegn. For det første er den full av slikt som er urent eller seremonielt urent etter gammeltestamentlig lov. Graver og døde var urene (4 Mos 19,11; 4 Mos 19,16). Blødning gjorde en uren (3 Mos 15). Griser var urene (3 Mos 11,7).

Men over all denne oppramsingen av urenhet står kampen frem og tilbake mellom gode og onde krefter. Jesus driver ut de onde åndene (to poeng til Jesus), demonene dreper grisene (to poeng til Satan). Innbyggerne ber Jesus om å dra (to poeng til Satan), men Jesus sender mannen som ble helbredet tilbake som sitt vitne (tre poeng til Jesus). På mange måter var denne mannen en helt usannsynlig misjonær, men han hadde da absolutt en historie å fortelle.

`Hva sier denne historien om Jesu kraft til å hjelpe deg med det du sliter med?`