---
title:  Avvisning og mottakelse
date:  31/07/2024
---

`Les Mark 6,1–6. Hvorfor ble Jesus avvist på hjemstedet sitt?`

Når en person fra en liten by blir populær, pleier folk der hjemme å nyte oppmerksomheten. Men ikke i Nasaret. De ble fornærmet og overrasket over Jesu suksess som lærer og helbreder. De hadde vondt for å godta at han gikk fra å være håndverker til å bli lærer. Det kan også ha vært en viss motvilje mot at han utførte de fleste miraklene i Kapernaum (se Luk 4,23). Og han hadde allerede hatt en uoverensstemmelse med familien sin (Mark 3,31–35).

`Les Mark 6,7–30. Hvordan står de tolv apostlenes oppdrag i kontrast til halshuggingen av døperen Johannes?`

Dette er den tredje smørbrødhistorien hos Markus (se studium 3). Apostlenes oppdrag med å bringe budskapet om Jesus ut overalt står i kontrast til at døperen ble fengslet og brakt til taushet. Disiplene får beskjed om å ha lite bagasje og støtte seg til andre. Strategien gjør faktisk misjonærene avhengige av menneskene de arbeider for, og det knytter dem til dem som trenger budskapet.

Men døperen hadde ikke slike bånd til Herodes og familien hans. Johannes’ død beskriver i detalj hvordan Herodias utnytter Herodes’ tvil og begjær. Hennes datter bidrar til den skandaløse planen med sin anmodning om å få døperens hode på et fat.

Døperens klare røst forstummer samtidig med at apostlene forkynner omvendelse slik døperen hadde gjort. Johannes’ død blir en forsmak på Jesu død. Johannes blir drept, begravet og meldt oppreist fra de døde (Mark 6,14–16; Mark 6,29), slik Jesus skulle bli det (Mark 15 og 16). De parallelle historiene peker mot en kommende krise for Jesus og følgesvennene hans.

`Har du blitt avvist slik Jesus ble det eller gjennomlevd en krise som var vanskelig å forstå? Hva har du lært av disse opplevelsene som kanskje kan være til hjelp en annen gang?`