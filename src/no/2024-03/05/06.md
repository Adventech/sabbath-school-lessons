---
title:  En annen slags Messias
date:  01/08/2024
---

`Les Mark 6,34–52. Hvilket problem sto Jesus og disiplene overfor, og hvordan ble det løst?`

Da disiplene kommer tilbake fra oppdraget sitt, blir de med Jesus til et fjerntliggende område på østsiden av Genesaretsjøen for å hvile. Men en stor folkemengde på 5000 mennesker kommer dem i forkjøpet. Jesus ser at de er som sauer uten gjeter. Han underviser dem hele dagen.

Om kvelden vil disiplene at de skal sende folkemengden bort for å skaffe mat, men Jesus ber dem gi folket mat. Dialogen som følger (Mark 6,35–38) viser at disiplene tenker på menneskelig vis om hvordan problemet kan løses. Men Jesus løser problemet med et mirakel ved å mette den store folkemengden med bare fem brød og to fisker.

Det som kjennetegner denne historien, er at den spiller på Jesu samtids populære forestilling om Messias. Man forventet at Messias skulle befri Israel fra sine fiender og skape rettferd og fred. Et stort antall menn i en ørken ville ha militære overtoner av opprør (jf. Joh 6,14–15; Apg 21,38).

Denne tanken styrkes av Jesu omtale av folket som «sauer uten gjeter», et delvis sitat fra 4 Mos 27,17, der Moses ber Gud om å utnevne en leder for Israel etter ham. Denne formuleringen om en hyrde for Guds folk dukker opp andre steder i GT, ofte i forbindelse med at Israel mangler en leder eller konge (jf. 1 Kong 22,17; 2 Krøn 18,16; Esek 34,5–6).

Men Jesus innfrir ikke forventningen. I stedet sender han disiplene bort og tar avskjed med folkemengden. Og hva gjør han i stedet for å lede et opprør mot Roma? Han trekker seg tilbake til et fjell for å be – ikke det folk hadde forventet.

I stedet for det populære bildet av Messias som en konge som befrir Israel, vil han befri mennesker fra syndens trelldom. Når han går på vannet, viser han at han er Herre over naturen. Men han har ikke kommet for å herske, han skal gi sitt liv som løsepenge for mange (Mark 10,45).

`Hva kan denne historien si oss om hvorfor det er viktig å forstå profetiene rett? Hvis en feil forståelse av Kristi første komme førte til katastrofe for noen, hvor mye mer kan ikke en feil forståelse gjøre det samme for noen når det gjelder hans andre komme?`