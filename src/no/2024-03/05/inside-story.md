---
title:  Misjonsfortelling
date:  02/08/2024
---

#### Uventet ombestemmelse (del 2)

_Av Andrew McChesney_

Som universitetsstudent fikk Anush mange ganger høre: «Når du er ferdig med studiene, sørger vi for jobb til deg». Men da hun ble ferdig med studiene, var det ingen som tilbød henne jobb.

Faren var dypt bekymret. I Armenia hjelper fedre ofte barna sine med å få jobb. Noen fedre bestikker til og med bedrifter for at de skal ansette barna deres. Men far ga ingen bestikkelser, og Anush var uten jobb i byen sin i Armenia.

Så fikk hun høre om en tverrkirkelig misjonsorganisasjon fra USA som søkte etter en armensk oversetter. Jobben var lavt lønnet og krevde at hun flyttet midlertidig til en nærliggende by, Vanadzor. Hun ba far om tillatelse til å jobbe som oversetter. Armenia er i stor grad et patriarkalsk samfunn der fedre blir konsultert i mange avgjørelser. Far mente at det å jobbe med amerikanere ville være en god mulighet for Anush. «Ja, du kan begynne», sa han.

Anush fikk jobben. Hun var lykkelig. Fire år tidligere hadde far forbudt henne å gå i kirken og la seg døpe. Nå leste hun Bibelen, delte Jesus med andre – og fikk betalt for det! Mens hun jobbet, vokste det frem et ønske i hjertet hennes om å bli misjonær. Da jobben tok slutt, dro hun hjem og lurte på hvordan hun kunne oppfylle drømmen sin.

Etter å ha bedt og fastet i tre dager, leste hun i 2. Mosebok at Gud ba Moses ved den brennende busken om å be Farao om å la folket hans dra for å tjene ham. Hun følte det som om Gud sa til henne: «Gå og spør far om å få lov til å tjene meg».

Hun gikk til far. «Vil du tillate meg å studere for å bli misjonær i et annet land?» spurte hun. «Nei», sa han.

Neste morgen leste Anush i 2. Mosebok at Farao avviste Moses’ forespørsel, men Gud sendte Moses tilbake og sa: «Gå og snakk med Farao».

Hun gikk til far. «Kan jeg få lov til å studere på et misjonærprogram for å tjene Gud?» spurte hun. «Nei», sa han.

Hun fortsatte å lese 2. Mosebok. Igjen og igjen sendte Gud Moses for å snakke med Farao. Hver gang Moses snakket med Farao, snakket Anush med far. Far ble opprørt. En dag eksploderte han. «Kan du ikke bare gå til den lokale kirken og la deg døpe og glemme alt om å bli misjonær i et annet land?» utbrøt han.

Anush var forvirret. Hun hadde ikke forventet en slik reaksjon. Hun bestemte seg for å gå i kirken. Hun dro til en nærliggende by der en adventistkirke holdt evangeliserende møter. Da predikanten spurte hvem som ønsket å bli døpt, reiste hun seg.

«Er du sikker?» spurte predikanten. «Hva med faren din?»

Alle kjente historien hennes. «Far synes det er greit at jeg tar denne avgjørelsen», sa Anush. Far stoppet ikke dåpen. Anush senket seg under vannet med glede.

En del av det trettende sabbatsofferet i forrige kvartal gikk til å åpne et innflytelsessenter for familier som Anush sin familie, i Jerevan i Armenia. Takk for at du bidrar til å spre evangeliet med dine offergaver. Neste uke: Anush satser på å invitere far inn i menigheten.