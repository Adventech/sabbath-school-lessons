---
title:  Berg- og dalbane med jesus
date:  30/07/2024
---

`Les Mark 5,21–24. Hvilke trekk ved Jairus skiller seg spesielt ut?`

Religiøse ledere som Jairus pleide ikke å være venner med Jesus (se Mark 1,22; Mark 3,2; Mark 3,6; Luk 13,14). Derfor er det sannsynlig at han er desperat. Fortvilelsen kommer til uttrykk ved at han faller på kne for Jesus. Alle foreldre forstår ham – datteren ligger for døden. Men han har tiltro til at Jesus kan hjelpe. Uten et ord blir Jesus med faren hjem.

`Les Mark 5,25–34. Hva forstyrrer ferden mot Jairus’ hus?`

Med ett skifter historien til en annen scene – en kvinne som har vært syk i tolv forferdelige år. Fortellingen om Jairus og kvinnen er den andre smørbrødhistorien hos Markus (se Mark 3,20–35 i 3. studium). Her kommer de to kontrastpersonene Jairus og kvinnen til Jesus for å få hjelp.

Kvinnen kommer til Jesus bakfra og rører ved klærne hans. Hun blir straks frisk. Men Jesus stopper og spør: «Hvem rørte ved klærne mine?»

Hun som hadde vært så syk, ble plutselig frisk. Likevel fryktet hun at Jesus var sint etter det inntrufne. Følelsene ble satt i sving. Men Jesus ville helbrede, ikke bare kroppen, men også sjelen hennes.

Tilbake til Jairus (se Mark 5,35–43). Det var også en stor emosjonell opplevelse for synagogeforstanderen. Jesus lot ingen andre enn Peter, Jakob og Johannes bli med ham og foreldrene. Jesus sier at jenta ikke er død, men at hun sover. Han sender alle de sørgende ut og går inn på rommet der den døde ligger. Han griper hånden hennes og sier: «Talitha koum». Markus oversetter det med «Lille jente, jeg sier deg: Stå opp!». Ordet talitha betyr egentlig «lam» og var et vanlig kjælenavn for et barn i hjemmet. Befalingen om å holde ting hemmelig er en del av temaet åpenbaring/hemmelighold som løper som en rød tråd gjennom Markus og peker mot hvem Jesus er, og at han til syvende og sist ikke kan forbli skjult.