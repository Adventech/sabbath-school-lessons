---
title:  Nedenfra
date:  21/11/2024
---

Så langt i vårt studium av Johannes har vi sett at han viser at Jesus faktisk er den lovede Messias, han som jødefolket hadde lengtet etter.

Men likevel var mange av folkets åndelige veiledere hans største fiender.

Hvorfor?

`Les Joh 8,12–30. Hva er dynamikken mellom Jesus og de religiøse lederne her? Hvilke tekster forklarer best hvorfor mange avviste ham?`

Jesus sier at de kjenner verken ham eller Faderen (Joh 8,19). De burde ha kjent begge to, men de hadde lurt seg selv. De var så opptatt av sine tradisjoner og filosofier at de avviste Jesus til tross for at han sto rett foran dem og gjorde alt det han gjorde og sa alt det han sa – alt sammen åpenbaringer fra Faderen.

For det andre sier Jesus til dem: «Dere er nedenfra» (Joh 8,23). Så de var religiøse, men ikke åndelige, gudfryktige mennesker. De hadde en ytre «gudsfrykt» (2 Tim 3,5), men det var alt. En ytre fromhet og en indre vantro.

Det var ikke noe nytt: «Dette folket kommer nær meg med munnen og ærer meg med leppene, men hjertet er langt borte fra meg, og den frykt de har for meg, er et tillært menneskebud» (Jes 29,13). Jesus gjentok dette flere hundre år senere, da han sa: «Forgjeves dyrker de meg, for det de lærer, er menneskebud» (Mark 7,7). Deres menneskelære, deres menneskebud, var «av denne verden» (Joh 8,23), og som Jesus sa: «Jeg er ikke av denne verden» (Joh 8,23). Det var ille nok at de førte seg selv bak lyset, men enda verre var det at de også førte andre på avveier, selv om Johannes interessant nok skriver at «mange [kom] til tro på ham» som følge av dialogen i disse versene (Joh 8,30).

Til tross for dårlig lederskap klarte altså mange jøder å se forbi dem og så hvem Jesus var.

`Hva lærer du av Jesu dialog med de religiøse lederne? Hvordan kan vi være «ovenfra» og ikke «nedenfra» – og hvordan kan man vite forskjellen?`