---
title:  Skriftens autoritet
date:  18/11/2024
---

Foruten de konkrete tegnene og vitnesbyrdene Johannes brukte for å peke på Jesus som Messias, appellerte han også til GTs autoritet og profetiene om Kristus. GT har en sentral plass, ikke bare hos Johannes, men i hele NT. Begrunnelsen for Jesus, for hvem han var, hvor han kom fra, hva han gjorde og hva han vil gjøre, bygger på Skriften, i dette tilfellet GT.

`Les Joh 5,39–40; Joh 5,46–47. Hva sier de oss om Jesu holdning til Skriftens autoritet?`

I evangeliene peker Jesus gang på gang på Skriftens autoritet som et vitnesbyrd om seg. Jesus bruker f.eks. ofte hendelser fra GT for å vise hvem han er, og hva han gjør. Et eksempel er en hendelse fra 4 Mos 21,5–9. «Og slik Moses løftet opp slangen i ørkenen, slik må Menneskesønnen bli løftet opp» (Joh 3,14). Ikke nok med at Jesus viser til historien, men når han bruker den til å peke på seg selv, viser han oss hvordan historien skal forstås.

Og det er ikke bare Jesus, men også andre som bruker GT til å peke på Jesus. Tidlig i Johannesevangeliet leser vi f.eks. Filips ord: «Vi har funnet ham som Moses har skrevet om i loven, og som også profetene har skrevet om» (Joh 1,45).

`Les Joh 13,18; Joh 17,12; Joh 19,24; Joh 19,28; Joh 19,36. Hva sier tekstene om Skriftens autoritet slik Jesus og Johannes forsto den? Hva burde dette si oss om den rollen Skriften må ha for vår tro?`

`Hvilke krefter arbeider i dag enten skjult eller åpent for å undergrave vår tro på Bibelens autoritet? Ta med svaret ditt til timen på sabbaten.`