---
title:  Misjonsfortelling
date:  22/11/2024
---

#### Guds perfekte timing i Tbilisi

_Av Andrew McChesney_

Zurab betraktet seg selv som kristen, men hans forhold til Gud besto kun av å tenne lys i en katedral i den tidligere sovjetrepublikken Georgia. Han hadde en bibel hjemme, men han tok den bare opp for å tørke støv av den.

Så begynte samvittigheten å plage ham, og han tenkte: «Hvis jeg er kristen, hvorfor leser jeg ikke i Bibelen?» Han fikk lyst til å lese Bibelen.

Han tok opp bibelen og leste den fra begynnelse til slutt. For første gang fikk han høre om syvendedagssabbaten. Overrasket, søkte han etter mer informasjon på nettet. Han så rundt 100 prekener på YouTube og ble tiltrukket av en predikant som forklarte Bibelen på en tydelig måte. Predikanten identifiserte seg som syvendedagsadventist og sa at kirken hadde millioner av medlemmer som holdt syvendedagssabbaten.

Zurab hadde aldri hørt om adventister, og han rygget tilbake ved tanken på å bli adventist. Mange georgiere tror at adventister tilhører en sekt. Han søkte på Internett etter en annen kirke som holdt gudstjeneste på den syvende dagen og praktiserte andre bibelske sannheter han hadde lært, men uten hell.

Så en sabbatsmorgen møtte han opp i en adventistkirke i Georgias hovedstad Tbilisi. Han sto utenfor og ville inn, og ville ikke inn. Men så gikk døren opp, og noen inviterte ham inn.

Zurab fikk en varm velkomst.

«Er det første gang du er i adventistkirken?» spurte noen.

«Ja, dette er første gang», svarte han.

«Flott!» sa en annen. «Bli også med på evangeliseringsprogrammet vårt».

Det viste seg at menigheten planla å holde evangeliseringsmøter allerede samme kveld. Zurab deltok på gudstjenesten om morgenen og på evangeliseringsmøtet om kvelden. Deretter kom han tilbake hver kveld de neste to ukene. Så ble han døpt.

I dag, et år senere, har 36-år-gamle Zurab fått et nytt forhold til Gud. Han leser i Bibelen hver dag og deler den med sin kone og sine to gutter, som også går i kirken sammen med ham på sabbatene. Zurab er forbløffet over hvordan alt falt på plass – hans ønske om å lese Bibelen, oppdagelsen av sabbaten og nettpredikanten, og hans ankomst til adventistkirken samme dag som det første evangeliseringsmøtet.

Han gikk ikke til kirken på grunn av et misjonsinitiativ. Men menighetsmedlemmenes misjonsånd fikk ham til å føle seg velkommen og hjemme.

«Alt passet så godt sammen», sier han.

En del av årets sabbatsoffer gikk til et helsesenter i Georgia. Be om at Gud må føre mennesker til senteret, slik han førte Zurab til kirken, for å lære mer om ham. Se en kort video med Zurab på: bit.ly/Zurab-Georgia.