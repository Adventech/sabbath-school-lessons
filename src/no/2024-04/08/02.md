---
title:  Tegn, gjerninger og undere
date:  17/11/2024
---

Foruten de miraklene Johannes brukte for å peke ut Jesus som Messias, skrev han også ned en bredere omtale av de tegnene, gjerningene og undrene Jesus gjorde. Tegnene og undrene var ikke i seg selv et bevis for at Jesus var Messias, for mange profeter, også falske, utførte mirakler. Johannes skrev ikke ned tegnene fordi de pekte på en stor mirakelmaker. De tegnene Johannes skrev om, var unike fordi de pekte på Jesus som Messias og viste at han faktisk kom fra Gud Fader selv.

`Les Joh 5,17; Joh 5,20; Joh 5,36–38. Hvordan beskriver versene forholdet mellom Jesus og Gud Fader i forbindelse med tegnene?`

Med tegnene viste Jesus sitt nære arbeidsfellesskap med Faderen. De to var ett. Gjerningene viste at «Far er i meg og jeg i Far» (Joh 10,38; se også Joh 14,10–11). Jesus kom for å gjøre hans gjerninger som hadde sendt ham slik at disse gjerningene kunne bli synlige for verden. Det vil si at han kom for å gjøre det Faderen hadde sendt ham for å gjøre, og de gjerningene han gjorde, vitnet om at han var fra Faderen.

Men vi har allerede sett at folk valgte å ikke tro, til tross for de mektige tegnene og de mange vitnesbyrdene.

De religiøse lederne spurte Jesus: «Hvor lenge vil du holde oss i uvisshet? Er du Messias, så si oss det rett ut!» Jesus svarte: «Jeg har sagt det til dere, men dere tror meg ikke. De gjerningene jeg gjør i min Fars navn, vitner om meg.» (Joh 10,24–25).

Hadde Jesus sagt rett ut at han var Messias, ville de religiøse lederne – som lette etter noe å sette fingeren på – ha kastet seg over ham. Jesus visste det og pekte i stedet på det han hadde gjort. Hadde Jesus sagt at han var Kristus, kunne de ha prøvd å fornekte det. Men hvordan kunne de avvise tegnene, gjerningene og undrene? De vitnet om hvem han var og hvor han kom fra.

`Hvordan kan vi unngå å bli så hardhjertet som de religiøse lederne? Hvordan kan det tenkes at vi motarbeider Guds gjerning i vårt eget liv?`