---
title:  Samaritanenes vitnesbyrd
date:  31/10/2024
---

`Les Joh 4,27–29. Hva gjorde kvinnen som var så overraskende?`

Jesu samtale med kvinnen blir avbrutt da disiplene dukker opp. De ble overrasket over at han snakket med en kvinne, men stilte ingen spørsmål. I stedet ba de ham om å spise.

Kvinnen satte fra seg krukken og skyndte seg til byen for å fortelle andre det hun hadde opplevd i møtet med Jesus.

`Les Joh 4,30–42. Hva skjedde etter dette møtet, og hva sier det om hvordan evangeliet kan spres til andre?`

Det virker underlig at Jesu fortelling om innhøstingen skulle avbryte historien om at mange i byen ble omvendt. Men Johannes vil vi skal se hvordan Jesus forsto det som skjedde. Å dele frelsesplanen med en samaritansk kvinne var viktigere for ham enn mat. Hans mål var å lede sjeler til frelse, og han benyttet anledningen til å lære disiplene sine at det haster med å fortelle alle om evangeliet, også dem som ikke er som dem.

Det er mange høydepunkter i Johannesevangeliet. Joh 4,39–42 er et av dem. Mange av samaritanene kom til tro på grunn av vitnesbyrdet til kvinnen som sa: «Han har fortalt meg alt det jeg har gjort» (Joh 4,39).

Samaritanene ba Jesus om å bli hos dem. Resultatet ble at mange flere kom til tro på grunn av Jesu ord. Da sa de til kvinnen: «Nå tror vi ikke lenger bare på grunn av det du sa. Vi har selv hørt ham, og vi vet at han virkelig er verdens frelser.» (Joh 4,42).

`Hva kan denne historien si oss om hvor viktig et enkelt menneskes vitnesbyrd kan være? Hvor sterkt vitner du om det Jesus har gjort for deg?`