---
title:  Kvinnen ved brønnen
date:  28/10/2024
---

`Les Joh 4,7–15. Hvordan bruker Jesus møtet til å begynne å vitne for kvinnen?`

«Motviljen jøder og samaritanene imellom hindret kvinnen i å tilby Jesus en vennlighet, men han ville gjerne finne nøkkelen til hennes hjerte. Med en taktfullhet som har sitt opphav i den guddommelige kjærlighet, ba han om en tjeneste i stedet for å tilby en tjeneste selv. Tilbudet om en vennlighet kunne ha blitt avslått, men tillit vekker tillit.» – Ellen G. White: _Slektenes håp_, s. 127.

Som i møtet med Nikodemus vet Jesus også her hva som rører seg i andres hoder. Da hun undrer seg over at en jøde ber en samaritan om en slik tjeneste, går Jesus rett på sak. «Om du hadde kjent Guds gave og visst hvem det er som ber deg om drikke, da hadde du bedt ham, og han hadde gitt deg levende vann» (Joh 4,10).

Kvinnens reaksjon minner om Nikodemus’, som spurte: «Hvordan kan dette skje?» (Joh 3,9) om en ny fødsel. Hun spurte: «Du har ikke noe å dra opp vann med, og brønnen er dyp. Hvor får du da det levende vannet fra?» (Joh 4,11). I begge tilfellene viste Jesus dem (den ene en kjent jødisk lærer, den andre en samaritansk kvinne med tvilsomt rykte) til store åndelige sannheter som de trengte å høre og forstå. Jesus sa egentlig det samme til begge to: De trenger å bli omvendt.

`Hva er den bibelske bakgrunnen for Jesu ord om levende vann? (Jer 2,13; Sak 14,8).`

Vi må ha vann for å leve; ingen kan leve uten vann, og derfor kan vann også stå som et godt bilde på evig liv. Derfor sier Jesus: «Men den som drikker av det vannet jeg vil gi, skal aldri mer tørste. For det vannet jeg vil gi, blir i ham en kilde med vann som veller fram og gir evig liv.» (Joh 4,14).

`Les Joh 7,37–38. Hva sier Jesus her, og hvordan opplever man det han lover?`