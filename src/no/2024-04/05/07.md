---
title:  Videre lesning
date:  01/11/2024
---

Les Ellen G. White: «Ved Jakobs brønn,» s. 127–136 i _Slektenes håp_.

«Straks kvinnen fra Samaria hadde funnet frelseren, førte hun andre til ham. Hun var en bedre misjonær enn hans egne disipler. De så ikke noe i Samaria som tydet på at det var et lovende virkefelt. Deres tanker var rettet mot et stort verk i framtiden. De så ikke høsten som var moden for å samles inn. Men gjennom den kvinnen som de foraktet, fikk en hel by høre Jesus. Hun brakte straks lyset til sine landsmenn. Den samaritanske kvinnen er et eksempel på en virksom tro. Alle sanne disipler fødes inn i Guds rike som misjonærer. Den som drikker av det levende vann, blir selv en livets kilde. Den som tar imot, blir en giver. Kristi nåde i sjelen er som en kilde i ørkenen. Den veller fram og gir nytt liv til alle. Den gjør at de som holder på å omkomme, får en lengsel etter livets vann.» – Ellen G. White: _Slektenes håp_, s. 136.

**Forslag til samtale**

`Ta for dere svarene dere ga på søndagens siste spørsmål. Vær ærlige. Hvilke tabuer og fordommer finnes det hos dere som kan hemme deres vitnesbyrd for andre?`

`Hvorfor tror du Jesus fikk en så positiv mottakelse hos samaritanene sammenlignet med hos noen av sine egne?`

`Sett deg i den samaritanske kvinnens sted. En vilt fremmed kommer og forteller at han kjenner hennes dypeste hemmeligheter. Hvordan kunne noen, langt mindre en fremmed, ha visst dette? Ikke rart at Jesus imponerte henne. Hva kan historien si oss om Guds kjennskap til oss, også det vi ikke vil at andre skal vite? Og hva sier hans behandling av henne om hvordan han vil behandle oss, enda han kjenner våre hemmeligheter? Hvilken trøst gir det deg å vite dette?`

`Hvilke av de temaene i Johannesevangeliet som vi har studert hittil, finner vi igjen i Jesu møte med den samaritanske kvinnen ved brønnen?`