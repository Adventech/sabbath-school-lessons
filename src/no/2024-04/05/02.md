---
title:  Rammen for møtet
date:  27/10/2024
---

`Les Joh 4,1–4. Hva var bakgrunnen for at Jesus dro gjennom Samaria?`

Fariseerne oppdaget at Jesu disipler døpte flere enn døperen Johannes’ disipler. Dette kunne skape splid mellom Johannes’ og Jesu disipler. Johannes’ disipler var naturlig nok nidkjære for sin mesters rykte og anseelse (jf. Joh 3,26–30). Johannes’ imponerende svar var at han måtte avta, mens Jesus måtte tilta (Joh 3,30). Jesus forlot Judea for å dra til Galilea, trolig for å unngå konflikt. Samaria var den mest direkte ruten mellom disse to stedene, men ikke den eneste mulige. Fromme jøder tok den lange veien rundt og dro østover gjennom Perea. Men Jesus hadde et ærend i Samaria.

`Les Joh 4,5–9. Hvordan utnyttet Jesus anledningen til å få en dialog med kvinnen ved brønnen?`

Jakobs brønn lå rett ved Sikem, mens Sykar, der kvinnen kom fra, lå cirka 1,5 km unna. Jesus satt ved brønnen mens disiplene gikk inn til byen for å kjøpe mat. Han hadde ikke tilgang til det kjølende vannet i brønnen. Men da kvinnen kom for å hente vann, ba han henne om noe å drikke.

I Johannes 3 ble vi overrasket over at Nikodemus, en av jødenes ledere og en rabbiner, nedlot seg til å komme til Jesus. Han kom nattestid for ikke å bli lagt merke til. Men i Johannes 4 skjuler kvinnen seg i fullt dagslys, kanskje for å unngå de andre kvinnene som kom enten tidlig eller sent på dagen når det var kjøligere. For hvorfor gikk hun så langt for å hente vann midt på dagen når det var varmt? Uansett grunn til at hun kom dit, kom møtet med Jesus til å forandre livet for henne.

Hva er det som skjer nå? En jødisk lærer stilles opp mot en samaritansk kvinne med frynsete rykte. For en kontrast! Og allikevel blir det nettopp i denne konteksten et bemerkelsesverdig møte.

`Hvilke tabuer kan stå i veien for ditt vitnesbyrd der du bor? Hvordan kan vi overvinne dem? Ta med svaret ditt til samtalen på sabbaten.`