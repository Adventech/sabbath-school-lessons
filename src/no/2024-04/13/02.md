---
title:  Møtet i Galilea
date:  22/12/2024
---

`Les Joh 21,1–19. Hvilke store sannheter finner vi her, spesielt når det gjelder Guds nåde – og menneskets ydmykhet?`

Johannes 20 avsluttes med bokens formål, og det er jo et greit sted å ende, men så kommer enda et kapittel. I kapittel 21 er noen av disiplene tilbake i Galilea, og Peter foreslår en fisketur. Det er som i gode, gamle dager, og disiplene er tilbake i sitt gamle yrke, som er fiske. Men den natten får de ingenting.

Om morgenen står en mystisk fremmed på stranden og ber dem kaste ut garnet på høyre side av båten. Da får de så mye fisk at de ikke klarer å trekke inn garnet. Det var som i førstningen med Jesus (se Luk 5,1–11). Johannes innser straks at det er Jesus og sier det til Peter, som hopper i vannet og svømmer i land.

Jesus stiller Peter tre spørsmål. Alle handler om kjærlighet. Før korsfestelsen hadde Peter insistert på at han ville ofre livet for Jesus (Joh 13,37). Da hadde Jesus forutsagt at han ville fornekte ham tre ganger (Joh 13,38). Ved dette møtet i Galilea gjør ikke Peter seg selv til midtpunktet, men Jesus: «Herre, du vet alt. Du vet at jeg har deg kjær.» (Joh 21,17).

Noen bemerker at Jesus bruker verbet agapaō, som betyr å elske, når han utspør Peter (unntatt siste gang), og at Peter alltid svarer med phileō, som betyr å elske, men bare som venn. Det er underforstått at Peter ikke har nådd frem til den høyere formen for kjærlighet.

Men Peters svar bunner i ydmykhet. Med sitt nederlag i bakhodet er det sannsynlig at han er ydmyk og bruker et «forsiktigere begrep» fordi han ikke våger å gjøre noe vesen av seg selv. Og det er denne ydmykheten Jesus anerkjenner, og som blir avgjørende for Peters gjeninnsettelse. Ydmykhet er en av de viktigste kvalitetene hos en tjener, for da blir fokuset Jesus Kristus, ikke en selv.

Peters gjeninnsettelse og lederrolle i urmenigheten er et av de beste bevisene for at Jesus sto opp fra de døde. Det ville ha vært vanskelig å forklare Peters lederstilling om Jesus ikke hadde gjeninnsatt ham i tjenesten med de andre disiplene til stede.

`Hvorfor er ydmykhet så viktig for alle som vil lære Herren å kjenne? Hva har vi grunn til å være stolte av i lys av korset?`