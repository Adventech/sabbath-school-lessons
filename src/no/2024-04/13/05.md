---
title:  Teologi «ovenfra» eller «nedenfra»
date:  25/12/2024
---

`Les Joh 4,46–54. Hva fikk embetsmannen til å oppsøke Jesus, og hva var det bakenforliggende problemet?`

Mannen kom til Jesus, verdens lys, men han hadde bestemt seg for at han bare ville tro hvis Jesus helbredet barnet. Vi kan si at mannens teologi var «teologi nedenfra». Teologi nedenfra stiller opp regler og krav til Gud og hans ord. Menneskers tanker, om de er aldri så mangelfulle, begrensede og subjektive, blir avgjørende for hvordan folk tolker Guds ord. Dette er en farlig felle!

Teologi «ovenfra», derimot, svarer med tro, og tar utgangspunkt i troen på Gud og hans Ord (Joh 4,48; Joh 6,14–15; 2 Tim 3,16). Når Bibelen tas imot i tro, blir den sin egen tolk. Skriftens verdensbilde, og ikke tidsåndens filosofi, blir rettesnoren for hvordan Skriften skal forstås og tolkes. Menneskets tanker må underordnes og innordne seg under Guds ord, ikke motsatt.

Vi må tro Skriftens ord for å kunne tro Jesu ord (Joh 5,46–47). «Hvis dere blir i mitt ord, er dere virkelig mine disipler» (Joh 8,31). Tviler vi på Guds ord, kan ikke hans ord bli i oss (Joh 5,38). «Den som avviser meg og ikke tar imot mine ord, har likevel en dommer: Det ordet jeg har talt, skal dømme ham på den siste dag. For jeg har ikke talt ut fra meg selv, men Far som har sendt meg, har gitt meg befaling om hva jeg skal si og tale.» (Joh 12,48–49).

Å høre Guds ord er mer enn å ta til seg informasjon passivt. Det er også å gjøre Guds vilje. Og dette er den aktive responsen på at vi hører Ordet. «Den som vil gjøre hans vilje, skal skjønne om læren er av Gud, eller om jeg taler ut fra meg selv» (Joh 7,17).

Og når vi hører og gjør Guds ord, er det et uttrykk for kjærlighet til ham. «Den som elsker meg, vil holde fast på mitt ord, og min Far skal elske ham, og vi skal komme og bo hos ham» (Joh 14,23).

`Hva er sammenhengen mellom kjærlighet til Jesus og lydighet? Hvorfor står all «lydighet» i fare for å bli lovisk om den ikke bunner i kjærlighet?`