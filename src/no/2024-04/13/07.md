---
title:  Videre lesning
date:  27/12/2024
---

Guds perspektiv er et helt annet enn menneskenes. Gud deler sitt perspektiv med oss i sitt Ord, Bibelen, i Den hellige ånds kraft. Vi velger om vi vil vandre i mørket eller ta imot lyset som kommer fra Jesus Kristus, slik det er åpenbart i Ordet.

Helt avgjørende for dette valget er vår egen personlige underkastelse under Jesus Kristus, Guds Sønn og menneskehetens frelser. Ved Den hellige ånds kraft har Gud Faderen vist oss dybden i sin kjærlighet – i Jesu liv, død og oppstandelse. Og vi kjenner Jesus fordi hans liv, død og oppstandelse er nedtegnet i Guds ord.

«Guds engler ferdes stadig fra jorden til himmelen, og fra himmelen til jorden. Kristi undere for dem som var plaget og som led, ble utført ved Guds kraft gjennom englenes tjeneste. Alle Guds velsignelser kommer til oss gjennom Kristus og ved hans himmelske utsendinger. Da frelseren ble menneske, ble han ett med Adams falne etterkommere, samtidig med at han i sin guddommelighet har et fast grep om Guds trone. Dermed er Kristus bindeleddet mellom menneskene og Gud, og mellom Gud og menneskene.» – Ellen G. White: _Slektenes håp_, s. 96.

**Forslag til samtale**

`Hvilken av fortellingene i Johannesevangeliet sier deg mest om Guds kjærlighet og vesen? Hvorfor finner du denne fortellingen så overbevisende.`

`Hvordan bør man rent praktisk gå frem for å finne sannheten?`

`Hvorfor er det vanskelig å vrake selvet som sannhetsdommer? Kan vi gjøre det fullt ut, eller vil vår menneskelighet likevel påvirke vårt skriftsyn? Hvorfor må vi innse dette, og hvordan kan ydmykheten hjelpe oss til å oppgi våre fordommer til fordel for Guds ord?`

`Kristenhetens historie i Vesten rommer skrekkelige eksempler på hva som skjer når Guds ord underlegges menneskers politikk og fordommer. Hvilke eksempler kjenner vi til, og hva kan de lære oss om hvor farlig det er å la menneskelige perspektiver få styre «tolkningen» av Bibelen?`

`Oppsummer hovedinnholdet i Johannesevangeliet med dine egne ord. Hva er det sentrale budskap til oss i dag?`