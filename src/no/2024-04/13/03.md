---
title:  Med blikket festet på Jesus
date:  23/12/2024
---

`Les Joh 21,20–22. Hvilket spørsmål førte Peter på avveier? Hvordan fikk Jesus ham på rett kjøl?`

Jesus hadde nettopp gjeninnsatt Peter i tjenesten og sagt: «Følg meg» (Joh 21,19). Trolig fulgte han fysisk etter Jesus bortover stranden. Og det er da Peter snur seg og ser at Johannes også følger etter Jesus, og han spør om Johannes. «Herre, hva skal skje med ham?» (Joh 21,21).

Da Jesus hadde gjeninnsatt Peter i tjenesten, hadde han forutsagt hvordan han skulle dø (Joh 21,18). Det er som om Peter var nysgjerrig på Johannes’ død. Jesus retter i stedet Peters oppmerksomhet mot det å følge ham og ikke tenke på hva som vil skje med en annen disippel.

`Les Joh 21,23–25. Hvordan ble Jesu uttalelse misforstått? Hva gjorde apostelen Johannes for å rette opp i misforståelsen?`

Folk misforsto Jesus da han sa: «Om jeg vil at han skal leve til jeg kommer, hva angår det deg? Følg du meg!» (Joh 21,22). De trodde det betydde at Jesus ville komme tilbake før Johannes døde. Etter som tiden gikk og Johannes ble gammel, ville det bli en krise hvis han døde (noe han jo gjorde) uten at Jesus kom. Johannes korrigerer misforståelsen ved å si at det var snakk om Jesu vilje, ikke en profeti om fremtiden.

Tanken om å fokusere på Jesus og ikke på andre mennesker, er en fin innledning til resten av ukens studium. Jesus og Jesus alene er vår Frelser. Det er ikke til å unngå at du blir skuffet og kanskje også såret av andre mennesker.

Sannhetene som gjennomgås fra tirsdag til torsdag, fortsetter temaet om å forstå Guds ord, med sikte på å kjenne og følge Jesus, for det er bare han som skal være vår Herre og veileder – uansett den hjelp, de råd og den veiledning vi måtte få av andre.

`Hvor ofte har du blitt skuffet av andre som du har sett opp til? Hva har det lært deg, enda så vanskelig det må ha vært?`