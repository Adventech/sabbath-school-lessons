---
title:  Lys og mørke
date:  24/12/2024
---

`Les Joh 1,4–10; Joh 3,19–21; Joh 5,35; Joh 8,12; Joh 9,5; Joh 11,9–10 og Joh 12,35. Hvilken kontrast ser du her, og hvorfor er den viktig for å forstå sannheten?`

Verden ligger i mørke; den skyr lyset og kan ikke av seg selv finne veien til den sanne Gud, skapelsens, åpenbaringens og frelsens personlige Gud.

«Et menneske kan aldri av seg selv oppnå kunnskap om det guddommelige. ‘Høyere enn himmelen – hva kan du gjøre? Dypere enn dødsriket – hva vet vel du?’ Bare Den hellige ånd kan åpenbare Guds dype sannheter. ‘Det intet øye så og intet øre hørte, det som ikke kom opp i noe menneskehjerte, ... det har Gud åpenbart for oss ved sin Ånd.’» – Ellen G. White: _Slektenes håp_, s. 311.

Det er bare Jesus Kristus som har «vist oss» Faderen (Joh 1,18). Det greske verbet er exēgeomai, som betyr «å tolke», «forklare», «utlegge». Johannes viser oss Jesus som den himmelske budbringeren, han som forklarer hva det vil si å kjenne Gud. Bare gjennom Jesus kan vi virkelig lære Gud å kjenne.

`Les Joh 8,42–44. Hvordan skildrer Jesus det falske grunnlaget som Israels religiøse ledere hadde bygget sin tro på?`

De som ikke står i sannheten, snakker ut fra sine egne tanker. De «ser» bare en teksts betydning ut fra et menneskelig perspektiv. Vi må derimot akseptere at Kristus er verdens lys og følge ham i vår tolkning av hans ord. Djevelen taler derimot ut fra «sitt eget» (Joh 8,44). Hvis vi ikke passer på å overgi oss i tro og lydighet til Gud, står vi i fare for å gjøre det samme: å lese teksten ut fra våre egne ønsker, behov og innfallsvinkler, og det er lettere å gjøre enn vi aner.

`Hvordan reagerer du på sannheter som «tråkker deg på tærne», og hvordan burde du reagere på dem?`