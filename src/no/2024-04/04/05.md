---
title:  Filip og Natanael
date:  23/10/2024
---

`Les Joh 1,43–46. Hva sier Filips budskap om at han allerede trodde på Jesus?`

Filip var fra Betsaida, i likhet med Andreas og Peter. Han fant vennen Natanael og fortalte ham om Jesus. Døperen Johannes hadde kalt Jesus «Guds lam». Andreas hadde fortalt Peter at han hadde funnet «Messias». Men Filip kaller Jesus for den Moses og profetene skrev om og tilføyer navnet «Jesus fra Nasaret». Da han nevner Nasaret, reagerer vennen skarpt.

Natanael later til å ha fordommer mot den lille byen Nasaret. En konge ville da ikke komme fra en slik avkrok! Fordommer kan lett gjøre oss blinde for hva folk er verdt. Filip ser ut til å ha skjønt, kanskje etter tidligere samtaler med Natanael, at den beste kuren for fordom ikke er høyttravende filosofiske eller teologiske argumenter, men heller å be den andre om å undersøke selv. Han sa ganske enkelt: «Kom og se.» Og det gjorde han.

`Les Joh 1,47–51. Hvordan overbeviste Jesus Natanael om hvem han var, og hva sa Natanael?`

Mellom vers 46 og vers 47 mangler detaljen om hvordan Natanael tok Filips invitasjon. Men han reiste seg og gikk for å se. Vennskapet med Filip overvant fordommene, og livet tok en ny retning.

Jesus roser Natanael og kaller ham en israelitt uten svik (Joh 1,47) i kontrast til det Natanael hadde sagt om Jesus (Joh 1,46). Natanael blir forfjamset, for han har ikke truffet Jesus før.

Da sier Jesus at han har sett ham under et fikentre, og det overbeviser Natanael. Jesus hadde ved guddommelig innsikt sett Natanael be og søke etter sannheten under dette treet (ifølge _Slektenes håp_, s. 93, 94). Natanael kommer nå med en opphøyet bekjennelse og kaller Jesus rabbi, Guds Sønn og Israels konge. Legg merke til at den tilsynelatende minste åpenbaring fører til den største trosbekjennelse.