---
title:  De to Johannes-disiplene
date:  22/10/2024
---

To av døperen Johannes’ disipler sto hos ham da Jesus gikk forbi. Johannes sa: «Se, Guds lam!» (Joh 1,36). De to hadde hørt Johannes’ budskap om ham som skulle oppfylle GTs profetier om den kommende Messias. Disiplene forlot Johannes og fulgte Jesus i tro på at Jesus var større enn døperen Johannes og at han oppfylte Johannes’ budskap.

`Les Joh 1,35–39. Hva gjorde de to disiplene da de hadde hørt Johannes vitne om Jesus?`

De ville være sammen med Jesus og var hos ham den dagen. Hvem vet hva de lærte og opplevde da?

Det må ha vært store ting, for snart fikk de lyst til å fortelle andre om det. Andreas, en av de to, fant straks broren sin, Simon, og sa: «Vi har funnet Messias!» (Joh 1,41). Da Andreas førte broren sin til Jesus, viste Jesus straks at han kjente ham og sa: «Du er Simon, sønn av Johannes. Du skal hete Kefas» (Joh 1,42). Jesus kjente og forsto Peter. Det at Jesus kjenner en person, er et gjennomgangstema i Johannesevangeliet. (Se f.eks. Joh 2,24–25).

«Hvis Johannes og Andreas hadde hatt den samme vantro holdning som prestene og rådsherrene, ville de ikke ha sittet og lyttet til Jesus. De ville ha kommet til ham som kritikere og satt seg til doms over det han sa. … Men det gjorde ikke de første disiplene. De reagerte positivt på Den hellige ånds kall i døperen Johannes’ forkynnelse. Nå gjenkjente de røsten til den himmelske læreren. ... Det ble kastet et guddommelig lys over de gammeltestamentlige skriftene, og de rike og mangesidige sannhetene ble belyst på en ny måte.» – Ellen G. White: _Slektenes håp_, s. 93. Hele Johannesevangeliet går ut på å belyse hvem Jesus er slik at den gode nyheten kan formidles til verden.

`Hvordan har Kristus og din tro på ham forandret livet ditt? Hvilke andre endringer håper du fortsatt på?`