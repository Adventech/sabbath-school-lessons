---
title:  Misjonsfortelling
date:  25/10/2024
---

#### Bønnens kraft i Usbekistan

_Av Andrew McChesney_

En ambulanse kjørte 36-år-gamle Nigora til sykehuset i Tasjkent i Usbekistan. Hun kunne knapt snakke. Armene hennes var numne. Hun slet med å svelge. Legen kunne ikke stille noen diagnose.

Nigora ble verre i løpet av den neste måneden på sykehuset. Hun klarte ikke å sove mer enn 15 minutter om dagen. Røntgenbilder viste uvanlig aktivitet i hjernen.

Så sa en annen lege at Nigora hadde en dødelig sykdom. Han så ikke noe håp.

Nigora trodde ikke på Jesus, men hun hadde naboer som var syvendedagsadventister. De besøkte henne på intensivavdelingen og ba om tillatelse til å invitere kirkens pastor til å be sammen med henne. «Nei, nei», sa Nigora. «Jeg er ikke frisk. Jeg ser forferdelig ut. Be ham komme når jeg føler meg bedre.»

Men naboene insisterte. «La ham komme og be for deg», sa de.

Nigora gikk motvillig med på det. En dag senere kom pastoren og hans kone til Nigoras seng. Pastoren leste Salme 23, salvet Nigoras panne med olje og ba: «Herre, gi vår søster helse. Gi henne helbredelse så hun kan bli helt frisk.» Nigora kjente ikke noen endring etter bønnen.

Dagen etter kom pastoren og hans kone tilbake. Igjen leste han fra Bibelen, salvet henne og ba. Heller ikke denne gangen kjente Nigora noen endring. Men den natten klarte hun å sove i flere timer, ikke bare i 15 minutter.

Den tredje dagen kom pastoren og hans kone tilbake. Igjen leste han fra Bibelen, salvet henne og ba. Heller ikke denne gangen følte hun seg annerledes. Men den natten sov hun hele natten. Etter det sov hun godt hver natt.

Pastoren og hans kone fortsatte å besøke henne. Langsomt ble Nigoras tale bedre. Armene og beina begynte å fungere. Røntgenbilder fra sykehuset viste at hjerneaktiviteten hennes var tilbake til det normale. Legen var forbauset.

«Det er umulig at du har blitt frisk, og så raskt», sa han.

Fire måneder etter at pastoren begynte å be, kjørte Nigora bil og var tilbake på jobb.

Kvinnen som ikke hadde trodd på Gud, ga ham æren for at hun ble frisk.

«Dette er et Guds mirakel», sier hun.

Hun er glad for å ha naboer som brydde seg om henne. «Jeg er veldig takknemlig til Gud for at han har gitt meg slike venner, som er som familie», sier hun sakte, men tydelig i et intervju med Adventist Mission.

Selv om Nigora tror på Gud, har hun ikke overgitt sitt hjerte til ham. En nedslående faktor kan være at mange i Usbekistan ser på syvendedagsadventister som medlemmer av en sekt. Be for Nigora og andre som henne, som har sett Guds kraft i sine liv, men som ennå ikke har bestemt seg for ham. Nigora er et pseudonym.