---
title:  Nikodemus’ vitnesbyrd
date:  24/10/2024
---

`Les Joh 3,1–21. Hvordan støtter Nikodemus’ vitnesbyrd Johannesevangeliets tema?`

Nikodemus var en anerkjent lærer i Israel og et velstående medlem av Rådet. Det er flere grunner til at vitnesbyrdet hans er viktig i Johannesevangeliet. Han omtalte Jesus som «rabbi» og pekte på tegnene Jesus gjorde som bevis på hans guddommelige oppdrag. Nikodemus avga altså vitnemål som støttet opp om at Jesus var Messias, allerede før han var klar over hva han gjorde.

Nikodemus så tegnene som bevis på Jesu guddommelige kall, men uten å se at de pekte på Jesus som oppfyllelsen av GTs profetier om Messias. Nikodemus næret altså en viss tvil: han anerkjente ikke Jesus som Kristus på dette tidspunktet.

`Les Joh 3,3–21. Hva sa Jesus til Nikodemus for å vise at han så tvers igjennom ham?`

Jesus kjenner den enkeltes hjerte. Hans svar til Nikodemus kan virke bryskt, men han går rett på sak. Jødene mente hedningene trengte omvendelse, men mange forsto ikke at også de, som det utvalgte folk, trengte til omvendelse. Ingen er født frelst, uansett nasjonalitet eller menighetsbakgrunn.

Jødenes enestående arv, som strakte seg tilbake til Abraham, ga dem mange fordeler (se Rom 3,1–2). Men det var ikke nok. Jesus fortalte Nikodemus det utenkelige, at han, som var lærer og makthaver i Israel, måtte bli født på ny av Gud!

Deretter konfronterte han ham med hans åndelige uvitenhet: «Du er en lærer for Israel og vet ikke det?» (Joh 3,10). Hvordan kan det ha seg at du ikke vet dette? Irettesettelsen må ha virket overveldende.

Til tross for de spørsmålene Nikodemus hadde om Jesus den gangen, tok han senere parti for Jesus og hans tilhengere (se Joh 19,39).

`Hva betyr det å bli «født på ny», og hvorfor legger Jesus slik vekt på det?`