---
title:  Å kjenne Sønnen er å kjenne Faderen
date:  10/12/2024
---

I hele Johannesevangeliet ser vi hvordan Jesus, Sønnen, gjør ting som peker på Faderen. Jesus forklarer hvem Faderen er og viser hvilket forhold han har til vår verden. Alt dette er i tråd med Johannes 1,18, som sier at han gjør Faderen kjent (gresk exēgeomai: forklare, tolke, utlegge). Jesus gjør dette om og om igjen. Ordet Fader (patēr) forekommer 136 ganger i Johannesevangeliet og 18 ganger i 1.–3. Johannesbrev, mer enn en tredjedel av all gangene ordet er brukt i NT. Avskjedstalen er et av de tydeligste stedene i evangeliet der Jesus gjør Faderen kjent.

Jesus var Faderens representant på jorden, og han kom for å leve ut Faderens vilje i menneskelig skikkelse. Han sa at han i alle ting søkte å gjøre Faderens vilje, ikke sin egen (Joh 5,30). I første omgang kan dette virke forbløffende, men det viser hvor fullstendig overgitt Jesus var til sin Far.

Jesus sa også at Faderen hadde sendt ham for å fullføre sitt verk – menneskehetens frelse – og at Faderen selv vitnet om hans gjerning (Joh 5,36–38).

Jesus forkynte at Faderen sendte ham for å være den eneste som menneskene kan komme til Faderen gjennom (Joh 6,40; Joh 6,44). Faderen ønsker at de skal få det evige livet som finnes i Jesus, som lover å vekke dem opp i oppstandelsen.

`Hva sier disse tekstene oss om forholdet mellom Jesus og Faderen? Joh 7,16; Joh 8,38; Joh 14,10; Joh 14,23; Joh 15,1; Joh 15,9; Joh 15,10; Joh 16,27–28; Joh 17,3.`

Jesu påstander om sitt forhold til Faderen er forbløffende. Han hevder at all hans lære er Faderens lære, at alt han sier, har han personlig hørt fra Faderen, at det å tro på ham er det samme som å tro på Faderen, at både hans ord og gjerninger kommer fra Faderen, og at han og Faderen er ett i kjærlighet og arbeid for menneskehetens frelse. For et vitnesbyrd om Jesu nærhet til sin Far i himmelen!

`Hvordan ville livet ditt bli hvis dine tanker og handlinger fullt ut var et uttrykk for Guds vilje for ditt liv? Det vil si, hvordan kan vi leve mer i tråd med det Jesus har vist oss er Guds vilje for vårt liv?`