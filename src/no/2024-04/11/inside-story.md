---
title:  Misjonsfortelling
date:  13/12/2024
---

#### En drøm i Dallas

_Av Andrew McChesney_

Samuel erklærte at han ikke var interessert i bibelstudier. «Men du krysset av for at du var interessert på et interessekort for bibelstudier», sa innringeren, en bibelarbeider fra Dallas First Seventh-day Adventist Church i den amerikanske delstaten Texas. Han og andre bibelarbeidere fulgte opp kortene som kirken hadde delt ut. «Jeg er ikke interessert», sa Samuel.

Innringeren la kortet med interesse for bibelstudier til side.

En uke senere ringte en annen bibelarbeider Samuel.

«Jeg er ikke interessert», sa Samuel.

Uken etter ringte bibelarbeideren igjen.

«Hvor mye koster bibelstudiene?» spurte Samuel.

«Ingenting».

På det første bibelstudiet fortalte Samuel at han og kona hadde vært på utkikk etter en menighet. Sønnen deres hadde invitert dem til kirken sin, men de hadde blitt støtt av en preken om paven og syvendedagssabbaten. «Jeg kommer aldri til å sette min fot i en syvendedags adventistkirke igjen», sa Samuel.

Bibelarbeideren ba en stille bønn og fortsatte bibelstudiet.

Etter noen uker inviterte bibelarbeideren Samuel til evangeliserende møter i Dallas First Seventh-day Adventist Church. Han lurte på hva Samuel ville si. Samuel sa ja til å delta.

På det første møtet så Samuel seg interessert rundt i kirken. Bygningen hadde en unik arkitektur, med et avrundet kirkerom, et avrundet tak og benker som var buet rundt plattformen. Samuel oppsøkte bibelarbeideren. «Jeg må snakke med deg», sa han. Bibelarbeideren hjalp til med å forberede møtet, og spurte Samuel om han kunne vente. Samuel sa ja og satte seg ned. Han lyttet oppmerksomt til evangelistens preken om Daniel 2. Etterpå kom han bort til bibelarbeideren og utbrøt: «Jeg vil bli døpt!» Bibelarbeideren ble sjokkert og utbrøt: «Hva?»

Samuel fortalte at han hadde hatt en drøm 18 år tidligere. «I drømmen førte Jesus meg til en kirke og sa: ‘Dette er min kirke’», fortalte han. «Da jeg gikk inn i kirken i kveld, kjente jeg den igjen med en gang. Endelig har jeg funnet kirken fra drømmen min. Jeg ønsker å bli døpt.»

Bibelarbeideren tok Samuel med til evangelisten, som ble like overrasket over å høre om drømmen. Det som gjorde historien enda mer oppsiktsvekkende, var at kirken hadde brent ned og en ny bygning var blitt oppført 13 år tidligere. Samuel hadde sett den nye kirken i drømmen sin fem år før den ble bygget.

«Alt er mulig når vi samarbeider med Gud i hans misjon», sa evangelisten Slavik Ostapenko, som nå er pastor i Spokane Slavic Seventh-day Adventist Church i delstaten Washington.