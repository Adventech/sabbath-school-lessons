---
title:  Den hellige ånd
date:  11/12/2024
---

Den hellige ånd er ikke så fremtredende hos Johannes som Faderen og Sønnen. Men han er viktig for at Jesu misjon skal lykkes.

`Les Joh 1,10–13. Hva sier teksten om Den hellige ånds betydning for omvendelsen?`

Allerede i Johannes’ første kapittel kan vi se hvor viktig Den hellige ånd er. Johannes sier at alle som tok imot Ordet, det vil si alle som trodde på ham, ble Guds barn: «De er ikke født av kjøtt og blod, ikke av menneskers vilje og ikke av manns vilje, men av Gud» (Joh 1,13). Dette skjer ved Den hellige ånds gjerning.

`Hva sier disse tekstene om Den hellige ånds virke? Joh 3,5–8; Joh 6,63; Joh 14,26; Joh 15,26; Joh 16,7–11.`

«Da Jesus forklarte hva Den hellige ånd skulle gjøre, prøvde han å inspirere disiplene med den glede og det håp som inspirerte ham selv. Han frydet seg over den overflod av hjelp han hadde skaffet til veie for sin menighet. Den hellige ånd var den største av alle gaver han kunne be sin Far om for å styrke og glede sitt folk. Ånden skulle gis for at han skulle skape nytt liv, og uten dette ville Kristi offer ha vært forgjeves. Det ondes makt hadde tiltatt i århundrer, og menneskenes underkastelse under dette djevelske fangenskap var forbløffende. Man kunne bare motstå og seire over synden ved stor innsats fra den tredje person i guddommen. Han ville ikke komme i begrenset styrke, men i en fylde av guddommelig kraft.» – Ellen G. White: _Slektenes håp_, s. 510.

For en velsignelse å motta Den hellige ånd, som bekrefter at Gud taler sant (Joh 3,33). Det er Ånden som overbeviser om synd, rettferdighet og dom (Joh 16,8–11). Derfor er nøkkelen til å vite hva som er rett, sant og godt, at vi overgir vårt liv til Guds ord gjennom Den hellige ånds overbevisningskraft.