---
title:  Jesus og Faderen
date:  09/12/2024
---

Guddommen skapte oss for at vi skulle ha et personlig forhold til ham (1 Mos 1,26–27). Men synden rokket ved dette forholdet. Vi ser følgene av dette i fortellingen om Edens hage.

`Les 1 Mos 3,7–9. Hvordan viser dette det bruddet som synden førte med seg, og hva betyr det at det var Gud som oppsøkte dem, og ikke motsatt?`

Guddommen ville tilby menneskeheten helbredelse for det bruddet som synden hadde forårsaket, selv om ikke alle ville ta imot tilbudet.

Et medlem av Guddommen ble menneske for å gjenopprette forholdet. Ordet ble kjøtt og tok bolig iblant oss og viste oss Guds herlighet (Joh 1,14–18). Dermed fikk menneskeheten hans fylde og nåde. Det var dette Jesus kom for å fortelle om, å forkynne Guds herlighet slik at det forholdet synden spolerte, kunne gjenopprettes, iallfall for dem som tar imot i tro det som ble tilbudt dem i Kristus Jesus.

`Hvilket håp får vi i disse tekstene? Joh 1,1–2; Joh 5,16–18; Joh 6,69; Joh 10,10; Joh 10,30; Joh 20,28.`

«I Kristus er selve kilden til liv. Han har ikke lånt det, ikke fått det.» – Ellen G. White: _Slektenes håp_, s. 398. Men som den inkarnerte Sønnen som «ga avkall på» (Fil 2,7) sine privilegier, kunne Kristus, når han snakket om sin eksistens på jorden som et menneske blant mennesker, vise til at han hadde livet som en gave fra Gud. «Kristi guddom er den troendes garanti for det evige liv.» – _Slektenes håp_, s. 398. Menneskene kjente ikke Gud (Joh 17,25). Derfor sendte han sin eneste Sønn (Joh 9,4; Joh 16,5) for at vi skulle kjenne ham.

`En ateist skrev om kosmos: «I vår ensomhet, i denne uendeligheten, er det ingenting som tyder på at hjelpen vil komme fra et annet sted for å redde oss fra oss selv.» Hva lærer Bibelen som viser at denne personen tar helt feil?`