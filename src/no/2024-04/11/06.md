---
title:  Jesu bønn
date:  12/12/2024
---

Johannes 17 kalles iblant Jesu øversteprestelige bønn. Den avrunder avskjedstalen. Jesus kom til vår verden for at mennesket skulle få tilbake det personlige forholdet det hadde til Gud i begynnelsen. Han utførte de tegnene Gud hadde gitt ham å gjøre. I ord og handling formidlet han Gud til folk.

Jesus skulle snart forlate verden. Han ville vise sin kjærlighet til disiplene enda en gang. Han ville de skulle forstå det nære forholdet mellom ham selv, Faderen og Den hellige ånd. Og han ville de skulle ha del i det samme personlige forholdet til Gud Faderen og Ånden som han selv hadde.

`Les Joh 17,1–26. Hvilke ord eller uttrykk i dette kapitlet uttrykker Jesu ønske om et nært forhold basert på kjærlighet mellom seg selv, Faderen og disiplene?`

Mange leser Johannes 17 som om det eneste som betyr noe, er samhold og kjærlighet. Ja, Gud ønsker at vi skal ha et personlig forhold til ham og til alle andre. Men en grundigere lesning viser at det er en mer avgjørende sammenheng mellom kjærlighet og sannhet.

«Og dette er det evige liv, at de kjenner deg, den eneste sanne Gud» (Joh 17,3), ikke Gud, samme hvem vi tror han er. «Jeg har åpenbart ditt navn for de mennesker du ga meg … og de har holdt fast på ditt ord … Nå vet de i sannhet at jeg er gått ut fra deg» (Joh 17,6; Joh 17,8). «Hellige dem i sannheten, ditt ord er sannhet» (Joh 17,17).

Kristus kom for å vise oss Faderen. Denne åpenbaringen var viktig på grunn av de mange misoppfatningene om Gud. Johannesevangeliet viser hvor alvorlig Jesus tok sitt oppdrag. Han representerte Guds ord og handlinger rett. Hvorfor gikk han så langt hvis sannheten ikke betydde noe?

Jesus levde et liv fullt av motgang, og til slutt ble han avvist av de religiøse lederne. Han ble utsatt for likegyldighet fra folket og tidvis også fra sine disipler. En av dem forrådte ham, en annen fornektet ham tre ganger. Han møtte stadige prøvelser og ble korsfestet av dem han hadde kommet for å frelse.

`Hvordan kan du speile den Guds kjærlighet som finnes mellom Jesus og Faderen, bedre i ditt eget liv?`