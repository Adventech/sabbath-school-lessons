---
title:  En ny forståelse av Messias
date:  04/11/2024
---

`Les Joh 1,32–36. Hva sier døperen som folket ikke ventet å høre om den lenge ventede Messias?`

Jødene ventet på en Messias som skulle befri dem fra Romas herredømme. Etter lang tids undertrykkelse trodde jødene at Messias ikke bare ville styrte Roma, men også gjøre dem til en stor og mektig nasjon. Johannes’ ord om Jesus som «Guds lam» pekte på Jesu sonoffer og ble nok misforstått av de fleste. De skjønte kanskje ikke hva han snakket om.

Med sitt evangelium ville Johannes endre folks oppfatning av Messias så de kunne se at Jesus oppfylte profetiene om kongen som skulle komme og det han skulle gjøre. Han skulle ikke være en politisk og militær leder, men gi seg selv som et offer for verdens synd. Det var hans hensikt. Og når alt er fullført, vil det endelige riket komme (se Dan 7,18).

«Da Johannes døpte Jesus og utpekte ham som Guds lam, ble det kastet nytt lys over Messias’ misjon. Johannes ble minnet om det Jesaja hadde sagt: Han er ‘lik et lam som føres bort for å slaktes.’ Jes 53,7.» – Ellen G. White: _Slektenes håp_ s. 91.

Johannes sier i Joh 1,31: «Jeg kjente ham ikke». Men hvordan lærte Johannes da Jesus å kjenne som Messias? Svaret er at den Herren som sendte Johannes, hadde sagt til ham: «Ham du ser Ånden dale ned over og bli hos, han er det som døper med Den hellige ånd. Jeg har sett det, og jeg har vitnet: Han er Guds Sønn.» (Joh 1,33–34). Det var altså Gud som viste Johannes at Jesus var Messias.

«… Kristus [er] Guds kraft og Guds visdom» (1 Kor 1,24). Kunnskapen om at Jesus er Kristus, kommer fra Gud selv via Åndens overbevisningskraft. Dette temaet går igjen i Johannesevangeliet. Frelsen kommer ikke av verdslig filosofi, vitenskap eller høyere lærdom. Den kommer bare fra Gud til den som har overgitt seg til Jesus i tro og lydighet.

`Hvordan kunne vi kjenne sannheten om Jesus som vårt sonoffer om den ikke ble åpenbart for oss? Hvorfor er det da så viktig å kjenne Bibelen og dens lære om Jesus?`