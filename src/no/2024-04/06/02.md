---
title:  'Sann ydmykhet: Døperen johannes vitner igjen'
date:  03/11/2024
---

Studium 2 beskrev hvordan døperen Johannes’ vitnesbyrd førte de første disiplene – Andreas og Johannes, Peter, Filip og Natanael – til Jesus. Man skulle tro at døperen ville forsvinne fra scenen etter å ha gitt sitt vitnesbyrd. Men vi møter ham flere ganger i Johannesevangeliet.

`Les Joh 3,25–36. Hva sier døperen Johannes om seg selv og Jesus?`

Døperens disipler og en ikke navngitt jøde begynte å krangle om renselse, antakelig i forbindelse med spørsmålet om dåpens virkning (jf. Mark 1,4–5). Det er interessant å merke seg at når disiplene kommer til Johannes, tydeligvis for å få svar på spørsmålet, trekker de frem Jesus og sier: «… han døper nå, og alle går til ham» (Joh 3,26). Det er lett å lese mellom linjene: De er sjalu på Jesus – sjalu på sin mesters vegne, og sjalu også på egne vegne.

Johannes kunne ha gitt seg sjalusien i vold, men gjør det ikke, for han kjenner oppdraget sitt. I stedet minner han disiplene sine om at han ikke utga seg for å være Kristus. Nei, han kom for å peke på ham, berede veien for ham og vitne om ham (Joh 1,6–8).

Han bruker bildet med et bryllup som illustrasjon og kaller seg brudgommens venn, med Jesus som brudgommen. Bruden er da Guds folk (jf. Hos 2,16–23 og Jes 62,1–5). Så sier han noe som viser hans storhet: «Han skal vokse, jeg skal avta» (Joh 3,30).

Joh 3,31–36 fører sammenligningen mellom Jesus og Johannes videre og viser at Messias er større enn forløperen. Med Johannes’ vitnesbyrd som peker mot Jesus, understrekes igjen tanken om vitnesbyrd. De som tar imot vitnesbyrdet og tror på Jesus, har evig liv. De som ikke tar imot ham, blir under Guds vrede. Det er det teksten sier. Gud elsker verden og sendte sin Sønn for å frelse verden (Joh 3,16–17). Men de som avviser gaven, må bære straffen for sine synder selv – evig død.

`Hvordan kan vi lære ydmykhet? Hva kan Johannes lære oss om det?`