---
title:  Tro og avvisning
date:  05/11/2024
---

Studium 2 fortalte om mettingen av de 5000 i Johannes 6, men gikk ikke inn på den siste delen av historien, som vi ser på her.

`Les Joh 6,51–71. Hva sa Jesus som folk hadde vondt for å godta?`

De som Jesus nettopp hadde mettet, ville krone ham til konge (Joh 6,1–15). Men senere, i samtalen med dem i synagogen i Kapernaum, utdyper han miraklets åndelige betydning og sier: «Jeg er livets brød» (Joh 6,35). Han sier at dette brødet er hans kropp, som han gir til liv for verden (Joh 6,51).

Dette fikk folkeskaren til å innse at Jesus ikke ville være noen jordisk konge. Han passet ikke inn i det mønsteret som deres verdslige tankegang hadde tegnet. De ville ikke la seg omvende og få et nytt tankesett slik at de kunne se og godta Jesus som Messias. Nå var det mange som forlot ham (Joh 6,66).

Rent menneskelig sett må dette ha vært et hardt slag for Jesus. Det er jo tilfredsstillende å bli verdsatt av mengden. Hvem vil ikke bli likt? Men å oppleve at mange vender seg bort og trekker ens prinsipper i tvil, er jo også nedslående. Da Jesus ser folkemengden gå sin vei, spør han sine nærmeste om de også vil gå.

Det er nå Peter kommer med sin store bekjennelse, et nytt vitnesbyrd om hva Jesus har og hvem han er. «Du har det evige livs ord, og vi tror og vet at du er Guds Hellige» (Joh 6,68–69).

Disiplene hadde holdt sammen med Jesus i flere år, sett miraklene og hørt forkynnelsen hans. De visste at det ikke fantes noen som ham. Uansett hvor uvanlige noen situasjoner kunne være, var de sikre på at han var Messias – selv om de ikke forsto alt om formålet med hans komme. Det var ikke før etter hans død og oppstandelse at de begynte å skjønne hvorfor Jesus hadde kommet.

`Hva kan denne fortellingen lære oss om det at flertallet som regel tar feil? Hvorfor må vi huske dette når det gjelder sider ved troen som flertallet ikke liker?`