---
title:  Misjonsfortelling
date:  08/11/2024
---

#### «Vi har ikke sendt noen»

_Av Andrew McChesney_

I fire år besøkte Donaldo Velasquez et colombiansk fengsel hver fredag for å forkynne om Jesus. Men en fredag kunne han ikke dra. Han jobbet som snekker, og en kunde trengte øyeblikkelig hjelp. Dessuten trengte Donaldo penger.

Bare fire syvendedagsadventister – Donaldo, to andre menighetsmedlemmer og pastoren deres – hadde tillatelse til å besøke fengselet i Acacias, og Donaldo ringte dem for å få hjelp. «Nei, jeg er for opptatt», sa Ranses. Pedro sa også at han ikke kunne dra. Pastoren ba om unnskyldning og sa at han var bortreist.

Donaldo gråt og ba. Da kona hans, Jesusita, spurte hva som var galt, forklarte han at han ikke ville droppe møtet med de innsatte, men at han måtte jobbe. «Gå og gjør jobben din», sa Jesusita. «Gud vil sørge for deg.»

Neste gang Donaldo besøkte fengselet, kom 38 innsatte for å høre ham preke. Med seg hadde han et annet menighetsmedlem, Pedro.

«Hvor er mannen som kom forrige gang?», spurte en innsatt.

«Vi har ikke sendt noen», svarte Donaldo.

«Jo, det gjorde dere», sa en annen innsatt. «En mann forkynte for oss».

«Nei, vi sendte ingen», sa Donaldo og antydet at predikanten kanskje tilhørte et annet kirkesamfunn.

«Nei, nei», sa de innsatte. «Vi kjenner alle som har tillatelse til å komme på besøk. Denne mannen har aldri besøkt oss før, og han var ikke fra en annen kirke.»

Donaldo spurte om mannens preken i håp om å finne ut hvem han var. De innsatte sa at han hadde snakket om syvendedagssabbaten.

«Hvordan så han ut?», spurte Donaldo overrasket.

De innsatte beskrev ham som en høy, velkledd mann i hvit skjorte. De sa at han kunne Bibelen så godt at han sannsynligvis var lærer.

Pedro tok Donaldo på armen. «En engel må ha kommet og forkynt for dem», sa han. «Det er den eneste forklaringen».

Donaldo var imidlertid ikke overbevist. Han gikk til fengselsvakten som registrerte besøkende. Vakten, en venn av Donaldo, så gjennom dataloggen og ristet på hodet. «Det kom ingen den dagen», sa han.

Forbløffet utbrøt Donaldo: «Nå er jeg ikke i tvil om at Herrens engel kom for å undervise i Bibelen i mitt sted!»

Da han gikk tilbake til de innsatte, fortalte han dem at de måtte ha sett en engel.

Seks år har gått, og nesten alle de 38 innsatte har gitt sitt hjerte til Jesus i dåpen. Donaldo sier at han aldri kommer til å glemme den dagen.

«Selv om det er en utrolig historie, tror jeg at Gud sendte sitt himmelske sendebud», sier han.

Takk for sabbatsofferet som gikk til to misjonsprosjekter i Colombia i forrige kvartal.