---
title:  Faderens vitnesbyrd
date:  06/11/2024
---

Johannes begynner med å fortelle at Ordet (logos) var hos Gud, det vil si hos Gud Fader (Joh 1,1). Da Ordet ble menneske, vitnet Ånden om Jesus ved å bli værende på ham i dåpen (Joh 1,32–34). Men Faderen vitner også om Jesus under hans jordiske virke.

`Les Joh 5,36–38. Hva sier Jesus om Faderen her?`

Jesus knytter Faderen til sine gjerninger og mirakler. Han er tydelig på at Faderen hadde sendt ham og også vitnet om ham.

`Les Matt 3,17; Matt 17,5; Mark 1,11 og Luk 3,22 (se også 2 Pet 1,17–18). Hva sier Faderen om Jesus?`

Da Jesus ble døpt, markerte Faderen og Ånden dette viktige øyeblikket sammen med Sønnen: starten på Jesu virke. Faderen sier at Jesus er hans elskede Sønn som han har sin glede i. Men på et avgjørende tidspunkt i Jesu virke taler Faderen igjen, denne gangen slik det er nedtegnet i Johannesevangeliet.

Situasjonen nådde et klimaks i de siste dagene av Kristi virke. De religiøse lederne hadde ikke klart å stoppe ham (se Joh 12,19), men ønsket ham død, nå mer enn noen gang. Massene var begeistret for ham, særlig da stadig flere begynte å følge Jesus etter å ha hørt vitnesbyrdet fra dem som hadde sett ham vekke Lasarus fra de døde (Joh 12,17–18). Selv grekere som var der for å feire høytiden, ville se Jesus.

På dette tidspunktet, og som svar på Jesu ord i Joh 12,28: «Far, la ditt navn bli herliggjort!», taler Faderen igjen fra himmelen: «Jeg har herliggjort det og skal herliggjøre det igjen».

Vi har alt sett at korset er Jesu herlighetstime. Faderens vitnesbyrd om Jesus peker på Guds lams offer for verdens synd. Det er høydepunktet i hans virke her i verden. Hans død betalte for all vår synd, og når vi tror på ham, slipper vi å ta straffen selv.