---
title:  Folkets vitnesbyrd
date:  07/11/2024
---

«På den siste dagen i høytiden, den store festdagen, sto Jesus fram og ropte: ‘Den som tørster, skal komme til meg og drikke! Den som tror på meg, fra hans indre skal det, som Skriften sier, renne elver av levende vann.’» (Joh 7,37–38).

Johannes hadde flere ganger fortalt at Jesus kom med dristige uttalelser om seg selv, om hvem han var og hva han kom for å gjøre.

Linjene som er sitert ovenfor fra Joh 7,37–38, er noe av det Jesus sa om seg selv og hva han ville gjøre med alle som kom til ham. Dette var forbløffende påstander.

`Hvordan reagerte mange da Jesus talte til jødene på løvhyttefesten? Joh 7,37–53.`

Noen sa han var den profeten Moses hadde forutsagt for lenge siden (se 5 Mos 18,15–19). Andre mente Jesus var Messias. Men andre mente at Messias ikke kunne komme fra Galilea, at han måtte være av Davids ætt og født i Betlehem – det var jo Jesus (jf. Matt 1–2), men det var det ikke mange som visste!

Selv de som pågrep Jesus, var forbløffet over ham og det han sa. Fariseerne svarte dem med et nytt spørsmål. «Har vel noen av rådsherrene eller fariseerne trodd på ham?» (Joh 7,48). Fariseernes spørsmål ga Johannes nok en anledning til å vise til Nikodemus, som prøvde å verne Jesus mot fariseernes intriger etter sitt møte med ham. «Loven vår dømmer vel ikke et menneske uten forhør, før en har fått vite hva det har gjort?» (Joh 7,51).

Ble det til at Nikodemus tok imot Jesus som Messias? Dette opptrinnet beviser ikke at han gjorde det, men med denne handlingen og det han gjorde etter Jesu død (se Joh 19,39–40), viser Bibelen at Nikodemus faktisk kom til tro på ham.

Svaret på spørsmålet var altså: Jo, en av fariseerne trodde på ham.

`Les Joh 7,49. Hva sa lederne som viste forakt for folkemassene som fulgte Jesus? Hva kan det lære oss?`