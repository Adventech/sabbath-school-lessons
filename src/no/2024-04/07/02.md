---
title:  Abraham
date:  10/11/2024
---

Jesus kvidde seg ikke for å fortelle hvem han var, heller ikke for å innhente vitner til hvem han var, også vitner som for lengst var døde, som Abraham. «Deres far Abraham jublet over å skulle se min dag. Han fikk se den dagen og frydet seg.» (Joh 8,56).

`Hvorfor var Abrahams vitnesbyrd så viktig at Johannes tok det med? 1 Mos 12,3; 1 Mos 18,16–18; 1 Mos 26,4; Matt 1,1; Apg 3,25.`

«Gjennom forbilder og løfter forkynte Gud ‘på forhånd dette gode budskapet til Abraham’. Hans tro var festet på den kommende gjenløser. Kristus sa til jødene: ‘Deres far Abraham jublet over å skulle oppleve min dag. Han fikk oppleve den og frydet seg.’ Væren som ble ofret i stedet for Isak, var et symbol på Guds Sønn som skulle ofres i vårt sted. Da mennesket ble dømt til døden fordi det hadde overtrådt Guds lov, sa Faderen til synderen idet han så på Sønnen: Du skal leve, for jeg har funnet en til å gå i ditt sted.» – Ellen G. White: _Alfa og Omega_, bind 1, side 135.

Abraham var jødenes stamfar. Han fikk løftet om at alle folkeslag skulle bli velsignet gjennom ham. Denne velsignelsen kom gjennom Messias, som ble født i hans slekt.

Abraham var også far til dem som tar imot Gud i tro (Hebr 11,8; Hebr 11,17–19). Hans vilje til å ofre sønnen Isak (1 Mos 22), løftets sønn, ga ikke bare bevis på tro, men også innsikt i frelsesplanen.

Da Jesus sa: «Deres far Abraham jublet over å skulle se min dag» (Joh 8,56), svarte lederne: «Du er ennå ikke femti år og har sett Abraham?» (Joh 8,57).

Jesu svar overrasket dem. «Sannelig, sannelig, jeg sier dere: Før Abraham var, ER JEG» (Joh 8,58).

Jesu ordvalg minner dem om det Gud sa til Moses ved den brennende busken. Han gjorde krav på å være Gud, han som har liv i seg selv. Lederne forsto hva han mente, for de «tok opp steiner for å kaste på ham» (Joh 8,59).

`Les Rom 4,1–5. Hvordan viser Paulus den store sannheten om frelse ved troen alene, uten lovgjerninger, med denne historien om Abraham? Hvordan hjelper dette oss til å forstå at Abraham er far til dem som lever i tro?`