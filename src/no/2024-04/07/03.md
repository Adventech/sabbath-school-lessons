---
title:  Maria
date:  11/11/2024
---

Seks dager før påske kom Jesus til Maria, Marta og broren deres, Lasarus, som han hadde vekket til live. Simon, som var helbredet for spedalskhet, holdt et festmåltid som takk for det Jesus hadde gjort for ham. Marta serverte, og Lasarus satt til bords blant gjestene (Joh 12,1–8).

`Hva betydde Marias handlinger her? Hvordan vitnet dette om hvem Jesus var? Joh 12,1–3.`

Parfymen var dyr, verdt cirka en årslønn for en vanlig arbeider. Marias gave var nok et uttrykk for takknemlighet til Frelseren for syndenes forlatelse og brorens oppstandelse. Hun hadde tenkt å bruke den til Jesu begravelse en dag. Men så fikk hun høre at han snart skulle salves til konge. I så fall ville hun være den første til å hylle ham. Det var nok ikke Marias mening at gesten skulle bli lagt merke til, men Johannes skriver at «hele huset ble fylt av duften» (Joh 12,3). Judas irettesatte henne kontant og sa salven burde vært solgt og pengene gitt til de fattige. Jesus beroliget straks Maria med ordene: «La henne være! … De fattige har dere alltid hos dere, men meg har dere ikke alltid.» (Joh 12,7–8).

Det er et gjennomgående tema i evangeliet at Jesus vet hva som bor i folk (Joh 2,24–25; Joh 6,70–71; Joh 13,11; Joh 16,19). Jesus vet hva som bor i Judas. Johannes understreker at han var en egoistisk tyv (Joh 12,6).

«Den velluktende gaven som Maria hadde tenkt å salve Jesu døde kropp med, øste hun ut over ham mens han ennå var i live. Ved gravferden kunne duften bare ha fylt gravhulen. Nå gledet den ham med forsikringen om hennes troskap og kjærlighet. … Da mørket omsluttet ham under den store prøven, bar han med seg minnet om denne handlingen, et pant på den kjærlighet som de frikjøpte ville vise ham i all evighet.» – Ellen G. White: _Slektenes håp_, s. 421.

`Jesus visste hva som bodde i Maria og Judas og han vet hva som bor i deg. Hva burde dette si oss om behovet for at Kristus blir vår rettferdighet, forvandler oss og dekker oss?`