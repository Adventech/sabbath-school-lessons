---
title:  Vi
date:  14/11/2024
---

Johannes legger om og om igjen frem vitnesbyrd om Jesus, og poenget er å føre oss fram til den store konklusjonen: «Jesus gjorde også mange andre tegn for øynene på disiplene, tegn som det ikke er skrevet om i denne boken. Men disse er skrevet ned for at dere skal tro at Jesus er Kristus, Guds Sønn, og for at dere ved troen skal ha liv i hans navn.» (Joh 20,30–31).

Tenk deg at du hadde vært der selv og sett Jesus gjøre mange av disse miraklene. Da ville du vel ha trodd på ham? Det skulle man jo gjerne tro, men egentlig har vi enda større grunn til å tro på Jesus enn de som faktisk så miraklene.

Hvorfor det?

`Hva er det vi har i dag som de på Jesu tid ikke hadde, og som burde gi oss tro? Se f.eks. Matt 24,2; Matt 24,14; Matt 24,6–8.`

Vi har ikke bare beretningene i Johannesevangeliet, vi har også fordelen av å se så mye av det Jesus og andre i Bibelen forutså, gå i oppfyllelse, f.eks. tempelets ødeleggelse (Matt 24,2), evangeliets utbredelse over hele verden (Matt 24,14), det store frafallet (2 Tess 2,3) og at verden fortsatt er et ondt og falskt sted (Matt 24,6–8). Under hele Jesu liv og virke var hans tilhengere en liten og trakassert gruppe menn og kvinner som menneskelig sett burde ha forsvunnet ut av historien for lenge siden. Hvordan kunne de vite det vi vet, at alt dette ville skje? Vår tro er faktisk en oppfyllelse av Jesu profeti om at evangeliet skulle gå ut til hele verden.

Og i dag kan vi som Jesu følgesvenner også få vitne om Jesus og det han har gjort for oss. Det er ikke Natanael, Nikodemus, kvinnen fra Samaria eller fariseerne som gjør at vi kan kjenne Jesus som Messias. Det er ved å lese Skriftene under Den hellige ånds overbevisningskraft at vi tar imot Jesus som verdens frelser.

Og så kan vi på vår måte og ut fra vårt eget forhold til Gud, fortelle en historie. Vår historie er kanskje ikke så dramatisk som å se en død bli vekket til live eller en blindfødt bli helbredet, men det som betyr noe, er at vi kjenner Jesus og vitner om ham på vår måte, slik de i Johannesevangeliet gjorde.