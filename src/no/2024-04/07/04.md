---
title:  Pilatus
date:  12/11/2024
---

Gang på gang forteller Johannes at de religiøse lederne prøvde å pågripe Jesus, stille ham for retten og få ham dømt til døden. Et tema i Johannesevangeliet som Jesus ofte nevner, er at hans tid eller time ennå ikke var kommet, og med det mente han korsfestelsen (Joh 2,4; Joh 7,6–8; Joh 730; Joh 12,7; Joh 12,23; Joh 12,27; Joh 13,1; Joh 17,1).

Nå var timen kommet. Jesus ble arrestert i Getsemane, ført frem for Annas, deretter for øverstepresten Kaifas og så to ganger for Pilatus.

Johannes har trukket frem mennesker fra alle samfunnslag som vitner om at Jesus var Kristus. Nå trekker han inn Pilatus, stattholderen som stilte Jesus for retten. Dette var et viktig vitnesbyrd fordi Pilatus var romer, stattholder og dommer mens de fleste andre vitnene var jøder og vanlige borgere.

`Hvordan henger Pilatus’ dom sammen med temaet i Johannesevangeliet? Joh 18,38, Joh 19,4–22.`

Jesus ble ført til Pilatus tidlig fredag morgen (Joh 18,28). Han hadde tenkt å sende fangen raskt til sin skjebne. Men fangens væremåte vakte Pilatus’ oppmerksomhet. Landshøvdingen forhørte Jesus inngående og fikk høre ordene: «For å vitne om sannheten er jeg født, og derfor er jeg kommet til verden. Hver den som er av sannheten, hører min røst.» (Joh 18,37).

Pilatus dømte Jesus til døden, men tre ganger erklærte han ham likevel uskyldig (Joh 18,38; Joh 19,4; Joh 19,6). Og over korset hengte han ordene «Jesus fra Nasaret, jødenes konge» (Joh 19,19) og kronet dermed sitt vitnesbyrd om hvem Jesus er. Men til tross for sitt vitnesbyrd om Kristi uskyld, dømte han ham til døden.

Pilatus hadde selve Sannheten foran seg, men lot pøbelen tyrannisere ham og dømte Jesus til døden! For et tragisk eksempel på en som ikke følger det samvittigheten og hjertet sier er rett!

`Hva kan Pilatus lære oss om faren ved å la andre hindre oss i å gjøre det vi mener er rett?`