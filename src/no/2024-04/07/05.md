---
title:  Tomas
date:  13/11/2024
---

`Les Joh 20,19–31. Hva kan Tomas lære oss om tro og tvil? Hva var hans store feil?`

Kristus viste seg for disiplene etter oppstandelsen, mens de på grunn av frykt hadde stengt seg inne på et rom. Tomas var ikke til stede. Senere fortalte de andre ham om oppstandelsen, men han tvilte. Det passet ikke inn i hans forestilling om Guds rike. Og han må ha undret seg over hvorfor Jesus skulle ha vist seg for de andre når han ikke var der.

Tomas sa: «Dersom jeg ikke får se naglemerkene i hendene hans og får legge fingeren i dem og stikke hånden i siden hans, kan jeg ikke tro» (Joh 20,25).

Han stilte betingelser for sin tro. Denne holdningen går igjen hos andre. Nikodemus svarte Jesus: «Hvordan kan en som er gammel, bli født?» (Joh 3,4). Kvinnen ved brønnen spurte: «Du har ikke noe å dra opp vann med, og brønnen er dyp. Hvor får du da det levende vannet fra?» (Joh 4,11). De som ble mettet med brød og fisk, spurte: «Hvilket tegn gjør du, så vi kan se det og tro på deg?» (Joh 6,30).

Det er denne «se og så tro»-holdningen Johannes tar et oppgjør med. Da Jesus møtte Tomas etter oppstandelsen, ba han ham komme, se og røre ved hans oppstandne kropp. Men så sier han: «Salige er de som ikke ser, og likevel tror» (Joh 20,29).

«Gud oppfordrer oss aldri til å tro uten at han samtidig gir oss tilstrekkelige beviser som grunnlag å bygge vår tro på. Både hans eksistens, hans karakter, og troverdigheten av hans ord blir stadfestet av vitnesbyrd som vi kan fatte, og disse vitnesbyrd er til stede i overflod. Men på den andre siden har Gud aldri fjernet muligheten for tvil. Vår tro må hvile på vitnesbyrd, ikke på synlige beviser.» – Ellen G. White: _Veien til Kristus_, s. 125.

Gjennom Guds ord, skaperverket og personlige opplevelser har vi fått utrolig mange bevis for troen på Jesus.

`Hva ville du svare hvis noen spurte deg hvorfor du tror på Jesus?`