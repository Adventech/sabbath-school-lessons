---
title:  Det andre tegnet i Galilea
date:  30/09/2024
---

Jesus gjorde mirakler som hjalp folk til å tro på ham. Johannes nedtegnet dem slik at andre også skulle tro på Jesus.

`Les Joh 4,46–54. Hvorfor viser forfatteren tilbake til mirakelet ved bryllupsfesten?`

Når Johannes forteller om det andre tegnet i Galilea, peker han tilbake på det første tegnet som Jesus gjorde i bryllupet i Kana. Det er som om han sier: «De tegnene Jesus gjorde, vil hjelpe dere å se hvem han er». Så tilføyer han: «Dette var Jesu andre tegn, som han gjorde da han kom fra Judea til Galilea» (Joh 4,54).

Jesu svar på embetsmannens bønn kan virke hardt. Men mannen hadde gjort sønnens helbredelse til betingelsen for å tro på Jesus. Jesus leste hjertet hans og fant den åndelige sykdommen som var mer alvorlig enn sønnens livstruende sykdom. Plutselig innså mannen at hans åndelige fattigdom kunne koste sønnen livet.

Det er viktig å forstå at mirakler i seg selv ikke beviste at Jesus var Messias. Andre har utført mirakler. Noen var sanne profeter, andre falske. Mirakler viser bare at det overnaturlige finnes; de beviser ikke at det er Gud som står bak. (Satan kan utføre «mirakler», hvis vi med ordet «mirakler» mener overnaturlige handlinger).

Den fortvilte mannen overga seg til Jesu barmhjertighet og bønnfalt ham om å helbrede sønnen sin. Jesus beroliget ham: «Gå hjem, sønnen din lever!» (Joh 4,50). Verbet står i presens på gresk. Det kalles «presens futurum» når en fremtidig hendelse omtales like sikkert som om den allerede har skjedd. Mannen skyndte seg ikke hjem, men trodde Jesus og kom hjem neste dag – og fikk vite at feberen hadde gitt seg akkurat da Jesus sa disse ordene.

Dette er jo en mektig grunn til å tro på Jesus!

`Hva må vi se etter før vi tar det for gitt at et bestemt mirakel kommer fra Gud?`