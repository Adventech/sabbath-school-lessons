---
title:  Bryllupet i Kana
date:  29/09/2024
---

`Les Joh 2,1–11. Hvilket tegn gjorde Jesus i Kana, og hvordan hjalp det disiplene til tro på ham?`

Da disiplene fikk se Jesus forvandle vann til vin, styrket det deres beslutning om å følge Jesus. Det måtte da være et tegn på at han var sendt av Gud (de var nok ikke klare til å innse at han var Gud ennå).

Moses hadde vært israelittenes leder og ført Israel ut av Egypt med mange «tegn og under» (5 Mos 6,22; 5 Mos 26,8). Det var ham Gud brukte til å befri Israel fra egypterne. (På sett og vis var han deres «frelser»).

Gjennom Moses profeterte Gud at det skulle komme en profet som var lik ham. Gud ba Israel høre på ham (5 Mos 18,15; Matt 17,5; Apg 7,37). Denne «profeten» var Jesus, og i Johannes 2 utførte Jesus sitt første tegn, som i seg selv pekte tilbake på israelittenes utfrielse fra Egypt.

Nilen var en viktig ressurs og en guddom for egypterne. En av plagene var rettet mot elven – vannet ble til blod. I Kana utførte Jesus et lignende mirakel, men i stedet for å la vann bli til blod, forvandlet han det til vin.

Vannet kom fra seks vannkrukker som ble brukt til renselse i jødiske ritualer, og miraklet ble dermed knyttet enda tettere til Bibelens tema om frelse. Ved å fortelle om hendelsen der vann ble til vin, og dermed vise tilbake til utvandringen, pekte Johannes på Jesus som vår frelser.

Hva syntes kjøkemesteren om drikken Jesus kom med? Han ble overrasket over dens kvalitet og at de hadde spart det beste til slutt, for han visste ikke Jesus hadde gjort et mirakel.

Det greske begrepet oinos brukes både om fersk og gjæret druesaft (se _The Seventh-day Adventist Bible Dictionary_, s. 1177). Ifølge Ellen White var saften som ble produsert ved miraklet, ikke alkoholholdig (se «Jesu første mirakel» i _Slektenes håp_, s. 102). De som visste hva som hadde skjedd, var sikkert forbløffet.

`Hvorfor tror du på Jesus? (Vi har jo mange grunner til det, ikke sant?)`