---
title:  Jesu påstander
date:  03/10/2024
---

Miraklet ved Betesda-dammen var en god anledning for Johannes til å vise hvem Jesus er. Johannes bruker ni vers på å beskrive miraklet og cirka 40 vers (se nedenfor) på å beskrive den som utførte miraklet.

`Les Joh 5,16–18. Hvorfor ble Jesus forfulgt for det han gjorde på sabbaten?`

Joh 5,18 kan virke foruroligende fordi det synes å si at Jesus brøt sabbaten. Men ser vi nærmere på Joh 5,16–18, ser vi at Jesus sier at hans «arbeid» på sabbaten er i tråd med hans forhold til Faderen. Gud slutter ikke å understøtte universet på sabbaten. Derfor var det Jesus gjorde på sabbaten, en del av hans krav på å være Gud. De religiøse lederne forfulgte ham fordi han angivelig brøt sabbaten og påsto at han var på lik linje med Gud.

`Les Joh 5,19–47. Hva sa Jesus for å hjelpe lederne å se hvem han virkelig er, og som ble bekreftet av det miraklet han nettopp hadde gjort?`

Jesus forsvarer sine handlinger i tre trinn. Først peker han på sitt nære forhold til Faderen (Joh 5,19–30). Jesus sier at han og Faderen handler i samklang og at han har makt til både å dømme og vekke opp de døde (Joh 5,25–30).

For det andre innkaller Jesus fire «vitner» til sitt forsvar – døperen Johannes (Joh 5,31–35), de miraklene Jesus gjør (Joh 5,36), Faderen (Joh 5,37–38) og Skriftene (Joh 5,39). Hvert av disse «vitnene» taler til fordel for Jesus.

I Johannes 5,40–47 stiller Jesus til slutt anklagerne overfor deres egen fordømmelse og viser kontrasten mellom sin tjeneste og deres selvopptatthet. Han sier at fordømmelsen vil komme fra Moses (Joh 5,45–47), han de har satt sitt håp til.

`Hvordan kan vi unngå å gå i den fellen at vi tror på Gud og sågar har de riktige lærepunktene, men ikke overgir oss fullt og helt til Kristus? Ta med svaret til samtalen på sabbaten.`