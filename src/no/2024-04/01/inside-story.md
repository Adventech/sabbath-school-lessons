---
title:  Misjonsfortelling
date:  04/10/2024
---

#### Tung stemning i en leirhytte

_Av Andrew McChesney_

Det hvilte en uhyggelig tung stemning i den røde trehytta da åtte jenter fra Alaskas urbefolkning gjorde seg klare til å legge seg den første kvelden på Camp Polaris, en sommerleir for syvendedagsadventister sørvest i Alaska. Alle jentene følte det. Også hyttens to veiledere kjente det. Det var en intens følelse av ondskap og skade.

Den ene rådgiveren, 21 år gamle Rachel, var fysisk utmattet, men fikk ikke sove. Hun følte at onde engler var mer til stede enn vanlig. Hun tenkte på de åtte tenåringene i hytta si. Mange av dem hadde blitt mishandlet, drev med selvskading og slet med narkotika. Onkelen til en av jentene var sjaman.

Rachel sto opp og fyrte opp i en liten svart ovn. Selv i august var sommerkveldene i Alaska kjølige. Hun begynte å synge om Jesus. Hun var sjenert av natur og likte ikke å synge, spesielt ikke alene. Men sangen sprang fra leppene hennes. Mens hun sang, besøkte Rachel hver køyeseng og ba sammen med hver enkelt jente. Til slutt sovnet jentene.

Etter det sang Rachel hver kveld og ba sammen med jentene.

En kveld da hun gikk runden, spurte hun en jente om hun hadde noen bønneønsker. «Ja, jeg vil be om å få være trygg og beskyttet», sa jenta.

«Trygg fra hva da?» spurte Rachel.

Jenta fortalte at noen hadde tatt tak i nakken hennes i mørket kvelden før. Mens hun kjempet for å puste, kom et sterkt lys til syne, og det usynlige vesenet slapp taket. I det sterke lyset sto en engel, og han sa: «Ikke vær redd». Freden senket seg umiddelbart over jenta. Hun sovnet og hadde ikke nevnt hendelsen for noen før hun snakket med Rakel.

Etter at Rachel hadde bedt sammen med henne, ble jenta mer interessert i Jesus resten av tiden på leiren. Hun var en stille jente som ikke sa så mye. Men det var tydelig at et frø var plantet i hjertet hennes.

Rachel var henrykt da jenta kom tilbake til leiren for å få opplæring som stabsmedlem noen år senere.

Rachel Carle, som nå underviser på en adventistskole i Sitka i Alaska, jobber fortsatt som frivillig på Camp Polaris, stedet der hun som ung leirleder ble vitne til den store striden mellom det gode og det onde.

«Arbeidet i Polaris har vist meg at det finnes mennesker i USA som ikke kjenner Jesus», sier hun. «Å jobbe på denne leiren var grunnen til at jeg bestemte meg for å bli lærer i Alaska».

Takk for sabbatsofferet for 2015 som bidro til å reparere og utvide Camp Polaris slik at flere barn kan delta. En del av dette kvartalets sabbatsoffer vil bidra til å åpne et innflytelsessenter i adventistkirken i Bethel i Alaska. Bethel-menigheten sender hvert år lokale barn til Camp Polaris.