---
title:  Miraklet ved Betesda-dammen
date:  01/10/2024
---

Det neste tegnet i Johannes’ beretning fant sted ved Betesda-dammen (Joh 5,1–9). Folk trodde en engel skapte bevegelse i vannet og at den første syke som gikk ned i vannet, ville bli helbredet. Derfor var det fullt av folk i buegangene ved dammen som håpet å bli helbredet neste gang det skjedde. Jesus dro til Jerusalem, og ved dammen så han dem som ventet.

For et syn de må ha vært, alle de syke som ventet og ventet på en helbredelse i vannet som helt sikkert ikke ville komme. For en mulighet for Jesus!

`Les Joh 5,1–9. Alle ved dammen ville jo bli friske, så hvorfor spurte Jesus den lamme om han ville helbredes (Joh 5,6)?`

Når man har vært syk lenge, blir sykdommen hverdagen, og så rart det enn kan virke, kan det virke litt skremmende å legge lidelsen bak seg. I svaret gir mannen uttrykk for at han ønsker helbredelse. Problemet er bare at han søker den på feil sted – mens den som har skapt menneskets ben, står foran ham. Mannen visste ikke hvem som snakket til ham, men etter helbredelsen begynte han kanskje å forstå at Jesus virkelig var noe for seg selv.

«Jesus forlanger ikke at den syke skal tro på ham. Han sier: ‘Stå opp, ta båren din og gå!’ Men mannens tro griper fatt i dette. Hver nerve og muskel sitrer av nytt liv, og de syke beina rører seg. Uten å stille spørsmål, setter han sin vilje inn på å følge Kristi befaling, og alle musklene reagerer. Han reiser seg og oppdager at han kan gå fritt omkring. Jesus hadde ikke garantert ham Guds hjelp. Mannen kunne ha tillat seg å tvile og kanskje ha gått glipp av sin eneste sjanse til å bli frisk. Men han trodde Jesu ord, og kreftene kom da han handlet deretter.» – Ellen G. White: _Slektenes håp_, s. 141.

`Senere møtte Jesus mannen ved tempelet og sa: «Nå er du blitt frisk. Synd ikke mer, for at ikke noe verre skal hende deg» (Joh 5,14). Hva har sykdom med synd å gjøre? Hvorfor må vi forstå at ikke all sykdom er et resultat av bestemte synder i vårt liv?`