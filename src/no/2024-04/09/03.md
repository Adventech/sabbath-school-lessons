---
title:  Evig liv
date:  25/11/2024
---

`Les Joh 6,61–68. Hva var meningen med Peters svar da Jesus spurte disiplene om de ville forlate ham?`

Peters ord om «evig liv» knytter an til et tema som går igjen i hele Johannesevangeliet. I Joh 6 finner vi en rekke uttalelser om evig liv i forbindelse med mettingen av de 5000 (Joh 6,27; Joh 6,40; Joh 6,47; Joh 6,54; Joh 6,68). Jesus sier han er livets brød (Joh 6,35) og mener at hans liv, død og oppstandelse er kilden til evig frelse.

Uttrykket evig liv og tilsvarende begrep forekommer minst 17 ganger i Johannesevangeliet. Det sikter ikke til en tilværelse som ånd, til det å bli en del av et evig vesen eller et annet eterisk fenomen. Det henviser snarere til den livgivende kraften som gir vår tilværelse frelse og mening nå og et liv uten ende når Herren kommer tilbake. Slik Jesus ble kjøtt, finner den oppstandelsen Jesus snakker om, sted i tid og rom og i en fysisk kropp. Det er en oppstandelse fra de døde, en fornyelse av det livet vi en gang hadde i Eden.

`Hvordan får vi evig liv? Joh 3,15–16; Joh 5,24; Joh 6,40; Joh 6,47; Joh 8,31; Joh 12,46; Joh 20,31.`

Ved troen alene tror vi at Jesus Kristus kom for å leve og dø for oss. Denne troen kommer til oss som en gave, men vi må bevisst velge å overgi oss til Jesus, vende om og gjøre krav på hans blod som gir tilgivelse og renselse for synd.

Da Jesus spurte Peter om også han ville gå bort, svarte han: «Herre, hvem skal vi gå til? Du har det evige livs ord» (Joh 6,68). Det oppsummerer essensen i frelsen og hvordan vi får den. Den kommer ikke av filosofi, historie eller vitenskap – som jo er menneskelige disipliner. Den kommer fra Jesus, som har evig liv i seg selv og tilbyr det vederlagsfritt til alle som tar imot det som svar på Den hellige ånd.

`Hva har løftet om evig liv å si for vårt syn på det livet vi lever her og nå? Hva burde det ha å si?`