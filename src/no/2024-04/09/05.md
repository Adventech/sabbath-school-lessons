---
title:  Å avvise livets kilde
date:  27/11/2024
---

Noen av Bibelens tristeste fortellinger finner vi i Johannesevangeliet. «[Lyset] var i verden, og verden er blitt til ved ham, men verden kjente ham ikke. Han kom til sitt eget, og hans egne tok ikke imot ham.» (Joh 1,10–11). «JEG ER» ble forkastet av mange av sitt eget folk. Som vi har sett gang på gang, ble Kristus forkastet fordi folk ikke tok imot hans ord.

«Den moderne humanistiske tankegangen har tvil som utgangspunkt. Det stilles spørsmål ved alt for å finne ut hva som er sannhet. Det som overlever ildprøven, godtar man som klippefast kunnskap, noe man kan sette sin lit til. Noen bruker den samme metoden på Bibelen og stiller spørsmål ved alt ut fra et vitenskapelig, historisk, psykologisk, filosofisk, arkeologisk eller geologisk perspektiv for å finne ut hva som er sannheten i Bibelen. Metoden tar utgangspunkt i og bygger på tvil om Skriftens sannhetsgehalt. Kristus spurte: ‘Når Menneskesønnen kommer, vil han da finne tro på jorden?’ (Luk 18,8).» – E. Edward Zinke og Roland Hegstad: _The Certainty of the Second Coming_, (Hagerstown, MD: Review and Herald Publishing Association, 2000) s. 96.

`Les 4 Mos 13,23–33. Hva var forskjellen på speidernes to rapporter om Kanaan?`

Hebreernes synd ved Kadesj var tvil på Guds ord. Gud hadde bedt dem dra opp og innta landet. Tolv speidere ble sendt til Kanaan for å studere landet. De kom tilbake med to rapporter. De fleste ga en negativ tilbakemelding. Det er kjemper i landet, byer med murer, våpen vi aldri har sett før og veltrente hærer. Vi derimot har vært slaver i Egypt og mangler militær erfaring. Ti speidere stemte nei ut fra overveldende menneskelige bevis. To stemte ja ut fra troen på Guds ords overveldende kraft.

`Hvordan unngår vi å gjøre denne feilen? Og hvordan unngår vi samtidig å være så skråsikre at vi gjør noe dumt mens vi tror at vi følger Guds vilje og ikke kan mislykkes?`