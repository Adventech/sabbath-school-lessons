---
title:  I ham var liv
date:  24/11/2024
---

I Joh 1,1 sier apostelen klart og tydelig at Jesus er Gud, den guddommelige Sønnen. Når det i Joh 1,4 står: «I ham var liv, og livet var menneskenes lys», må det derfor dreie seg om guddommelig liv, ulånt og evig i seg selv. Fordi han har liv i seg selv, kan han gi sitt liv og ta det tilbake (Joh 10,17). Og fordi han har liv i seg selv, kan han gi liv til hvem han vil (Joh 5,21; jf. Joh 14,19).

Begrepet liv (zoē) forekommer 36 ganger i Johannesevangeliet, cirka 25 prosent av alle gangene det brukes i NT. I Joh 1,4–5 er ordet, foruten å vise til kilden til liv her i verden, også knyttet til frelse. I resten av boken brukes ordet liv (zoē) oftest i betydningen evig liv, løftet om frelse (se Joh 3,15–16; Joh 3,36; Joh 4,14; Joh 4,36; Joh 6,27; Joh 6,40; Joh 6,47; Joh 6,54; Joh 6,68; Joh 10,27–28). Den som ga liv ved skapelsen, er altså den samme som bringer frelse og evig liv til en fortapt verden.

`Hvorfor kom Jesus til vår verden? Joh 1,29; Joh 3,16; Joh 6,40; Joh 10,10; Joh 12,27.`

«Og slik Moses løftet opp slangen i ørkenen, slik må Menneskesønnen bli løftet opp, for at hver den som tror på ham, skal ha evig liv» (Joh 3,14–15).

Slik bronseslangen tok plassen til israelittene som var bitt av slanger, tok Jesus vår plass, vi som er bitt av synden. Han tok vår straff for at vi skulle få det livet som var hans.

Kristus vil også at vi skal ha liv og ha det i overflod (Joh 10,10). For «alle som tok imot ham, dem ga han rett til å bli Guds barn, de som tror på hans navn. De er ikke født av kjøtt og blod, ikke av menneskers vilje og ikke av manns vilje, men av Gud» (Joh 1,12–13).

Kristus kom for å åpenbare Faderen for oss. For «Ingen har noen gang sett Gud, men den enbårne, som er Gud, og som er i Fars favn, han har oss hvem han er.» (Joh 1,18). Når vi ser Jesu karakter, kan vi se Faderens karakter.

`Hva kan Jesu liv si oss om Faderens personlighet? Hvorfor er denne åpenbaringen godt nytt?`