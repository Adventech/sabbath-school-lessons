---
title:  Tro og ny fødsel
date:  26/11/2024
---

`Les Joh 1,12–13. Hva er trinnene for å bli en kristen?`

Johannes skrev evangeliet for at vi skal tro på Jesus og for at vi ved å tro skal få evig liv i hans navn (Joh 20,31). I Joh 1,12–13 har denne prosessen to trinn. Først tar vi imot ham, vi tror på ham. Dernest gir han oss myndighet eller kraft til å bli Guds barn, som i vers 13 beskrives som å være født av Gud. Det er altså både en menneskelig og en guddommelig side ved det å bli en kristen. Vi må handle i tro, ta imot ham og være åpne for lyset, men det er han som fornyer hjertet.

Troen er en gave fra Gud som kommer av å høre hans ord (Rom 10,17). «For å ha en sann, varig tro på Kristus, må vi kjenne ham slik han er fremstilt i ordet.» – Ellen G. White: _Fundamentals of Christian Education_, s. 433. «Ånden skaper tro på Gud idet den virker på og opplyser menneskesinnet.» – Ellen G. White Comments i _The Seventh-day Adventist Bible Commentary_, bind 7, s. 940.

De som tror eller tar imot Sønnen som Messias, får evig liv. Johannes legger også vekt på å ta imot eller tro på det Ordet Jesus talte (Joh 5,24; Joh 5,38; Joh 5,47). Det er Den hellige ånds oppgave å overbevise (Joh 16,7–8; jf. Rom 8,16).

`Les Rom 8,16. Hvilket prinsipp om frelse i Jesus finner du her?`

Tro, bibelsk tro som bygger på Den hellige ånds gjerning i vårt hjerte, er grunnlaget for vår tro. «Troen er … øyet som ser, øret som hører.» – Ellen G. White: Lys fra det høye, s. 103. Den humanistiske tilnærmingen til tro sier at vi må finne et grunnlag, kriterier for tro, og deretter tro. Den bibelske tilnærmingen er derimot at troen er grunnlaget, en gave fra Gud (Ef 2,8; 1 Kor 1,17–24; 1 Kor 2,1–6). Vi begynner med troen som fundament, og derfra vokser vi i forståelse og nåde.

`Hva vil du svare hvis noen spør deg hva din tro bygger på?`