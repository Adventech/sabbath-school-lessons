---
title:  Fordømmelse
date:  28/11/2024
---

«Den som tror på ham, blir ikke dømt. Den som ikke tror, er allerede dømt fordi han ikke har trodd på Guds enbårne Sønns navn. ... For den som gjør det onde, hater lyset og kommer ikke til lyset, for at hans gjerninger ikke skal bli avslørt. Men den som følger sannheten, kommer til lyset.» (Joh 3,18–21; jf. Joh 1,10).

`Hvorfor blir mennesker dømt? Joh 3,18; Joh 3,36; Joh 5,24; Joh 5,38; Joh 8,24; Joh 12,47.`

Når vi avviser Jesus Kristus, verdens lys, utsetter vi oss for tvil og djevelens fristelser. Vi vender oss fra lyset til mørket.

Eva fikk lys om hvordan hun skulle forholde seg til treet midt i hagen. Satan fristet henne til å tvile på lyset. Hun testet Guds ord og mente at kjærlighetens Gud ikke ville ødelegge det han hadde skapt. Hun bygget også på sansene. Slangen har spist av frukten og nå kan han tale. Kanskje har den rett. Hvis jeg spiser av frukten, kan jeg bli som Gud! Hun ble lurt og vendte seg bort fra lyset. Og mannen hennes valgte samme vei.

`Les Matt 4,1–4. Hvilke prinsipper fulgte Kristus da han møtte Satan i fristelsens ødemark?`

Kristus hadde tilgang til det samme humanistiske tankegodset som Adam og Eva og Israel ved Kadesj. Han kunne ha spurt hvorfor en kjærlig Gud skulle etterlate sin Sønn i ødemarken i 40 døgn uten mat og beskyttelse. Han kunne også ha bestemt seg for å bevise at han var Guds Sønn – jeg vil gjøre disse steinene til brød! I stedet svarte han med Guds ord. Han levde på det himmelske plan i stedet for etter jordiske tankemønstre. Han kunne lett ha tenkt seg frem til en feil beslutning, slik mange gjør, også troende mennesker.