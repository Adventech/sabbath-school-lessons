---
title:  Tilbakevendende temaer – Herlighet
date:  17/10/2024
---

`Les Joh 17,1–5. Hva mente Jesus da han sa: «Far, timen er kommet. Herliggjør din Sønn, så Sønnen kan herliggjøre deg»?`

I går så vi på Johannesevangeliets jordiske, menneskelige fortelling med dens konflikter og samspill mellom mennesker som alltid dreier seg om Jesu person og handlinger. I dag ser vi på den guddommelige, kosmiske fortellingen vi også finner i Johannesevangeliet.

Prologen begynner med den kosmiske fortellingen. Jesus fremstår som Guds guddommelige Sønn, universets skaper. Og alt som en gang ikke fantes, men som ble til, ble til gjennom Jesus. «Alt er blitt til ved ham, uten ham er ikke noe blitt til» (Joh 1,3). Den gjør også et poeng av herligheten ved at han ble menneske (Joh 1,14). Johannes bruker begrepene herlighet (doxsa, glans, prakt, berømmelse, ære) og herliggjøre (doxsazō, lovprise, ære, opphøye, forherlige) både om å motta ære fra mennesker og om å motta ære eller herlighet fra Gud.

Hos Johannes er tanken om å herliggjøre Jesus knyttet til begrepet hans time, altså tiden for hans død (jf. Joh 2,4; Joh 7,30; Joh 8,20; Joh 12,23–27; Joh 13,1; Joh 16,32; Joh 17,1). Korset er hans herlighets time.

Dette er en paradoksal tanke, for korsfestelse var Romerrikets mest skammelige og ydmykende henrettelsesmetode. Denne kontrasten, Gud på et kors, illustrerer sammenflettingen av menneskets fortelling og det guddommelige.

Menneskelig sett led Jesus en smertefull død, en foraktet og svak forbryter som ropte «Min Gud, min Gud, hvorfor har du forlatt meg?» Den menneskelige, mørke siden ved korset fremheves hos Matteus og Markus (Matt 27,46; Mark 15,34).

Men korsets herlige side skildres spesielt hos Lukas og Johannes (Luk 23,32–47; Joh 19,25–30). Det er et sted for frelse og barmhjertighet der Guds Sønn overgir seg til sin Far.

Så ironisk: Guds største herlighet åpenbares i hans største skam – å bære verdens synd.

`Tenk over hva det betyr at det måtte noe så drastisk til, at Gud selv gikk til korset for å frelse oss fra synden. Hva sier det om hvor farlig synden er?`