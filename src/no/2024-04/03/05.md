---
title:  Tilbakevendende temaer – Tro/vantro
date:  16/10/2024
---

`Les Joh 3,16–21, Joh 9,35–41 og Joh 12,36–46. Hvordan gjentar disse tekstene temaet tro/vantro fra prologen?`

I Johannesevangeliet ser det ut til at menneskene er delt i to store grupper: de som tror på Jesus og tar imot ham som Messias, og de som har muligheten til å tro, men velger å ikke gjøre det.

Disiplene tilhører den første gruppen, sammen med slike som Nikodemus (som langsomt kommer til tro), kvinnen ved brønnen og den blindfødte. I den andre gruppen er fariseere og øversteprester, folk som ser miraklet med bespisningen av de 5000, og én av disiplene, Judas.

Det er interessant at substantivet tro (gresk pistis) ikke finnes i Johannesevangeliet. Men verbet å tro (pisteuō) forekommer 98 ganger, mot 241 i hele NT! Så dette verbet er virkelig et stort tema i Johannesevangeliet. Bruken av verbet i stedet for substantivet kan tyde på at det å bli en kristen har en svært aktiv betydning. Å tro på Jesus er noe vi gjør, og det viser seg i vårt levesett og ikke bare i våre overbevisninger. Som vi vet, tror også djevelen på Jesus (se Jak 2,19).

Hos Johannes er den største forskjellen på de to gruppene den måten de forholder seg til Jesus på. De troende, eller de som kommer til tro, er åpne overfor ham, også når han konfronterer eller irettesetter dem. De kommer til Jesus og flykter ikke. Han er lyset som skinner på dem. Og ved å tro, blir de Guds barn.

De vantro, derimot, kommer typisk til Jesus for å kjempe mot ham. De kjennetegnes av at de elsker mørket mer enn lyset. De finner det vanskelig å godta det han sier, eller de ser at han bryter med gamle tradisjoner og ikke oppfyller forventningene deres. De dømmer ham i stedet for å la hans lys måle og dømme dem. Denne holdningen ser vi gang på gang hos de religiøse lederne, som burde ha vært de første til å ta imot Jesus siden de var folkets åndelige veiledere.

`Hvordan lever du ut troen på Jesus, i motsetning til bare å ha en intellektuell tro på ham som Messias? Hvorfor er forskjellen viktig? (Se Matt 7,21–23).`