---
title:  Å høre eller ikke høre ordet
date:  15/10/2024
---

****

`Les.`

Prologen, Johannes 1,1–18, beskriver ikke bare hvem Jesus Kristus, Ordet (logos), er, men også hvordan folk forholdt seg til ham. I Johannes 1,9 kalles han det sanne lys, som lyser for hvert menneske som kommer til verden. Dette lyset opplyser verden og gjør den forståelig. Som C. S. Lewis sier det: «Jeg tror på kristendommen slik jeg tror at solen har stått opp, ikke bare fordi jeg ser den, men fordi jeg ser alt annet ved hjelp av den.» – «Is Theology Poetry?». (n. p.: Samizdat University Press, 2014), s. 15, først fremlagt i 1944.

Se også på hva Johannes 1,9 innebærer. Lyset kommer til alle, men ikke alle tar imot lyset. I morgendagens avsnitt skal vi se at et av hovedtemaene i Johannesevangeliet er hvordan mennesker tar imot eller avviser Jesus. Dette temaet begynner her. Det triste er at Messias kom til sitt eget folk og at mange ikke tok imot ham som Messias.

I Romerne 9–11 tar Paulus opp det samme temaet, at mange jøder har avvist Jesus. Paulus avslutter imidlertid ikke negativt, men sier at mange jøder og hedninger kommer til å ta imot Jesus som sin Messias. Og han advarer hedningene mot å hovere over jødene. «Du ble hugget av fra et vilt oliventre og mot naturen podet inn på et godt tre. Hvor mye mer skal ikke da de naturlige greinene kunne bli podet tilbake på sitt eget oliventre?» (Rom 11,24).

Johannes sier også at alle som tar imot Jesus som sin frelser, blir Guds barn. Dette skjer ved å tro på hans navn. (Se Joh 1,12–13).

Her er sammenhengen mellom prologen og avslutningen av evangeliet. I Johannes 20,31 forteller apostelen hvorfor han skrev – for at dere skal tro at Jesus er Kristus, Guds Sønn, og for at dere ved troen skal ha liv ved hans navn. Slik danner innledningen og avslutningen en helhet med beslektede begrep som omslutter alt som skjer mellom dem. Denne sammenkoblingen peker på Johannesevangeliets overordnede mål – at mennesker skal bli frelst ved troen på Jesus Kristus som sin frelser.

`Hvordan har livet ditt endret seg etter at du ble Guds barn?`