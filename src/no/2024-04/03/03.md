---
title:  Ordet ble kjøtt og blod
date:  14/10/2024
---

`Les Joh 1,1–3; Joh 1,14. Hva står det at Jesus, Gud selv, gjorde – og hvorfor er dette det viktigste vi noensinne kan få vite?`

Johannes begynner ikke med navnet «Jesus» eller hans rolle som Messias/Kristus, men med begrepet logos. Da han skrev, brukte ulike filosofier begrepet logos om universets rasjonelle struktur, eller om selve tanken om logikk og fornuft.

Dessuten hadde den innflytelsesrike filosofen Platon delt virkeligheten inn i to sfærer. Det ene er det himmelske og uforanderlige riket, der det finnes absolutt fullkommenhet. Det andre er det forgjengelige, foranderlige riket her hos oss, en veldig ufullkommen gjengivelse av det fullkomne riket der oppe, hvor det enn måtte være. (Platon besvarte ikke dette spørsmålet.) Noen filosofier så på logos som et abstrakt mellomledd mellom de evige formene og de forgjengelige, jordiske formene her nede.

Johannes bruker begrepet helt annerledes. Han sier at sannheten, logos, ikke er et eterisk og abstrakt begrep som svever mellom himmel og jord. Logos er en person: Jesus Kristus, som ble kjøtt og tok bolig blant oss (Joh 1,14).

For Johannes er logos Guds Ord. Det viktigste er at Gud kommuniserte, det vil si at han åpenbarte seg på den aller sterkest tenkelige måten: Gud ble en av oss.

I Johannesevangeliet representerer logos den evige Gud, som trer inn i tid og rom, taler, handler og omgås mennesker på et personlig plan. Den evige Gud ble menneske, en av oss.

I Johannes 1,14 forteller apostelen at logos «ble menneske og tok bolig iblant oss». Det underliggende greske ordet oversatt med «tok bolig» betyr å slå opp et telt. Johannes henspiller på 2. Mosebok 25,8, der Gud ba israelittene om å bygge en helligdom, et telt der han kunne bo midt iblant dem. På samme måte trådte Jesus, Guds guddommelige Sønn, inn i menneskelig kjøtt ved inkarnasjonen og tilslørte sin herlighet slik at folk kunne få kontakt med ham.

`Tenk over hva som ligger i det Johannes har skrevet her. Gud selv, Skaperen, ble et menneske, en av oss, og levde blant oss. (Og da har vi ikke engang kommet til at han døde for oss!) Hva sier dette oss om Guds kjærlighet til menneskene? Hvorfor burde vi finne stor trøst i denne utrolige sannheten?`