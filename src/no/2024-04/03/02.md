---
title:  I begynnelsen – Guds logos
date:  13/10/2024
---

`Les Joh 1,1–5. Hva forteller dette om Ordet, Jesus Kristus?`

Johannesevangeliet begynner med denne forbløffende tanken: «I begynnelsen var Ordet. Ordet var hos Gud, og Ordet var Gud» (Joh 1,1). Den ene setningen inneholder en tanke så dyp at vi knapt kan fatte den.

For det første henspiller evangelisten på skapelsesberetningen, 1 Mos 1,1: «I begynnelsen». Ordet var der før universet ble til. Slik bekrefter Johannes Jesu evige eksistens.

Og: «Ordet var hos Gud.» I Joh 1,18 sier Johannes at han er «i Fars favn». Uansett hvordan vi prøver å forestille oss hva dette betyr, er én ting sikkert: Jesus og Faderen står hverandre veldig nær.

Og så sier han: «Og Ordet var Gud.» Men hvordan kan Ordet være hos Gud og samtidig være Gud? Svaret finner vi i det greske språket. Gresk har en bestemt artikkel, men ingen ubestemt artikkel. Det som er viktig for oss, er at den greske bestemte artikkelen peker på noe bestemt eller en bestemt person.

I uttrykket «Ordet var hos Gud» har begrepet «Gud» den bestemte artikkelen og peker på en bestemt person, Faderen. Og Ordet var hos Faderen. I uttrykket «og Ordet var Gud» har ikke Gud noen artikkel foran, så her peker det på det som kjennetegner guddommelighet. Jesus er Gud, ikke Faderen, men han er likevel Guds guddommelige Sønn, den andre personen i guddommen.

Apostelen bekrefter denne oppfatningen, for Joh 1,3–4 sier at Jesus er Skaperen av alt det skapte. Alt som en gang ikke fantes, men som så ble til, ble til gjennom Jesus, Gud Skaperen.

«Fra evighet av var Jesus Kristus ett med Faderen. Han var ‘Guds bilde’, bildet av hans storhet, ‘utstrålingen av Guds herlighet’» – Ellen G. White: _Slektenes håp_, s. 9.

`Hvorfor er Kristi fulle guddom så viktig for vår teologi? Hva ville vi miste om Jesus bare var et skapt vesen? Ta med svaret til samlingen på sabbaten og vær forberedt på å snakke om hvorfor Kristi evige guddom er så viktig for troen.`