---
title:  Misjonsfortelling
date:  18/10/2024
---

#### Et sabbatsfrø

_Av Andrew McChesney_

En indiansk mann kom inn på byggeplassen.

«Hva er det dere bygger her?» spurte han mens han så på frivillige som satte opp tømmervegger på betongfundamentet til All Nations Center i Wapato, en by i den amerikanske delstaten Washington. «Enda en kirke?» sa han og ristet på hodet. «Dere vet ikke engang hvilken ukedag dere skal holde».

Byggeleder Jeff Weijohn innledet en samtale med mannen, som aldri hadde hørt om syvendedagsadventistene. Mannen trodde at den nye kirken skulle være åpen for gudstjeneste på søndag, men han mente at Skaperen skulle tilbedes på lørdag.

Jeff ble overrasket. «Det var første gang jeg hørte at noen indianere har en historie med sabbatsfeiring», sa Jeff i et intervju.

Senere ba Jeff en historiker med kjennskap til indianernes historie om en forklaring. Historikeren bekreftet at en eller to stammer i Yakama-reservatet, der Wapato ligger, tradisjonelt trodde at den syvende dagen var Skaperens dag, og at de tilba ham på den dagen.

Erkjennelsen av at Gud hadde plantet et sabbatsfrø i indianernes hjerter, ga Jeff og hans kone, Terri, energi til å drive misjonsarbeid blant indianerne.

Misjonsprogrammet kom i gang ved hjelp av et trettende sabbatsoffer i 1990. Et av høydepunktene i programmet er All Nations Center, som åpnet i 2001 og er utformet som en flerbruksbygning. Det har et lovsangshjørne, der folk samles til lovsang på sabbatsmorgener, et matområde, der det serveres måltider og en årlig morsdagsbrunsj som trekker 300–400 mennesker, og en volleyball- og basketballbane, der opptil 200 barn og foreldrene deres kommer for å spille på spillekveldene. Senteret tilbyr også dagleirer, bibelskoler og leksehjelp etter skoletid.

Indianere og andre kan leie lokaler. «En av grunnene til at vi bygde senteret, var at lokalsamfunnet ikke hadde noe sted å møtes», sier Jeff.

I et bemerkelsesverdig tilfelle valgte en indianerleder stedet fremfor et kasino eid av indianerne for å holde helseseminarer, fordi han sa at pengespill ødela folket hans. «Det var litt av et vitnesbyrd at han ikke ville ha noe med kasinoet å gjøre», sier Jeff.

Senterets kultursensitive konsept har vist seg å være så vellykket at det har blitt kopiert andre steder, blant annet i Canada, forteller han.

Takk for deres trettende sabbatsoffer som fortsetter å gjøre en forskjell. Be om at Gud bruker dem til å forkynne det evige evangeliet til alle stammer, tungemål, folk og nasjoner.