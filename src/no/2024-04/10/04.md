---
title:  Jeg er veien, sannheten og livet
date:  03/12/2024
---

`Les Joh 14,5–6. Hva spurte Tomas om? Hva svarte Jesus?`

Spørsmålet høres logisk ut. Hvordan kan du vite veien du skal ta hvis du ikke vet hvor noen skal? Jesus snur spørsmålet på hodet og sier at han er veien. Veien til hva? Veien til Faderen. Prologen (Joh 1,1–18) understreker det nære forholdet mellom Ordet (logos), Jesus Kristus, og Faderen.

I Joh 1,18 står det at den enbårne (bedre oversatt som unike her) Gud er den som har gjort Faderen kjent. Å gjøre kjent i denne teksten er det greske verbet exēgeomai, som betyr å forklare, tolke, utlegge. Det er herfra vi har fått ordet eksegese. Det betyr å få frem betydningen. Så Jesus Kristus er bindeleddet til Faderen, den som forklarer eller tolker Faderen for en fallen verden. Derfor er han veien eller stien til Faderen. Uten ham forstår vi ikke stort.

`Les Joh 14,7–11. Hvordan ryddet Jesus opp i Filips misforståelse?`

Filip ba om å få se Faderen, noe ingen synder kan gjøre og leve (jf. 2 Mos 33,17–34,9 og Joh 1,18). Jesus irettesetter hans uforstand og påpeker at hvis du har sett ham, har du sett Faderen (Joh 14,9). Det er Jesus som er veien til Gud. Uten ham blir veien mørk og utrygg. Han er lyset som lyser opp veien til Gud.

Jesus knytter sammen tre begrep: veien, sannheten og livet. Begrepet vei er bare brukt her i Joh 14,6 og om døperen Johannes som rydder vei for Jesus i Joh 1,23. Men sannhet og liv er store temaer i evangeliet. Studiet på onsdag og torsdag vektlegger begrepet sannhet, et viktig tema i en verden der selve tanken om «sannhet» trekkes i tvil.

`Hvorfor er det så godt å vite at Jesus er den beste åpenbaringen vi kan få om hvordan Gud Fader er?`