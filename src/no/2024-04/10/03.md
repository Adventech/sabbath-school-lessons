---
title:  Jeg kommer tilbake
date:  02/12/2024
---

`Les Joh 14,1–3. I hvilken sammenheng sa Jesus dette?`

I slutten av Joh 13 sier Jesus at han går bort (Joh 13,33). Dette får Peter til å spørre hvor han skal (Joh 13,36). Disiplene skjønner ikke at Jesus snakker om sin død, oppstandelse og himmelfart. Peter sier at han vil gi sitt liv for ham (Joh 13,37). Det er da Jesus forutsier hans fornektelse (Joh 13,38).

Det er i denne sammenhengen Jesus ber disiplene sine om ikke å bli grepet av angst (Joh 14,1). Verbet angst er oversatt fra det greske tarassō, som betyr å røre opp, forstyrre, gjøre urolig, forvirre. Det er ikke til å undres over at disiplene ble forvirret av det Jesus sa.

Men for å imøtegå frykten deres, snakker han om sin Fars hus, der det er mange rom (ikke herskapshus, men rom som i et vertshus). Han drar dit for å gjøre i stand et sted for dem. Ordene hans ser forbi korset til tiden da han kommer tilbake for å befri sitt folk. Han ser frem til tiden da hele syndens tragedie en gang for alle er over (se Dan 7,27).

Jesus sier: «Og når jeg har gått ... vil jeg komme tilbake og ta dere til meg, så dere skal være der jeg er» (Joh 14,3). Det er et tydelig løfte om Jesu gjenkomst.

Hvorfor kan vi stole på dette løftet? Mange vil vise til oppfylte bibelprofetier, og det er for så vidt sant. Men i Joh 14,3 er grunnlaget et annet. I dette verset står jeg vil komme i presens på gresk (jeg kommer). Denne bruken av presens kalles presens futurum: En fremtidig hendelse omtales med en slik grad av visshet at den beskrives som om den allerede finner sted. Derfor er det rimelig å oversette uttrykket med Jeg kommer garantert tilbake.

Grunnlaget for vårt håp om Herrens gjenkomst er vår tillit til ham som ga løftet. Han sa at han helt sikkert vil komme tilbake og hente sitt folk. Vi kan stole på løftet fordi det er han som har gitt det.

`Hva sier korset oss om hvor sikkert det er at Kristus kommer igjen? Hva nytte ville vi ha hatt av Jesu død uten hans gjenkomst?`