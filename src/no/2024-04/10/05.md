---
title:  Jeg er sannheten
date:  04/12/2024
---

`Les Joh 1,14; Joh 1,17; Joh 8,32; Joh 14,6 og Joh 15,26. Hvordan kobler Johannes sannhetsbegrepet direkte til Jesus?`

Hos Johannes knyttes sannhet gang på gang til Jesus, til Faderen og til Den hellige ånd. Sannheten kobles til Jesus, Ordet (logos), og til lyset – i kontrast til mørket (Joh 1,1–14; Joh 3,19–21). Og løgn er forbundet med djevelen og synden (Joh 8,44–46). Derfor er sannhet ikke bare et spørsmål om tall og fakta hos Johannes. Det inneholder også en moralsk side som handler om troskap mot Gud og hans vilje.

«Det er mange som skriker ut sin lengsel etter en levende Gud. Filosofiske teorier og litterære avhandlinger kan være strålende nok. Men de tilfredsstiller ikke hjertet. Påstander og påfunn av mennesker er ikke av noen verdi. La Guds Ord tale til folket. Lenge nok har de ikke hørt annet enn overleveringer, menneskelige teorier og menneskelige læresetninger. La dem nå heller få høre Guds stemme, han som kan fornye dem til evig liv.» – Ellen G. White: _Ord som lever_, s. 22.

Tenk over hva det innebærer at Jesus er Sannheten. Jesus er logos, Ordet som var hos Gud fra begynnelsen av og som var Skaperen av alt det skapte (Joh 1,1–4). Jesus er ett med Faderen fra evighet til evighet, har Faderens egenskaper og er dermed også «JEG ER». Hans vesen er ikke underlagt noen eller noe annet. Ingenting som eksisterer, heller ikke kunnskap, eksisterer uavhengig av ham. Og alt som er til, alt som ble skapt, ble skapt av Jesus og har sin eksistens bare i ham. «For i ham er alt blitt skapt, i himmelen og på jorden, det synlige og det usynlige, troner og herskere, makter og åndskrefter – alt er skapt ved ham og til ham. Han er før alt, og i ham blir alt holdt sammen.» (Kol 1,16–17).

Jesus er ikke bare sannheten inkarnert. Han er sannheten. Sannheten er ikke et begrep eller en idé. Den er en person!

Sannheten, Jesus Kristus, kan sammenlignes med solen som lyser opp verden (Joh 8,12). Det er en parallell til det C. S. Lewis sa om kristendommen: «Jeg tror på kristendommen slik jeg tror at solen har stått opp, ikke bare fordi jeg ser den, men fordi jeg ser alt annet ved hjelp av den.» – «Is Theology Poetry?» (n. p.: Samizdat University Press, 2014), s. 15, først fremlagt i 1944.

Det er gjennom Jesus, Sannheten, at vi er i stand til å gi en korrekt tolkning av verden rundt oss.