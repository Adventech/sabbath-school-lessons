---
title:  Skriften og sannheten
date:  05/12/2024
---

I hele evangeliet spiller Skriften en viktig rolle for å vise oss ham som er veien, sannheten og livet. I evangeliene, som i hele Bibelen, både i GT og NT, spiller Skriften en nøkkelrolle når det gjelder å åpenbare sannhet. Dette gjelder spesielt når det handler om å vise oss hvem Jesus er og hva han kom for å utrette.

`Les Joh 5,38–40. Hva sier Jesus om Skriftene?`

Jesus og disiplene pekte gang på gang på Skriften som bevis for at han var Messias. Kristus sa: «Hadde dere trodd Moses, hadde dere også trodd meg. For det er meg han har skrevet om. Hvis dere ikke tror hans skrifter, hvordan kan dere da tro mine ord?» (Joh 5,46–47).

`Les Luk 24,27. Hvorfor er det viktig at Jesus først viste til Skriftene for å vise hva hans oppgave var?`

Et annet sted siterte Jesus fra 2. Mosebok og sa: «Har dere ikke lest hva Gud har sagt til dere …?» (Matt 22,31). Sakarias viste til Guds løfter som «han lovet fra gammel tid ved munnen til sine hellige profeter» (Luk 1,70). I sin preken på pinsedagen sa Peter at «det måtte gå i oppfyllelse, det skriftordet som Den hellige ånd lot David si» (Apg 1,16).

Bibelen er ingen lærebok i realfag. Den forklarer ikke hvordan man spalter atomer eller utfører hjernekirurgi. Den gjør noe viktigere. Den gir vår verden en meningsfull ramme. Den er nøkkelen som åpner døren, lyset som gjør at vi kan se. Uten den ville vi famle i mørke når det gjelder Guds eksistens, hans rolle i universet, vårt eget opphav, livets mening og fremtiden.

`Hvilke sannheter lærer Bibelen oss som vitenskapen ikke kan lære oss?`