---
title:  Videre lesning
date:  06/12/2024
---

Les Ellen G. White: «Verdens lys», s. 348–358 i _Slektenes håp_; E. Edward Zinke: «The Authority of the Bible and the Certainty of the Second Coming» i _The Certainty of the Second Coming_, s. 23–36.

Da Jesus sa: «Jeg er verdens lys», «var han i den tempelforgården som særlig hadde tilknytning til tjenesten i forbindelse med løvhyttefesten. Midt i denne forgården sto to høye master med store lampeholdere. Etter kveldsofferet ble alle lampene tent, og de kastet sitt lys ut over Jerusalem. Denne seremonien var til minne om lysstøtten som veiledet Israel i ørkenen, og den ble også betraktet som et symbol som pekte fram til Messias’ komme. Om kvelden, når lampene ble tent, var denne forgården skueplass for fryd og glede. Gråhårede menn, prestene i tempelet og folkets rådsherrer, tok del i festdansen til lyden av instrumentalmusikk og levittenes sang.

Ved å opplyse Jerusalem på denne måten, ga folket uttrykk for sitt håp om at Messias skulle komme og la sitt lys skinne over Israel. Men for Jesus hadde dette en videre betydning. Slik de strålende tempellampene lyste opp alt omkring dem, slik opplyser Kristus verdens mørke. Han er kilden til åndelig lys. Likevel var dette symbolet ufullkomment. Det store lyset som han selv hadde satt på himmelen, var en sannere framstilling av herligheten av hans egen misjon.

Lyskilden

Det var blitt morgen. Solen hadde nettopp stått opp over Oljeberget, og strålene falt med blendende glans på marmorpalassene og fikk de forgylte tempelmurene til å skinne da Jesus pekte på det og sa: ‘Jeg er verdens lys.’» – Ellen G. White: _Slektenes håp_, s. 348.

**Forslag til samtale**

`Snakk om svaret på torsdagens siste spørsmål. Hvilke store bibelske sannheter kan vi ikke engang i prinsippet tilegne oss fra vitenskapen? For eksempel korset? Eller oppstandelsen? Eller Jesu gjenkomst? Hvilke andre store bibelske sannheter må åpenbares for oss – ellers ville vi aldri få vite om dem?`

`Tenk på Lucifers fall: et fullkomment vesen med stor kunnskap om Gud og hans vesen. Og likevel gjorde han opprør mot ham. Hva sier dette oss om den frie viljen, den samme frie viljen som vi har – og hvorfor vi hele tiden må velge å overgi viljen til Gud?`