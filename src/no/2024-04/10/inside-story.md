---
title:  Misjonsfortelling
date:  06/12/2024
---

#### Gave til en velkledd kvinne

_Av Andrew McChesney_

En velkledd kvinne kjørte bilen sin inn i parkeringshuset til Syvendedags Adventistkirkens Øvre Magdalena-distrikt i Bogota i Colombia. «Er dere kristne?» spurte hun parkeringsvakten.

«Ja», svarte 52-år-gamle Ruben Campos.

«Hvilken religion tilhører dere?» spurte hun.

«Vi er syvendedagsadventister», svarte han. «Kan vi hjelpe dere?»

«Noen har fortalt meg at adventister ikke liker å hjelpe andre», sa hun.

Ruben ble overrasket. «La oss hjelpe dere», sa han. «Vi er klare til å hjelpe».

Kvinnen spurte om hun kunne parkere bilen sin i kirkens parkeringshus. Leiligheten hennes lå like i nærheten, men den hadde ingen parkeringsplass, og hun følte seg ikke trygg ved å la bilen stå ute på gaten om natten.

«Ja, du kan parkere her», sa Ruben.

«Hvor mye koster det?» spurte hun.

«Det vil ikke koste deg noe», sa Ruben. «Det er vår gave til deg».

«Tusen takk!» utbrøt kvinnen. «Får jeg gi deg en klem?»

Den kvelden lot kvinnen bilen stå i parkeringshuset. Hun kom tilbake neste kveld. Den tredje kvelden ba hun Ruben om en bibel.

Så begynte de to å studere Bibelen. Ruben kom med en stol til henne, og han satt i båsen sin mens de studerte. Etter en måned sa kvinnen at hun ville presentere Ruben for mannen sin. Hun ringte fra mobiltelefonen sin. «Det er sammen med ham jeg studerer Bibelen, og jeg vil bli døpt», sa hun.

Kvinnens ektemann var en høytstående colombiansk militæroffiser, og han var på et midlertidig utenlandsoppdrag. Han fortalte Ruben at han også ønsket bibelstudier. «Vi kan begynne når jeg kommer tilbake til Colombia», sa han.

Ruben var kanskje Colombias lykkeligste parkeringsvakt da kvinnen ble døpt i en syvendedags adventistkirke i Bogotá. Nå venter han på at mannen hennes skal komme tilbake til landet for å delta i bibelstudier.

Jesus drev misjonsarbeid ved å tjene andre. Han sa: «Slik er heller ikke Menneskesønnen kommet for å la seg tjene, men for selv å tjene» (Matt 20,28). Ruben ønsker å følge hans eksempel.

«Vi kan påvirke mange liv hvis vi bare tjener», sier Ruben, som har jobbet som parkeringsvakt i åtte år. «Noen kan komme til deg snart. Du må være klar til å tjene, uansett hvem eller hvor personen er.»

Takk for sabbatsofferet som bidro til to misjonsprosjekter i Colombia i forrige kvartal.