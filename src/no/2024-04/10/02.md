---
title:  Jeg har gitt dere et forbilde
date:  01/12/2024
---

Avskjedstalen (Joh 13–17) er Jesu veiledning til disiplene om fremtiden. Litterært minner den om Moses’ avskjed i 5. Mosebok, Jakobs velsignelse av sine barn (1 Mos 47–49) og Davids veiledning til Salomo (1 Krøn 28–29). Jesus trøster disiplene i forbindelse med sin bortgang. Han lover en stedfortreder som skal representere ham (Den hellige ånd, Joh 14–16). Han forutsier sorg (Joh 15–16) og formaner disiplene om å være trofaste (Joh 15).

`Les Joh 13,1–20. Hva skjedde og hvorfor er fortellingen viktig? Hva ville Jesus lære dem?`

Folk gikk i sandaler eller barbeint på Jesu tid. Føttene ble støvete og skitne, og det var vanlig at en tjener eller slave vasket føttene til dem som skulle spise. Men det var ingen tjener der den kvelden Jesus spiste sitt siste måltid med disiplene.

Til alles overraskelse reiste Jesus seg og vasket føttene deres. Joh 13,4–5 forteller hva Jesus gjorde trinn for trinn. Det gjengis i detalj for å understreke at Mesteren utførte denne ufattelige ydmykhetshandlingen.

Joh 13,8–11 understreker disiplenes forferdelse og vantro over Jesu handling ved å skildre Peters reaksjon. Hvordan kunne Jesus, Mesteren, Messias, gjøre noe så simpelt? Peter ville ikke la Jesus vaske føttene hans, men Jesus sa til ham at hvis han ikke gikk med på det, ville han ikke ha noe med Jesus å gjøre. Da ba Peter om mer, og sa at han ville være sammen med Jesus hele veien.

Jesu handling har sammenheng med hvem han er. I Joh 13,13 sier han at han er læreren og Herren. Det kalte de ham, og han indikerer at det er slik. Disse titlene uttrykker autoritet og makt.

Men Jesus lærer at makt og myndighet skal brukes til tjeneste, ikke til å fremheve seg selv. Adventistkirken har tatt til seg denne forståelsen av Jesu eksempel og innstiftet denne ydmykhetens tjeneste som en forberedelse til nattverden.

`Hva lærer ydmykhetens tjeneste deg om hvordan du kan følge i Jesu fotspor og tjene andre i ydmykhet?`