---
title:  Den tomme graven
date:  18/12/2024
---

`Les Joh 20,1–7. Hva har det å si for oss, det som beskrives her?`

Jesus døde sent en fredag ettermiddag og sto opp søndag morgen. Fordi sabbaten nærmet seg da han ble begravet (Joh 19,42), ble prosessen utført i all hast og ikke fullført. Enda så høyt de elsket Jesus, holdt følgesvennene sabbaten og gikk ikke til graven (jf. Mark 16,1; Luk 23,56). Etter sabbaten kjøpte noen kvinner velluktende salver de skulle ha med til graven søndag morgen. Til deres forskrekkelse var steinen rullet bort, og graven var tom.

Maria Magdalena var en av dem som kom først til graven. Hun løp for å si det hun hadde sett til Peter og Johannes. De to løp dit. Johannes løp forbi Peter og kom først fram. Han bøyde seg ned, kikket inn og så linklærne som Jesus var svøpt i, ligge der. Men han gikk ikke inn.

Peter gikk derimot inn og så linklærne som lå der. Han så også tørkleet som Jesus hadde hatt over hodet, men det lå ikke sammen med resten av klærne. Det var rullet sammen og lå for seg selv.

`Les Joh 20,8–10. Hva betydde det at tørkleet var rullet sammen?`

Etter at Peter hadde gått inn i graven, gikk også Johannes inn. I Joh 20,8 står det at han gikk inn, så og trodde. Hvorfor trodde Johannes at Jesus hadde stått opp fra de døde da han så linklærne ligge der og at tørkleet lå sammenbrettet for seg selv?

Skal vi svare på dette spørsmålet, må vi først tenke over hvorfor graven i det hele tatt var tom. Det vanligste svaret ville være gravrøvere. Men den forklaringen holder ikke av tre grunner. For det første sier Matteus at graven var bevoktet (Matt 27,62–66), og det gjør gravrøveri usannsynlig. For det andre stjeler gravrøvere helst verdisaker, ikke råtnende lik. For det tredje har gravrøvere det travelt og bretter ikke sammen gravkledene. Derfor er det ikke så rart at Johannes trodde Jesus hadde stått opp fra de døde da han så at tørkleet var brettet sammen.