---
title:  Det er fullbrakt!
date:  17/12/2024
---

Som det fremgår av Joh 19,17–22, skrev Pilatus en innskrift på latin, gresk og hebraisk der det sto: «Jesus fra Nasaret, jødenes konge» (Joh 19,19). De religiøse lederne ville ha det endret. Det ville ikke Pilatus ha noe av, og innskriften ble stående, et taust vitnesbyrd om sannheten om Jesus og at han troner som konge på korset. Jesus, som i sannhet var deres konge, jødenes konge, hang der som en simpel forbryter.

«En høyere makt enn både Pilatus og jødene hadde sørget for at denne innskriften ble satt over Jesu hode. Gud ville at den skulle vekke til ettertanke og tilskynde til å granske Skriften.» – Ellen G. White: _Slektenes håp_, s. 568.

`Les Joh 19,25–27. Hvilken rørende scene fant sted ved korset?`

Blant dem som sto ved korset den dagen, var disippelen Johannes og Maria, Jesu mor, og flere andre. Mange år tidligere hadde Simeon forutsagt denne opplevelsen da Maria og Josef bar Jesus frem i templet (se Luk 2,34–35). Nå taler Jesus til sin mor i sin siste stund: «Kvinne, dette er din sønn». Og til Johannes sier han: «Dette er din mor». (Joh 19,26–27).

`Les Joh 19,28–30. Hva betyr Jesu siste ord: «Det er fullbrakt»?`

Det greske verbet teleō (fullføre, gjøre ferdig, gjennomføre) i vers 28 («alt var fullbrakt») er det samme verbet som brukes i vers 30 («Det er fullbrakt!»). Et beslektet ord, teleioō (fullføre, gjøre fullkommen), dukker opp i vers 28 i forbindelse med oppfyllelsen av Skriften («oppfylt»). Enda så grusomt det var, det som skjedde, var alt i ferd med å gå i oppfyllelse, fullbyrdes, oppfylles.

Når Jesus sier: «Det er fullbrakt!», fullfører han. Han fullfører, fullbyrder, det Faderen hadde gitt ham å gjøre.

`Hva betyr det for hver av oss at Jesus sa: «Det er fullbrakt»? Hva er ferdig, og hva betyr det for vårt liv?`