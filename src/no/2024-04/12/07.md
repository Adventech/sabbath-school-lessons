---
title:  Videre lesning
date:  20/12/2024
---

Les Ellen G. White: «Korset i sentrum» s. 579–584; «Han åpnet dødsrikets porter» s. 595–600; «Fra sorg til glede» s. 601–606 i _Slektenes håp_. Se også Clifford Goldstein: Risen: _Finding Hope in the Empty Tomb_ (Nampa, ID: Pacific Press, 2020).

«Pilatus lengtet etter å sette Jesus fri. Men han innså at han ikke kunne gjøre det og samtidig beholde sin stilling og ære. Heller enn å miste sin verdslige makt, valgte han å ofre et uskyldig liv. Hvor mange er det ikke som oppgir sine prinsipper for å unngå tap eller lidelse på lignende vis! Samvittigheten og plikten peker i én retning, mens egeninteressen peker i en annen. Strømmen går sterk i feil retning, og den som går på akkord med det onde, blir dratt inn i et tykt mørke av skyld.» – Ellen G. White: _Slektenes håp_, s. 562.

«Kristus oppga ikke sitt liv før han hadde fullført det han var kommet for å gjøre, og med sitt siste åndedrag ropte han: ‘Det er fullbrakt!’ Kampen var vunnet. Hans høyre hånd og hans hellige arm hadde gitt ham seier. Som seierherre plantet han sitt banner på de evige høyder. Var det ikke glede blant englene? Hele himmelen jublet over Kristi seier. Satan var overvunnet, og han visste at hans rike var tapt. For englene og de verdener som ikke hadde falt i synd, var ropet: ‘Det er fullbrakt!’ av den største betydning. Det store frelsesverket var fullbyrdet både for dem og for oss. De har del med oss i frukten av Kristi seier.» – Ellen G. White: _Slektenes håp_, s. 579.

**Forslag til samtale**

`Hvilke beslutningsprosesser kan hjelpe deg å unngå slike feil som Pilatus gjorde?`

`Hvorfor måtte Jesus dø i vårt sted? Hvorfor måtte han dø for at vi skulle bli frelst? Hvilke skriftsteder støtter svaret?`

`Hva er forholdet mellom Skriften og historiske bevis når det gjelder troen på Jesu oppstandelse? Hvilke historiske bevis underbygger troen på Jesu oppstandelse?`

`Tenk på 1 Kor 15,12–20. Hvordan skal man forstå tanken om at de som har sovnet inn i Kristus, er tapt, uten Kristi oppstandelse (1 Kor 15,18), hvis de som har «sovnet inn i Kristus» straks kom til himmelen? Kan Paulus’ ord tas til inntekt for tanken om at de døde sover til oppstandelsen ved Kristi gjenkomst?`