---
title:  Misjonsfortelling
date:  20/12/2024
---

#### Kingston finner håp

_Av Andrew McChesney_

En bibelarbeider inviterte flere mennesker til syvendedags adventistkirken i Bethel, Alaska, for å dele sine livshistorier med en besøkende fra Adventistmisjonen. En del av det trettende sabbatsofferet for fjerde kvartal 2024 vil gå til å reparere og utvide kirken slik at den kan romme et innflytelsessenter for arbeidet i Bethel. Jeg hadde fløyet til byen med 6 300 innbyggere for å samle inn misjonshistorier for å promotere prosjektet.

Men ingen dukket opp i kirken til avtalt tid. Bibelarbeideren Joy Anderson vinket mot en stor pizza som hun hadde hentet på vei til kirken fra kontoret der hun jobber som advokat.

«Bare forsyn deg», sa Joy, som opprinnelig kommer fra Alabama og leder menigheten sammen med en annen bibelarbeider. «Jeg hadde håpet at pizzaen ville oppmuntre folk til å komme».

Omtrent halvparten av pizzaen var borte da Kingston kom inn. Han uttrykte overraskelse over at han var den eneste som var til stede. Så tok han et stykke pizza, satte seg ned og fortalte om hvorfor han kommer til adventistkirken.

Den 59-år-gamle vaktmesteren fortalte at han i årevis slet med alkohol og narkotika i Hooper Bay, en by i Yukon-Kuskokwim-deltaet med 1 400 innbyggere som ligger 90 minutter med småfly fra Bethel. «Jeg ønsket å komme meg ut av det elendige livet jeg levde», sa han. «Jeg sa til meg selv: ‘Hvis jeg ikke lærer av dette, hvis jeg ikke lærer av feilene mine, kommer folk til å tro at jeg er dum’.»

Så flyttet Kingston til Bethel, i likhet med mange andre innbyggere i Yukon-Kuskokwimdeltaet som har forlatt småbyer i håp om et bedre liv i Bethel, det største samfunnet i det vestlige Alaska. Befolkningen i Yukon-Kuskokwim-deltaet består av rundt 85 prosent innfødte i Alaska, hovedsakelig yup’ik, cup’ik og athabascan.

En dag inviterte Steve, en adventist og innfødt i Yukon-Kuskokwim-deltaet, Kingston til kirken i Bethel. «Han spurte om jeg var bekymret eller nedfor», fortalte Kingston. «Jeg var nysgjerrig på hvor han var på vei, så jeg begynte å komme».

Kingston fant styrke i samværet med andre kirkegjengere som hadde kommet ut av sin avhengighet av alkohol og narkotika. «De hjalp meg med å holde meg unna disse tingene», sa han. «Dette miljøet har hjulpet meg». Han fortalte at han nå var lykkelig, men at han fortsatt søkte svar. «Den gode mannen der oppe ser alt», sa han. «Vi finner alle svarene våre på en eller annen måte».

Be for Kingston, som går i kirken nesten hver sabbat, men som ennå ikke har bestemt seg for å bli døpt. Takk for ditt trettende sabbatsoffer som går til Bethel syvendedags adventistkirkes misjonsarbeid dette kvartalet. Navnene på innbyggerne i Bethel er endret for å beskytte deres privatliv. Bildet viser Joy Anderson.