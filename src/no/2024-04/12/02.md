---
title:  Hva er sannhet?
date:  15/12/2024
---

Joh 18,28–32 fremstiller ikke rettssaken mot Jesus i detalj. Fokuset er på at Jesus stilles for Pontius Pilatus.

`Les Joh 18,33–38. Hva snakket Pilatus og Jesus om?`

Pilatus spør Jesus om han er jødenes konge (Joh 18,33). Det er første gang tittelen nevnes, men ikke den siste. Jesus spør Pilatus om han spør om dette av seg selv, eller om andre har sagt at han var det. Med spørsmålet snur han på flisa og spør om han forstår hvem han tiltaler. Leseren vet at Jesus er Kongen. Gjør landshøvdingen det?

Pilatus svarer med et spørsmål: «Er vel jeg jøde? … Ditt eget folk og overprestene har overgitt deg til meg. Hva er det du har gjort?» (Joh 18,35). Han svarte unnvikende, for han var irritert over at Jesus spurte så nærgående. Det var landshøvdingens første skritt bort fra sannheten, og han lot fordommer hindre ham i å se.

Jesus svarer at hans rike ikke er av denne verden (Joh 18,36). Pilatus trekker den klarsynte slutningen at Jesus gjør krav på å være konge (Joh 18,37). Dette fører til Jesu forklaring om at han ble født for å vitne om sannheten og at alle som «er av sannheten» hører hans røst (Joh 18,37).

Så spør Pilatus: «Hva er sannhet?» (Joh 18,38). Men han venter ikke på svaret. I stedet går han ut og prøver å redde Jesus fra folket.

Sannhet er et tema hos Johannes. Som det evige Ordet (logos, Joh 1,1–5) er Jesus Lyset og Sannheten. Dette står i kontrast til mørket og villfarelsen. Han er full av nåde og sannhet (Joh 1,14). Nåden og sannheten kom ved ham (Joh 1,17). Døperen Johannes vitnet om sannheten (Joh 5,33). Jesus bekreftet at Faderen er «sann» (Joh 7,28). Jesus hørte selv sannheten fra sin Far (Joh 8,40). Jesus er «veien, sannheten og livet» (Joh 14,6). Guds ord er «sannhet» (Joh 17,17). Til tross for sitt spørsmål glapp Pilatus’ mulighet til å få vite sannheten på grunn av forutinntatthet, tidligere avgjørelser og det presset han var utsatt for.

`Hvordan forstår du tanken om Jesus som Sannheten?`