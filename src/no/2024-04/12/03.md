---
title:  Se det mennesket!
date:  16/12/2024
---

`Les Joh 18,38–19,5. Hvordan prøvde Pilatus å få folket til å be om at Jesus skulle løslates?`

Pilatus ventet ikke på at Jesus skulle si hva sannheten var. I stedet gikk han ut og prøvde å overtale folket. Da Pilatus gikk i dialog med dem i stedet for å sette Jesus fri, viste han svakhet. De religiøse lederne skjønte de kunne manipulere ham via folket.

Pilatus viser til skikken med å la en fange gå fri ved påsketider og spør om folket vil han skal løslate «jødenes konge». Overraskende nok, og ganske ironisk, ber folket ham løslate røveren Barabbas i stedet for den uskyldige Jesus.

Nå starter latterliggjøringen og ydmykelsen av Jesus. De romerske soldatene fletter en tornekrone og gir ham en purpurkappe på, og de kommer stadig bort og hyller ham hånlig som jødenes konge. Denne hilsenen fra soldatene minner om måten de hilste keiseren, men her gjøres det for å håne.

Pilatus ser ut til å spille på folkets medlidenhet for å få Jesus løslatt. Han fører Jesus ut iført tornekrone og purpurkappe. Scenen, som Johannes ikke kommenterer, viser Jesus i en slags kongedrakt, og stattholderen ber folket om å «se det mennesket!» (Joh 19,5). Leseren blir minnet om døperen Johannes’ ord i Joh 1,29: «Se, Guds lam, som bærer bort verdens synd!» Det er ironisk at den hedenske landshøvdingen viser frem Messias for Israel i disse kongeklærne.

Men som Joh 19,6–16 viser, pøbelen forlanger at Jesus skal korsfestes fordi han sier at han er Guds Sønn. Dette skremmer Pilatus, og han gjør sitt ytterste for å få Jesus løslatt. Men lederne besegler Jesu skjebne når de sier at å løslate ham er å gjøre keiseren imot. De vet at Pilatus’ troskap mot keiseren gjør at han ikke kan løslate en som gjør krav på den samme rollen. Lederne sier de ikke har noen annen konge enn keiseren. Altså var deres hat mot Jesus større enn deres nasjonale ambisjoner. For å bli kvitt Jesus var de villige til å ofre kravet om selvstendighet.

`Tenk at en hedensk hersker vil sette Jesus fri mens folkets åndelige ledere, som burde ha gjenkjent ham, vil ha ham korsfestet! Hva kan vi lære av det?`