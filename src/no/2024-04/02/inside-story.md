---
title:  Misjonsfortelling
date:  11/10/2024
---

#### Vekkelse på landsbygda i Colombia

_Av Andrew McChesney_

Pablo hadde aldri hørt om syvendedagsadventistene. Han var en leder blant Sikuani-indianerne i Colombia og befant seg langt hjemmefra da han ble invitert til en sabbatsgudstjeneste.

«Denne lørdagen skal vi ha et møte», sa noen. «Kom!»

Pablo gikk på morgengudstjenesten og så at folk studerte Bibelen. Han kom tilbake til ettermiddagsgudstjenesten og hørte folk stille spørsmål om Bibelen. Han ble overrasket over at Cristian Camilo, den 25-år-gamle misjonæren som hadde ledet morgengudstjenesten, svarte på alle spørsmålene fra Bibelen.

Da han fikk sjansen, stilte han sitt eget spørsmål. «Hva må jeg gjøre for å bli medlem av Syvendedags Adventistkirken?» spurte han.

«Vi kan begynne med bibelstudier», sa Cristian.

Han ga Pablo et sett med 20 bibeltimer på sitt eget morsmål, sikuani. Pablo ble fornøyd og ba om leksjoner til resten av familien.

Cristian ga Pablo en bibel og lovet å reise til lokalsamfunnet hans med bibeltimer til familien.

Cristian hadde ansvar for et stort område, og det gikk tre måneder før han kunne besøke Pablo. Han reiste sammen med to Sikuani-adventister fordi han ikke kunne finne Pablos landsby uten deres hjelp.

Pablo ønsket Cristian velkommen og fortalte at han var ferdig med å studere de 20 bibeltimene. Han sa at han også hadde holdt bibelstudier for familien sin og resten av lokalsamfunnet, og at 15 personer var klare til å bli døpt.

Cristian, som hadde ankommet på en fredag, brukte resten av dagen på å svare på bibelspørsmål og sjekke om folk var klare for dåp. Da solen gikk ned, ledet han et lovsangsprogram på kvelden.

På sabbatsmorgenen ledet Cristian menigheten i en gudstjeneste. Etterpå sa en mann: «Det er en innsjø der borte». En annen sa: «Vi vil bli døpt med en gang!» Den sabbaten ble fem personer døpt: Pablo, moren, to brødre og en svigerinne.

I dag holder Pablo bibelstudier for folket sitt.

«Det er mange mennesker som hungrer etter Guds ord i lokalsamfunnet hans», sier Cristian. «I likhet med Pablo er det mange mennesker som venter på å bli nådd».

Takk for at du ber for misjonærer som, i likhet med Cristian, står overfor store utfordringer med å nå unådde folkegrupper i Colombia og andre steder i verden. Les mer om Adventistmisjonens arbeid for å nå unådde folkegrupper på: bit.ly/GMPioneers.