---
title:  Lasarus’ oppstandelse
date:  10/10/2024
---

Johannes 11 er spekket med sorg – nyheten om en nær venns sykdom (Joh 11,1–3), tårer over hans død (Joh 11,19; Joh 11,31; Joh 11,33), søstrenes jammer om at Lasarus ikke ville ha dødd hvis Jesus hadde vært der (Joh 11,21; Joh 11,32) og Jesu egne tårer (Joh 11,35). Jesus hadde utsatt reisen til Lasarus i to dager (Joh 11,6), og sa sågar at han var glad for at han ikke hadde reist før (Joh 11,14–15). Men det skyldtes ikke hjerteløshet. Det var snarere for å ære Gud og åpenbare hans herlighet.

I Johannes 11,17–27 hadde Lasarus vært død i fire dager. Etter fire dager hadde kroppen allerede begynt å råtne, og som Marta sa: «Herre … det lukter alt av ham. Han har jo ligget fire dager i graven» (Joh 11,39). Jesu sene ankomst gjorde utvilsomt mirakelet som fulgte, enda mer forbløffende. Å vekke opp et råtnende lik? Hvilket større bevis kunne Jesus ha gitt for at han virkelig var Gud selv?

Og som Gud, som den som skapte livet i begynnelsen, hadde Jesus makt over døden. Derfor benytter Jesus denne anledningen, Lasarus’ død, til å avsløre en stor sannhet om seg selv. «Jeg er oppstandelsen og livet. Den som tror på meg, skal leve om han enn dør. Og hver den som lever og tror på meg, skal aldri i evighet dø.» (Joh 11,25–26).

`Les Joh 11,38–44. Hva gjorde Jesus for å underbygge påstanden sin?`

Slik Jesus viste at han er verdens lys (Joh 8,12; Joh 9,5) ved å gi den blinde synet tilbake (Joh 9,7), vekker han opp Lasarus fra de døde (Joh 11,43–44) og viser dermed at han er oppstandelsen og livet (Joh 11,25).

Dette miraklet peker mer enn noe annet på Jesus som Livgiveren, som Gud selv. Det gir sterk støtte til Johannes’ tema om at Jesus er Guds guddommelige Sønn og at vi kan få liv gjennom ham når vi tror (Joh 20,30–31).

Men når vi kommer til slutten av denne utrolige historien (Joh 11,45–54), der mange av dem som så, trodde (Joh 11,45), utspiller det seg en stor ironi. Jesus viser at han kan vekke de døde til live, men likevel tror disse folkene de kan stoppe ham ved å drepe ham? For et eksempel på menneskets svakhet i kontrast til Guds visdom og makt!