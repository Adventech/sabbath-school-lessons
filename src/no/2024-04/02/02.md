---
title:  Mat til fem tusen
date:  06/10/2024
---

I Joh 6,4–5 understreker apostelen at Jesus mettet de fem tusen i nærheten av påskehøytiden. Påsken var en markering av Israels utfrielse fra Egypt. Påskelammet døde i stedet for den førstefødte. Dette offeret symboliserte Jesu død for oss. Den straffen vi fortjente på grunn av våre synder, falt i stedet på Jesus på korset. Kristus ble slaktet som vårt påskelam (1 Kor 5,7).

«Han led overtredelsens skyld og at hans Fars ansikt ble skjult, helt til hans hjerte ble knust og hans liv slettet ut. Hele dette offeret ble gjort for at syndere skulle bli frelst.» – Ellen G. White: _The Great Controversy_, s. 540.

`Les Joh 6,1–14. Hvilke paralleller finner du mellom Jesus og Moses her? Altså, hva gjorde Jesus her som burde ha minnet folket om den utfrielsen forfedrene deres hadde fått gjennom Moses?`

Mange detaljer i denne historien gjør Jesus til en parallell til Moses under utvandringen fra Egypt. Påsketiden (Joh 6,4) peker mot den store utfrielsen fra Egypt. Jesus går opp på et fjell (Joh 6,3) slik Moses gikk opp på Sinai. Jesus setter Filip på prøve (Joh 6,5–6) slik israelittene ble satt på prøve i ørkenen. Mangedoblingen av brødene (Joh 6,11) minner om mannaen. Innsamlingen av matrestene (Joh 6,12) minner om israelittenes innsamling av manna. Tolv kurver med matrester blir plukket opp (Joh 6,13), det samme tallet som Israels tolv stammer. Og folket bemerker at Jesus er profeten som kommer til verden (Joh 6,14), en parallell til «profeten som Moses» som blir forutsagt i 5 Mos 18,15. Alt dette peker på at Jesus er den nye Moses – kommet for å frelse sitt folk.

Johannes viser altså at Jesus ikke bare gjør tegn og under, men at han gjør tegn og under som i sin sammenheng burde ha hatt en spesiell betydning for jødefolket. I realiteten pekte han på sin egen guddom.

`Les Jesaja 53,4–7 og 1 Peter 2,24. Hva lærer disse tekstene oss om Jesus som Guds lam? Hva har hans guddommelighet med denne sannheten å gjøre, og hvorfor er dette den viktigste sannheten vi noen gang kan få vite?`