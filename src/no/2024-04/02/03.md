---
title:  «Dette må være profeten»
date:  07/10/2024
---

`Les Joh 6,14–15; Joh 6,26–36. Hvordan reagerte folk på mirakelet, og hvordan brukte Jesus det til å lære dem hvem han var?`

Jødene ventet en jordisk messias som skulle befri dem fra Romerrikets undertrykkelse. To av de største utfordringene i krig er å skaffe soldatene mat og ta seg av sårede og døde. Jesu mirakler viste at han kunne begge deler.

Men det var ikke derfor han var kommet, og det var heller ikke formålet med miraklene. I stedet viste historien om bespisningen av de fem tusen at Jesus er livets brød, at Gud selv kom ned fra himmelen. «Jeg er livets brød», sa han. «Den som kommer til meg, skal ikke hungre» (Joh 6,35).

Dette er det første av de syv «jeg er»-utsagnene i Johannesevangeliet der «jeg er» er forbundet med et predikat:

- «livets brød», Joh 6,35
- «verdens lys», Joh 8,12
- «dør» eller «port», Joh 10,7; Joh 10,9
- «den gode hyrde» eller «gjeteren», Joh 10,11; Joh 10,14
- «oppstandelsen og livet», Joh 11,25
- «veien, sannheten og livet», Joh 14,6
- «det sanne vintreet», Joh 15,1; Joh 15,5

Hvert av dem peker på en viktig sannhet om Jesus. «Jeg er»- utsagnene peker tilbake til 2. Mosebok 3, der Gud presenterer seg for Moses som den store JEG ER (jf. Joh 8,58). Jesus er den store JEG ER.

Men folket forsto ikke dette.

«Misnøyde tenkte de: Hvorfor kunne ikke Jesus gi helse, styrke og rikdom til hele folket, all den stund han hadde utført så mange undere som de selv hadde vært vitne til. Hvorfor kunne han ikke fri dem fra undertrykkerne og gi dem makt og ære? Her var et mysterium de ikke kunne fatte: Han sa at han var den som Gud skulle sende, og likevel avslo han å være Israels konge. Avslaget ble mistolket. Mange gikk ut fra at han ikke våget å hevde sine krav fordi han var usikker på om han virkelig hadde et oppdrag fra Gud. Slik åpnet de opp for vantro, og det Satan hadde sådd, bar frukt etter sitt slag, med misforståelser og frafall.» – Ellen G. White: _Slektenes håp_, s. 286, 287.

De var ute etter materielle fordeler i stedet for sannhet som varer til evig liv. Denne fellen kan også vi gå i hvis vi ikke passer oss.

`Hvordan kan vi unngå å bli mer opptatt av materielle ting enn åndelige?`