---
title:  'Den blinde helbredes: Del 2'
date:  09/10/2024
---

`Les Joh 9,17–34. Hvilke spørsmål stilte lederne, og hva sa den blinde?`

Dette avsnittet i Johannes 9 er det eneste i Johannesevangeliet der Jesus ikke er hovedpersonen, selv om det er ham det snakkes om. Det var spørsmålet om synd som innledet historien (Joh 9,2), og fariseerne mener Jesus er en synder fordi han helbredet på sabbaten (Joh 9,16; Joh 9,24), og de baktaler den helbredede mannen som «født som en synder tvers igjennom» (Joh 9,34).

Nå inntreffer en merkelig vending. Den blinde ser mer og mer, ikke bare fysisk, men også åndelig, i takt med at han blir mer og mer glad for Jesus og troen på ham. Men fariseerne blir stadig mer blinde. Først er de uenige om Jesus (Joh 9,16), og så vet de ikke hvor han kom fra (Joh 9,29).

Samtidig gir fortellingen om dette miraklet Johannes anledning til å fortelle hvem Jesus er. I Johannes 9 griper temaet om tegn inn i flere andre av evangeliets temaer. Johannes bekrefter at Jesus er verdens lys (Joh 9,5; se Joh 8,12). Fortellingen tar også opp Jesu mystiske opphav. Hvem er han, hvor kommer han fra, hva er oppdraget hans? (Joh 9,12; Joh 9,29; se Joh 1,14). Moses-skikkelsen, som er omtalt i tidligere mirakelberetninger, dukker også opp i dette kapittelet (Joh 9,28–29; se Joh 5,45–46 og Joh 6,32). Til sist har vi temaet om folkemengdens reaksjon. Noen elsker mørket høyere enn lyset, andre responderer med tro (Joh 9,16–18; Joh 9,35–41; se også Joh 1,9–16; Joh 3,16–21; Joh 6,60–71).

Det skremmende her er de religiøse ledernes åndelige blindhet. En tigger som en gang var blind, kan si: «Så lenge verden har stått, har ingen hørt om at noen har åpnet øynene på en som er født blind. Var ikke denne mannen fra Gud, kunne han ikke gjøre noe.» (Joh 9,32–33). Men de religiøse lederne, nasjonens åndelige veiledere som burde ha vært de første til å ta imot Jesus og anerkjenne ham som Messias – de kan ikke se det, til tross for bevisene. Eller så vil de ikke se det. For en advarsel om hvordan vårt hjerte kan bedra oss!

`Les 1 Kor 1,26–29. Hvordan passer det Paulus skriver der med det som skjedde her, og hvordan fungerer det samme prinsippet også i dag?`