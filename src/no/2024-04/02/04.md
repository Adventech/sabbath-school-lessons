---
title:  'Den blinde helbredes: Del 1'
date:  08/10/2024
---

`Les Joh 9,1–16. Hva trodde disiplene at mannens blindhet skyldtes, og hvordan rettet Jesus på disiplenes villfarelse?`

Disiplene forbandt sykdom med synd. Flere steder i GT peker i den retningen (se 2 Mos 20,5; 2 Kong 5,15–27; 2 Kong 15,5; 2 Krøn 26,16–21), men historien om Job burde ha skapt tvil om det alltid var noen sammenheng.

Jesus benekter ikke at det er en sammenheng mellom synd og lidelse, men i dette tilfellet peker han på en høyere hensikt, nemlig at helbredelsen skulle tjene til Guds ære. Fortellingen har likhetstrekk med skapelsesberetningen der Gud formet mennesket av jordens støv (1 Mos 2,7), slik Jesus bruker jord for å gi den blinde mannen det han ikke fikk i livmoren.

Hos Matteus, Markus og Lukas følger mirakelfortellingene et felles mønster: problemet beskrives, personen føres til Jesus, helbredelsen skjer og anerkjennes med lovprisning av Gud.

I fortellingen i Joh 9 fullføres sekvensen i Joh 9,7. Men typisk for Johannes blir betydningen av mirakelet et større diskusjonstema som fører til en lang samtale mellom den helbredede og de religiøse lederne. Denne dialogen kretser om to sammenflettede kontraster – synd/Guds verk og blindhet/syn.

Først i Johannes 9,14 fortelles det at Jesus helbredet mannen på sabbaten, noe som ifølge tradisjonen, og ikke Bibelen, var sabbatsbrudd. Dermed regnet fariseerne ham som sabbatsbryter. Deres konklusjon var at han ikke var fra Gud, for de hevdet at «han ikke holder sabbaten». Men andre fant det betenkelig at en synder kunne gjøre slike tegn (Joh 9,16).

Debatten er langt fra slutt, men alt nå ser vi en splittelse. Den blinde blir mer og mer sikker på hvem Jesus er, mens de religiøse lederne blir stadig mer forvirret eller blinde med hensyn til hans sanne identitet.

`Hva bør denne historien si oss om farene ved å være så forblindet av vår egen tro og tradisjon at vi kan overse viktige sannheter rett for øynene på oss?`