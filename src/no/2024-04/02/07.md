---
title:  Videre lesning
date:  11/10/2024
---

Les Ellen G. White: «Krisestemning i Galilea», s. 285–294, «Makt over død og grav», s. 393–403 og «Geistlig komplott», s. 404–408 i _Slektenes håp_.

«Det er Kristi liv som gir verden liv. Dette livet er i hans ord. Det var ved sitt ord Jesus helbredet sykdom og drev ut onde ånder. Ved sitt ord stillet han stormen og oppreiste døde. Og folket kunne vitne om at det var kraft i hans ord. Han talte Guds ord slik han hadde talt gjennom alle profetene og lærerne i GT. Hele Bibelen er en framstilling av Kristus, og han ville at etterfølgernes tro skulle bunne i Ordet. Når han ikke lenger var synlig til stede blant dem, måtte Ordet være kraftkilden deres. Som sin mester skulle de leve ‘av hvert ord som kommer fra Guds munn’. (Matt 4,4). Vårt fysiske liv er avhengig av mat, og vårt åndelige liv er avhengig av Guds ord. Hver enkelt må selv ta imot liv fra Guds ord. Vi må selv spise for å få næring, og vi må selv ta imot Ordet. Vi må ikke bare få det ferdigtygget av et annet menneske, men granske Bibelen omhyggelig og be Gud om Den hellige ånds hjelp til å forstå hans ord.» – Ellen G. White: _Slektenes håp_, s. 290, 291.

**Forslag til samtale**

`Denne uken har vi sett Jesus mette de fem tusen, helbrede en mann som var født blind og vekke opp Lasarus fra de døde. Hver gang ga Jesus tydelige bevis på sin guddom. Men så fantastiske som disse miraklene enn var, skapte de også splid. Noen trodde på ham, andre tvilte. Hva sier dette om at mennesker kan velge å avvise Gud selv om de står ansikt til ansikt med sterke bevis?`

`Alle disse historiene peker på Kristus som Guds guddommelige Sønn. Hvorfor er hans guddom viktig for troen på Jesus som frelser?`

`Les 1 Kor 1,26–29 igjen. Hvordan ser vi det samme prinsippet i funksjon i det 21. århundre? Hva er noe av det «tåpelige» som kristne tror på, ting som de «vise etter menneskelige mål» håner og avviser? Hva er det vi tror på som også gjør «det sterke til skamme»?`