### Forord

#### Temaer i Johannesevangeliet

Det persiske teppet i en butikk i Teheran i Iran forestilte en eldgammel sveitsisk skog med fjell, en foss, en turkis innsjø, skogkledde åser og en vidstrakt blå himmel spekket med skyer.

Man kunne ha fordypet seg i detaljene: antall knuter per kvadratcentimeter, stoffet teppet var laget av, hvilke fargestoffer som var brukt – alt det som utgjorde teppet.

Eller man kunne ha lagt vekt på de fengslende teknikkene og temaene som gjorde teppet så vakkert: himmelen som speiler seg i vannet, snøen på fjellet, den grønne skogen og den dypgrønne mosen. Teppets temaer gikk inn i hverandre i et mesterlig samspill som uttrykte skjønnheten på et fredfylt sted i Alpene.

Dette kvartalet skal vi se på et mesterverk. Det er ikke resultatet av en pensel på et lerret, et pent innrammet fotografi eller et nydelig vevd teppe. Det er Guds ord, slik det er kunstnerisk uttrykt i Johannesevangeliet.

Ord skaper mening i sin sammenheng. Skal vi forstå hva Skriften vil si oss, må den ses i sammenheng – de nærmeste setningene, kapitlene og avsnittene, og Bibelens totale budskap. Og fordi Bibelen er inspirert av Den hellige ånd, må de enkelte delene ses i lys av helheten.

Dette kvartalet vil vi prøve å forstå budskapet i Johannesevangeliet. Det er unikt blant de fire evangeliene, for det gjengir ofte samtaler mellom Jesus og én eller to personer – som Natanael, Nikodemus, kvinnen ved brønnen, den lamme ved Betesdadammen, mannen som ble født blind, Lasarus og søstrene hans, Pilatus, Peter eller Tomas. Mye av dette finnes bare hos Johannes.

Johannesevangeliet er Guds ord til oss gjennom apostelen. Slik som hele Bibelen, er evangeliet blitt til etter Guds vilje, ikke etter menneskers vilje. Johannes var et villig redskap som Den hellige ånd brukte til å formidle mange viktige temaer: Ordet (logos), lys, brød, vann, Den hellige ånd, enhet, tegn, vitnesbyrd og profetier. Disse temaene forsterker og belyser hverandre gjennom hele evangeliet.

Bibelstudier tar ofte for seg betydningen av et ord eller et lite avsnitt. Vi sjekker ordets betydning. Vi undersøker grammatikken, sammenhengen, den historiske bakgrunnen, og – for å bruke sammenligningen med teppet – vi henger oss opp i antall knuter per kvadratcentimeter, stoffet, fargestoffet og baksiden. Alt dette er viktig.

Men detaljene må ikke få oss til å glemme helheten. For slik det persiske teppet kan føre oss til det vakre alpelandskapet, kan Johannesevangeliet føre oss tilbake til Jesu Kristi liv og gjerning, som gir evig liv. Detaljene skal vise oss det store bildet, og hos Johannes er det store bildet en guddommelig inspirert åpenbaring av Jesus, vår Herre og Frelser.

_E. Edward Zinke er tidligere nestleder for Biblical Research Institute i syvendedagsadventistenes verdensforbund._

_Thomas Shepherd er forskningsprofessor i NT ved Andrews University, der han har undervist siden 2008._