---
title:  'Efesos: Del I'
date:   02/09/2018
---

Apg 18,24–28 forteller at mens Paulus ennå var underveis til Efesos, kom en jødekristen ved navn Apollos til byen. Han var veltalende og godt inne i Skriften. Det er tydelig at Apollos trodde på Jesus: «Apollos hadde fått undervisning om Herrens vei. Han forkynte med stor glød og underviste grundig om Jesus» (Apg 18,25). Likevel kjente han bare til Johannes-dåpen. Etter å ha blitt døpt av døperen Johannes, ble Apollos kjent med Jesus, men han må ha dratt bort fra området – trolig tilbake til Alexandria – før det som hendte i påsken og pinsen.

Derfor ga Akvilas og Priskilla ham videre undervisning. Apollos kunne vise fra Skriften at Jesus var Israels Messias (Apg 18,28), men han måtte oppdateres om kristendommens utvikling siden Jesu død. Akvilas og Priskilla gjorde imidlertid mer for Apollos: sammen med de andre kristne i Efesos ga de ham et anbefalingsbrev til menighetene i Akaia (Apg 18,27). Dermed kunne han arbeide fruktbart i Korint (1 Kor 3,4–6; 1 Kor 4,6; 1 Kor 16,12).

`Les Apg 19,1–7. Hva skjedde med Paulus da han kom til Efesos?`

Apollos’ historie er forbundet med historien om de tolv mennene som Paulus møtte da han kom til Efesos, fordi deres situasjon var svært lik. De omtales som «disipler» (Apg 19,1), og når Paulus spør dem (Apg 19,2), viser de at de allerede trodde på Jesus. Samtidig viser svarene Paulus at de, som Apollos, også hadde vært disipler av døperen Johannes og hadde blitt Jesu disipler uten å ha opplevd pinsedagen. De skulle få en dypere erfaring med Herren.

«Da Paulus kom til Efesos, møtte han tolv disipler av døperen Johannes. Som Apollos hadde de hørt litt om Kristus. De var ikke like dyktige som Apollos, men med samme iver og tro brakte de videre det de selv hadde lært.» – Alfa og Omega, bind 6, side 194 [AA 282].

Vi bør se deres nye dåp i lys av denne situasjonen. De kom ikke fra et annet trossamfunn, og de opplevde ikke noen omvendelse. De ble bare integrert i den alminnelige kristendommen. At de mottok Ånden og talte i tunger, betyr trolig at de var kristne misjonærer, som Apollos, som nå ble fullt utrustet til å vitne om Jesus Kristus hvor de enn gikk.