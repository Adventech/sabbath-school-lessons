---
title:  Miletos
date:   05/09/2018
---

På vei til Jerusalem var Paulus også innom Miletos. Der sa han farvel til kirkeledelsen i Efesos.

`Les Apg 20,15–27. Hva la Paulus vekt på i første del av talen?`

Paulus hadde allerede planlagt en ny reise, til Roma og Spania (Rom 15,22–29), og trodde ikke at han noen gang ville komme tilbake til Asia. Så han innledet talen med en slags rapport om årene i Efesos. Rapporten var imidlertid ikke bare rettet mot fortiden, hans liv blant efeserne, men også mot fremtiden, for han var redd for det som kunne skje i Jerusalem.

Hans frykt var ikke uten grunn. Kirken i Jerusalem betraktet ham med en god porsjon skepsis, om ikke fiendskap, både på grunn av hans fortid som forfølger og det omskjærelsesfrie evangeliet han forkynte (Apg 21,20–26). For myndighetene var han en forræder. Han hadde sviktet deres religiøse tradisjoner (Apg 23,1–2). I midten av det første århundret, og spesielt på grunn av det romerske vanstyret, hersket det også revolusjonære og nasjonalistiske idealer i Judea. Dette berørte alle deler av samfunnet, kanskje også kirken. I en slik sammenheng må den tidligere fariseerens opptreden blant hedningene ha gjort ham forhatt (Apg 21,27–36).

Paulus hadde også andre bekymringer. Ifølge Apg 20,28–31 fokuserte han på hvordan kirkelederne i Efesos skulle behandle falske lærere, som han sammenlignet med ville ulver som ville forsøke å villede flokken. I selve kirken, og i kirkens første tid, var altså faren for falske lærere en realitet. Som Salomo sa i en annen tid og en annen sammenheng: «Intet er nytt under solen» (Fork 1,9). Historien viser den store skaden falske lærere har påført kirken. Og problemet vil vare ved til endens tid (2 Tim 4,3).

Ja, Paulus hadde mye på hjertet, mange bekymringer, men likevel: hans trofasthet og utholdenhet sviktet ikke.

`Les 2 Kor 4,8–14. Hva sier Paulus at vi må anvende på oss selv, spesielt når prøvelsene kommer? Hva er hans store håp?`