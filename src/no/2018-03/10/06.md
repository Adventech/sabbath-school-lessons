---
title:  Tyros og Cæsarea
date:   06/09/2018
---

Etter Miletos gir Lukas en detaljert beskrivelse av Paulus’ reise. På vei til Jerusalem var apostelen en uke i Tyros, hvor skipet skulle losses (Apg 21,1–6). Men mens han var der, ba de troende ham om ikke å dra til Jerusalem. Det faktum at de ble ledet av Ånden til å advare Paulus mot å dra til Jerusalem, står ikke nødvendigvis i motsetning til hans ledelse av apostelen. Det greske etheto en tō pneumati (Apg 19,21) skal trolig oppfattes som «besluttet/bestemte seg i Ånden, snarere enn som om Paulus hadde kommet til denne avgjørelsen helt alene. Poenget er at Ånden kan ha vist de troende i Tyros hvilke farer som ventet Paulus. Derfor anbefalte de at han ikke ble ved i sitt forsett. Paulus selv var ikke sikker på hva som ville skje med ham i Jerusalem (Apg 20,22–23). Guds ledelse fjerner ikke alltid all uklarhet, selv for en som Paulus.

`Les Apg 21,10–14. Hva fant sted i Cæsarea som gjaldt Paulus’ reise til Jerusalem?`

Agabos var en profet fra Jerusalem som allerede er omtalt under hungersnøden i Apg 11,27–30. Hans budskap minner om visse GT-profetier (som Jes 20,1–6; Jer 13,1–10) i det at det besto av en handling. Det var en levende illustrasjon av hva som ville skje når Paulus kom til Jerusalem. Hans fiender ville utlevere ham til hedningene (romerne).

De som var sammen med Paulus, forsto tilsynelatende Agabos’ budskap som en advarsel, ikke som en profeti, og de gjorde sitt beste for å få apostelen fra å dra opp til Jerusalem. Dette gjorde et sterkt inntrykk på Paulus, men han var fast bestemt på å fullføre sitt oppdrag, selv om det skulle koste ham livet. For ham var evangeliets integritet og kirkens enhet viktigere enn hans egen sikkerhet eller interesser. «Det var første gang Paulus nærmet seg Jerusalem med så tungt hjerte. Han visste at han ville møte noen få venner og mange fiender. Han nærmet seg byen som hadde forkastet og slått i hjel Guds Sønn. Nå var den truet med Guds vrede.» – Alfa og Omega, bind 6, side 272 [AA 397,398].

`Paulus ble misforstått og mishandlet, og ofte utskjelt, men han fortsatte i tro. Hvordan kan vi lære å gjøre det samme?`