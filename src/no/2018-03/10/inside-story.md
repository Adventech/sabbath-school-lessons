---
title:  Misjonsfortelling
date:   07/09/2018
---

#### Verdens beste jobb 

_Enkhmandakh “Mandakh” Bold (28)_

Adventistkirken i Mongolia ble startet i 1991, og har 2177 medlemmer. De fleste er av første generasjon. Det har sine problemer, som for eksempel å holde på dem. Dette er historien om Mandakh.

Jeg var hard og dømmende og trodde Gud var likedan. Til slutt syntes jeg det var meningsløst å tro, og sluttet å gå i kirken, holde sabbat og betale tiende.

Min kone var lei seg og ba for meg. Etter at Gud hadde velsignet meg i sju år, trodde jeg at han ville straffe meg. Men ingenting skjedde. Gud velsignet meg enda mer. Jeg fikk en god jobb som redaktør i en mongolsk TV-kanal.

Jeg ble forundret og tenkte på Gud igjen. Var målet med livet bare penger. Den eneste som hadde glede av meg, var TV-kanalens eier.

Jeg tenkte og tenkte. Den beste jobben var kanskje å være misjonær. Jeg overga meg til Jesus igjen og kom tilbake til kirken.

Måneder senere fikk jeg tilbud om å være pionermisjonær for Global Mission. Jeg skulle lede en døende husmenighet i andre etasje i et leilighetskompleks i hovedstaden, og i tillegg undervise i engelsk på en ungdomsskole. Min kone skulle ta seg av barnesabbatsskolen og undervise i kinesisk. Jeg ba en uke før jeg sa opp jobben og ble misjonær.

Jeg elsker min nye jobb. Det er fantastisk å se menneskeliv forvandlet ved Guds kraft.

Til bibelstudiet den første sabbaten kom et tidligere medlem som ikke har vært i kirken på tre år. Vi kjente ikke hverandre, men jeg prøvde å få ham til å komme tilbake neste sabbat. Det var han ikke så innstilt på. Jeg skjønte hvorfor da han ringte i uka og ville prate. Jeg oppsøkte ham på jobben og fikk vite at han hadde et utenomekteskapelig forhold. Han sa at kona hadde funnet ut det og ville skilles. Hva skulle han gjøre?

Jeg sa: ”Hva vil du gjøre?”

Det visste han ikke. Jeg forklarte at skilsmisse bare er tillatt når den andre har drevet hor, og ba ham be Gud om tilgivelse og slutte å bedra sin kone. ”Si sannheten til din kone, og lov henne at fra nå av skal du være en Guds mann og være tro mot henne,” sa jeg.

Vi ba sammen. Så gikk jeg.

En uke senere sa mannen at han hadde gjort det slutt med den andre kvinnen og sagt at han ville følge Jesus igjen. Han hadde også fortalt det til sin kone, og hun hadde heldigvis tilgitt ham. I dag er han aktiv i menigheten og kommer hver sabbat.

- Gobi-ørkenen i Sør-Mongolia er enorm. Den består av ufruktbar ødemark der temperaturen varierer mellom ekstrem kulde og ekstrem varme.
- Det er seks adventistkirker i Mongolia. Folketallet er 3 mill.