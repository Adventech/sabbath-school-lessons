---
title:  Troas
date:   04/09/2018
---

Etter oppstanden (Apg 19,23–41) bestemte Paulus seg for å forlate Efesos. Men han tok en omvei gjennom Makedonia og Akaia i stedet for å dra rett til Jerusalem (Apg 20,1–3). På denne reisen hadde han med representanter for noen av menighetene (Apg 20,4).

`Les Apg 20,7–12. Hva er galt med å si at disse versene viser at sabbaten ble endret til søndag?`

Paulus’ stopp i Troas endte med et møte «den første dagen i uken» (Apg 20,7). De var samlet for å «bryte brødet». Det er trolig snakk om en nattverd, med eller uten fellesskapsmåltidet som ofte hadde vært kombinert med det siden den første tiden i menigheten i Jerusalem (Apg 2,42; Apg 2,46). Dette er mulig, selv om verken kalken eller bønnen er nevnt. Men denne episoden nevnes ofte som bevis for at iallfall de hedningkristne kirkene hadde erstattet sabbaten med søndag som hviledag på Paulus’ tid.

Men først må man fastslå hvilken dag møtet ble holdt på, og hva slags møte det var. Omtalen av lys og det at Paulus talte til midnatt og så til daggry, for ikke å nevne Evtykos’ dype søvn, viser at det var et kveldsmøte (Apg 20,7–11).

Men var det natt til søndag eller natt til mandag? Svaret avhenger av hvilken tidsregning Lukas bruker, det jødiske systemet fra solnedgang til solnedgang eller den romerske fra midnatt til midnatt. Hvis det er den første, så var det lørdag kveld, ellers var det søndag kveld.

Uansett viser sammenhengen i Apg 20,7–12 at selv om møtet var på en søndag kveld, var det ingen vanlig gudstjeneste, men et spesielt møte fordi Paulus skulle reise neste dag. Det er da vanskelig å se at denne enkeltepisoden gir støtte til søndagshelligholdelse.

`Hvorfor er det riktig å holde den syvende dag som sabbat? Hvordan bekrefter Bibelens lære om sabbaten vår identitet og vårt kall til å forkynne de tre englebudskapene for verden?`