---
title:  'Efesos: Del II'
date:   03/09/2018
---

I Efesos talte Paulus som vanlig først i synagogen. Da han møtte motstand, flyttet han og de nyomvendte til Tyrannos’ skolelokaler. Der forkynte Paulus hver dag i to år (Apg 19,8–10). Lukas summerer opp Paulus’ arbeid i Efesos med at hele provinsen ble nådd med evangeliet (Apg 19,10; Apg 19,26).

I Apg 19,11–20 leser vi at Lukas tar med noen mirakelhistorier som illustrerer Guds kraft i en by hvor magi og annen overtro hørte til dagens orden. Gud kunne utvilsomt helbrede gjennom Paulus. Men at selv lommetørklær og forklær som apostelen hadde rørt ved, hadde helbredende kraft (Apg 19,12), kan nok høres vel drøyt ut, selv om det minner om Jesu helbredelse av kvinnen med blødninger (Luk 8,44). Overtroen i Efesos kan ha ført til at Gud gjorde «helt uvanlige under», som Lukas uttrykker det (Apg 19,11). Dette er kanskje et eksempel på at Gud møter folks behov ut fra deres forståelse.

Paulus var tilfreds med sine resultater i Efesos og bestemte seg for å dra til Jerusalem (Apg 19,21). Lukas gir ingen forklaring for grunnen til denne reisen, men Paulus skriver selv at han ønsket å overlevere de midlene han hadde samlet for å avhjelpe nøden i menigheten i Jerusalem (Rom 15,25–27; 1 Kor 16,1–3). De kristne i Judea var utarmet etter at de hadde delt alt i de første årene og ble rammet av en stor hungersnød på Claudius’ tid. Da de ba om hjelp (Gal 2,10), håpet Paulus at gaven kunne gi dem større tillit til hans aposteloppdrag og styrke samholdet i kirken, som nå var tverrkulturell. Men han var ikke blind for risikoen for ham selv (Apg 20,22–23; Rom 15,31).

`Les Apg 19,23–41. Hva var den virkelige grunnen til motstanden mot Paulus i Efesos mot slutten av oppholdet der?`

Motstanden hadde å gjøre med hedensk tilbedelse, som så Paulus’ arbeid som en trussel. Demetrios var opptatt av penger, men han fikk dreid det til en religiøs sak fordi Artemis-templet i Efesos ble regnet som et av oldtidens sju underverker.

`Les Apg 19,27. Demetrios klarte å utnytte religiøs «fromhet» i forsøket på å holde i gang pengestrømmen. Hvorfor må vi unngå å gjøre slik bruk av vår tro, eller en påtatt fromhet omkring troen?`