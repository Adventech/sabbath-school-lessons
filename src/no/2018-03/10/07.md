---
title:  Videre studium
date:   07/09/2018
---

«At forkynnelsen av evangeliet hadde framgang, vakte enda en gang jødenes harme. Fra alle kanter kom det meldinger om medgang for den nye læren som fritok jødene for å holde seremoniloven og gav de samme rettigheter til hedninger som til jøder, Abrahams barn. ... Hans kraftige uttalelse: «Her er ikke greker eller jøde, omskåret eller uomskåret, utlending, skyter, slave eller fri; her er Kristus alt og i alle», ble av hans motstandere oppfattet som gudsbespottelse. Derfor bestemte de seg for å bringe ham til taushet.» – Alfa og Omega, bind 6, side 266 [AA 390].

«Paulus kunne neppe vente medfølelse og støtte fra sine venner i troen. Uomvendte jøder fulgte ham hele tiden på nært hold, og de var ikke sene med å spre ufordelaktige rykter om ham og hans arbeid. Det gjorde de både personlig og ved brev. Til og med noen av apostlene og menighetens ledere trodde på disse ryktene og gjorde ingenting for å tilbakevise dem. Heller ikke de gav uttrykk for at de var enige med Paulus.» – Alfa og Omega, bind 6, side 272–273 [AA 398].

**Spørsmål til drøftelse**

`De tolv disiplene som Paulus traff i Efesos, var tidligere etterfølgere av døperen Johannes som allerede var blitt Jesu disipler (Apg 19,1–7). Hvorfor tror du eventuelt at det er riktig å bruke dette avsnittet til å kreve omdåp når troende mennesker fra andre kirkesamfunn slutter seg til oss, selv om de alt er døpt ved nedsenkning? Har det noe å si at Apollos ikke ble døpt om igjen?`

`Tenk på Paulus’ situasjon. Han blir avvist av sine egne landsmenn som ikke tror på Jesus. Selv blant jøder som tror på Jesus, er det mange som ser på Paulus med stor skepsis, ja mistillit, for de tror at han ødelegger «landemerkene». Mange av hedningene hater det evangeliet han forkynner. Hvorfor fortsatte Paulus tross all motstanden? Vi er ikke Paulus, men hva kan vi lære av dette?`

`Tenk på noen av de andre argumentene folk bruker for å prøve å bevise at sabbaten ble endret til søndag eller at den ikke er bindende lenger. Hvordan svarer vi på disse argumentene på en måte som viser at lydighet mot sabbaten ikke er mer lovtrelldom enn lydighet mot de andre ni budene?`