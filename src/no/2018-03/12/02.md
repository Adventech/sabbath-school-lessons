---
title:  Feliks
date:   16/09/2018
---

Fem dager etter overflyttingen til Cæsarea kom en gruppe jødiske ledere – øverstepresten, noen medlemmer av Rådet og en advokat ved navn Tertullus ned fra Jerusalem og la frem sin sak mot apostelen for Feliks (Apg 24,1–9).

Dette er den eneste rettssaken i Apg der anklagerne bruker advokat. Tertullus prøvde en snedig strategi for å vinne guvernørens gunst. Det var ikke sant at jødene hadde hatt en lang fredsperiode under Feliks. Ingen guvernør hadde undertrykt dem mer voldelig, og dette hadde skapt sterk motvilje mot romerne. Med stor kløkt brukte Tertullus guvernørens egen politikk for å overbevise ham om at han bare ville få politisk stabilitet med streng undertrykkelse i dette tilfellet.

Så la han frem tre anklager mot Paulus: (1) at han var en agitator og bare skapte uro blant jøder over hele riket (Apg 24,5); (2) at han var leder av nasareersekten (Apg 24,5), underforstått at kristendommen var et uroelement og (3) at han hadde prøvd å vanhellige templet (Apg 24,6).

`Les Apg 24,10–19. Hvordan tilbakeviste Paulus anklagene?`

Paulus nevnte to ting til som torpederte anklagernes sak: (1) det at de asiatiske vitnene ikke var der (Apg 24,18–19) kunne gjøre rettssaken ugyldig, og (2) det at jødene der bare kunne uttale seg om Paulus’ forhør for Rådet uken før (Apg 24,20). Dermed hadde de ingenting å beskylde ham for, annet enn at han trodde på de dødes oppstandelse (se Apg 23,6).

Feliks skjønte straks hva Paulus’ argumenter innebar, også fordi han hadde en smule kjennskap til kristendommen, trolig gjennom sin kone Drusilla, som var jøde. Han avbrøt saken inntil videre (Apg 24,22).

Feliks svar (Apg 24,24–27) sier mye om ham: han utsatte, han tok bestikkelser, og han var opportunist. Det var neppe utsikt til en rettferdig høring hos en mann som Feliks.

`Les Apg 24,16. Paulus sa at han la vinn «på alltid å ha ren samvittighet for Gud og mennesker». Hva vil det si? Hva må du eventuelt endre på for å kunne si det samme?`