---
title:  Til ettertanke
date:   21/09/2018
---

«Fikk dette Agrippa til å tenke på familiens fortid og deres forgjeves anstrengelser mot den mannen Paulus talte om? Tenkte han på bestefar Herodes og barnemordet i Betlehem? Eller onkelen Antipas og mordet på døperen Johannes? Eller sin egen far, Agrippa I, og apostelen Jakobs martyrdød? Tenkte han på katastrofene som kort etter rammet disse kongene som bevis for Guds vrede over deres forbrytelser mot hans tjenere? Minnet dagens pomp og prakt Agrippa om den dagen da hans far sto kledd i glitrende klær der i byen mens folk ropte at han var en gud? Hadde han glemt den forferdelige straffen som hadde rammet kongen allerede før ropene forstummet? Agrippa tenkte på brokker av dette, men den strålende scenen smigret ham, og stolthet og innbilskhet jaget høyere tanker på flukt» – SDA Bible Commentary, bind 6, side 1066, 1067.

**Spørsmål til drøftelse**

`Snakk sammen om Paulus’ beslutning om å appellere til keiseren. Var det riktig av ham (se Apg 25,25; Apg 26,31–32)? Er det rett å gjøre strategiske valg for å beskytte oss i stedet for å stole fullt ut på Guds omsorg?`

`Tenk over det Paulus bekjente overfor Agrippa: «Derfor, kong Agrippa, har jeg ikke vært ulydig mot det himmelske synet» (Apg 26,19). Hva sier det om apostelen? Hvor trofaste er vi mot vårt misjonskall (1 Pet 2,9–10)?`

`Paulus var opptatt av mennesker – ikke tall. I sitt siste forhør i Cæsarea sa han at hans ønske var at alle som hørte ham, ville bli som han, altså frelst av Guds nåde (Apg 26,29). Han var ikke mer opptatt av egen frihet og rettigheter enn av at de skulle få oppleve Guds frelse. Hva kan vi lære av dette? Hva er vi villige til å ofre for evangeliets skyld?`

`Agrippa fikk høre evangeliet av Paulus selv. Likevel avviste han det. Hvordan kan vi unngå å gå glipp av store muligheter når de byr seg? Hvordan kan vi holde oss åndelig våkne for det som skjer omkring oss?`