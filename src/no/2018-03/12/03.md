---
title:  Festus
date:   17/09/2018
---

Etter at Feliks hadde holdt Paulus fanget i to år, bare for å vinne jødenes gunst, tok Porkius Festus over som guvernør i Judea (Apg 24,27). Festus hersket fra 60 til 62 e.Kr.

`Les Apg 25,1–5. Hvordan bidrar dette til å avsløre det hatet som forkynnelsen av sannheten kan skape hos dem som ikke vil tro på den?`

De jødiske lederne hadde ikke klart å overbevise Feliks om anklagen mot Paulus. De ville nok ikke å ta noen sjanser med etterfølgeren. I det som synes å ha vært Festus’ første besøk i Jerusalem, ba de ham om en tjeneste: la Rådet få forhøre Paulus etter jødisk lov.

Dette sa de for å dekke over den egentlige hensikten: å ta Paulus av dage. Festus var med på å gjenåpne saken, men høringen skulle finne sted etter romersk lov og i Cæsarea, sa han.

Da Festus kom tilbake til Cæsarea, kalte han sammen til rettssak, og Paulus’ motstandere la frem anklagene (Apg 25,7). Denne gangen gjentar ikke Lukas klagemålet. Men Paulus’ svar (Apg 25,8) viser at påstandene stort sett var de samme som før, kanskje med et tillegg om at agitatoren Paulus også truet rikets sikkerhet.

`Les Apg 25,9–12. Hvordan reagerte Paulus da han været at Festus kunne finne på å bruke ham som brikke i et politisk spill?`

Festus’ strategi var ikke helt ulik Feliks’ (Apg 24,27). Han ville nødig miste jødenes støtte tidlig i sin periode ved å erklære Paulus uskyldig. Derfor funderte han på å gi dem det de ba om: la Rådet forhøre apostelen i Jerusalem.

Dette kunne ikke Paulus godta. Der ville han ikke få en rettferdig dom. Derfor insisterte han på sin rett som romer og anket sin sak inn for keiseren.