---
title:  De mektige
date:   20/09/2018
---

Paulus talte til Agrippa, men Festus reagerte først (se Apg 26,24). Det ville ikke ha vært noe problem for ham hvis Paulus hadde talt om sjelens udødelighet. Men selv de gamle romerne visste at udødelighet og oppstandelse ikke kan forenes. De trodde på udødelighet og avviste oppstandelsen. Derfor sier Paulus andre steder at evangeliet var dårskap for hedningene (1 Kor 1,23).

Paulus forsvarte høflig sine tanker og henvendte seg til Agrippa, en jøde som ikke bare kunne forstå ham, men som kunne stadfeste at det han sa, var i tråd med profetenes lære (Apg 26,25–26).

`Les Apg 26,27–28. Hva svarte Agrippa på Paulus’ nærgående spørsmål?`

Paulus’ spørsmål satte Agrippa i en knipe. Som jøde ville han ikke benekte sin tro på Skriften. Men hvis han svarte bekreftende, måtte han godta Jesus som Messias. Han vred seg snedig unna den logiske fellen han var fanget i: «Driver du allerede og vil overtale meg til å bli kristen?» (Apg 26,28, se NRSV). Dette er en bedre oversettelse enn den vanlige: «Det er like før du får overtalt meg til å bli en kristen» (f.eks. 2011-utgaven).

Paulus’ replikk viser et sterkt engasjement for evangeliet: «Like før eller langt igjen, mitt ønske til Gud er at både du og alle som hører meg i dag, må bli som jeg, bare uten disse lenkene» (Apg 26,29). Til avslutning ba ikke apostelen å få være fri som sine tilhørere. Nei, han ønsket at de kunne bli som han, bare uten lenkene. Misjonsiveren var større enn bekymringene for egen sikkerhet.

`Les Apg 26,30–32. Hvordan viste Agrippa at han mente Paulus var uskyldig?`

Festus trengte bare Agrippas hjelp til å få skrevet rapporten (Apg 25,25–27). Paulus hadde alt klaget sin sak inn for keiseren. Fangen var ikke lenger deres sak.

`Les Apg 26,24–28. Hva appellerte Paulus til, og hva burde dette si oss om hva vår endelige autoritet bør være i trosspørsmål?`