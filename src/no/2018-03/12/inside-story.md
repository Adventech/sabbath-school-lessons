---
title:  Misjonsfortelling
date:   21/09/2018
---

#### Et nytt liv 

_Peter (40) Kina_

Peters mål i livet var å bli matematikklærer og ta seg av sine fattige foreldre på den kinesiske landsbygda. Da han skulle begynne som lærer for mellomtrinnet, måtte han gjennom en legesjekk. Han spilte basketball og fotball, så det burde ikke være noe problem. Men Peter strøk til legesjekken. Han hadde en alvorlig leversykdom og fikk ikke bli lærer.

"Alt var tapt," sa Peter. "Jeg hadde arbeidet i mange år for å komme ut av fattigdommen. Men alt forsvant på et øyeblikk."

Den kvelden sto Peter på en bro og ropte i nattemørket: "Laotian [høyere makt], du er så urettferdig!" Han gråt og tenkte et øyeblikk på å hoppe i elva.

Foreldrene fikk ham til å legge seg inn på sykehuset. Forholdene der var dårlige, men de hadde ikke råd til noe bedre.

Etter tre dager gikk Peters mor til kirken for å be for sønnen. Hun gikk iblant på søndager, og trodde det var søndag, men det var lørdag, og adventistene ble forbauset da de hørte hennes klager i kirkesalen da de kom. "Hvorfor er du så nedfor?" spurte en eldre kvinne. Da hun fikk høre om Peter, sa hun: "Ta det med ro. Be ham stole på Gud. Han vil frelse dere."

Det var vanskelig for Peter å godta. Helt siden barneskolen hadde han lært at Gud ikke fantes. Han måtte velge: Bli på sykehuset og være en enda større byrde for foreldrene, og så dø, eller tro på Gud.

Han valgte å sette sin lit til Gud. Han ville ikke ha med seg medisiner hjem.

Den gamle adventisten fortalte Peter om et av kirkens sanatorier. Dit dro han, og han ble godt mottatt.

"Da jeg var syk og ensom, trengte jeg hjelp, men alle forlot meg," sa Peter. "Men på sanatoriet ba alle for meg. De godtok meg og viste meg kjærlighet."

Han ble på sanatoriet i to måneder. Der ba han, studerte Bibelen og lærte om et sunt liv. "Jeg glemte at jeg var syk. Jeg var så glad," sa Peter.

Etter to måneder ba han om å få dra og få en legesjekk. Resultatet kom som et sjokk, både på ham og legen. Han var frisk.

Peter ble døpt. Det ble også foreldrene og besteforeldrene hans. I dag er Peter 40 år og bibelarbeider. "Gud ga meg et nytt liv. Det gir jeg til ham," sa han.

Takk for misjonsgavene som gjør det mulig å spre evangeliet i Kina.

- Kina har flere kristne enn Italia. Landet er snart verdens største kristne senter.
- Det er 433 000 adventister i Kina og 1195 kirker.
- Den første adventisten i Kina var Abram La Rue. Han dro til Hong Kong som kolportør i 1888 da han var 65 år.