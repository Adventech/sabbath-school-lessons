---
title:  Fange i Cæsarea
date:   15/09/2018
---

### Bakgrunnsstoff
Apg 24–26, 1 Kor 1,23

> <p>Minnevers</p>
> «Like før eller langt igjen, mitt ønske til Gud er at både du og alle som hører meg i dag, må bli som jeg, bare uten disse lenkene» (Apg 26,29).

Overflyttingen til Cæsarea innledet et to års fengselsopphold (Apg 24,27) i Herodes’ slottsborg (Apg 23,35), den romerske guvernørens residens. I denne tiden ble Paulus forhørt flere ganger, i påhør av to romerske guvernører (Feliks og Festus) og en konge (Agrippa II). Dermed fikk han oppfylt den oppgaven Gud hadde gitt ham (Apg 9,15).

I alle høringene hevdet Paulus sin uskyld og sa at det ikke fantes bevis mot ham, noe mangelen på vitner viste. Beretningen skal vise at Paulus ikke fortjente fangenskapet og at han kunne ha vært løslatt om han ikke hadde anket til keiseren (Apg 26,32). Under høringene vitnet han om Jesus og oppstandelseshåpet.

Det var likevel år med stor engstelse i et langvarig fangenskap, og det ser ikke ut til at apostelen har fått noen støtte fra menigheten i Jerusalem. Lederne der mente fremdeles «at han selv måtte bære hovedansvaret for fordommen som var kommet til syne.» – Alfa og Omega, bind 6, side 276 [AA 403].