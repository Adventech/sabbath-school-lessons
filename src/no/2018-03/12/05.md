---
title:  Paulus’ forsvar
date:   19/09/2018
---

De kongelige gjestene har satt seg sammen med landshøvdingen, og fangen får legge frem sitt forsvar, først og fremst for Agrippa, for Festus har alt hørt det (Apg 25,8–11).

`Les Apg 26,1–23. Hva gjorde Paulus i sin tale for Agrippa?`

Paulus fortalte om sitt liv før og etter omvendelsen. Talen minner om den til folkemengden i Jerusalem (Apg 22,1–21).

Paulus begynte med å prøve å få Agrippa på sin side. Han takket for at han fikk legge frem sin sak for en så høytstående person, særlig fordi Agrippa kjente jødenes religion så godt. Derfor kunne kongen hjelpe landshøvdingen å forstå at anklagene var grunnløse.

Talen er i tre deler. I første del (Apg 26,4–11) beskrev Paulus sin ungdoms fariseiske fromhet. Det var ikke ukjent for hans jevnaldrende i Jerusalem. Som fariseer trodde han på de dødes oppstandelse, som var viktig for oppfyllelsen av Israels håp. Det var derfor selvmotsigende når jødene motsatte seg hans lære, for den var tvers gjennom jødisk. Men han forsto dem godt, for en gang hadde heller ikke han trodd at Gud hadde reist Jesus fra de døde. Ja, han hadde forfulgt dem som var av den oppfatning.

I del to (Apg 26,12–18) får vi vite at Paulus hadde endret syn etter møtet med Jesus på veien til Damaskus, da han ble kalt til å forkynne for hedningene.

Til slutt sier Paulus at det han hadde sett (Apg 26,19–23), ikke ga ham noe valg. Han måtte misjonere. Dette var den eneste grunnen til at han nå var fange. Hans fangenskap skyldtes altså ikke at han hadde brutt jødisk lov eller vanhelliget templet. Nei, det var fordi han forkynte Jesu død og oppstandelse, som var i harmoni med Skriften og ga troende hedninger adgang til frelsen på linje med jødene.

`Les Apg 26,18. Hva skjer med dem som har frelsen i Kristus? Hvordan har du opplevd denne virkeligheten?`