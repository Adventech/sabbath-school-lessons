---
title:  Den tolvte apostelen
date:   05/07/2018
---
 
Urkirkens første administrative handling var å velge Judas’ etterfølger.

`Les Apg 1,21–22. Hvilke kvalifikasjoner skulle etterfølgeren ha? Hvorfor var dette viktig?`

Han måtte kunne vitne om Jesu oppstandelse (se Apg 4,33). Dette er viktig, for oppstandelsen var et tydelig bevis for at Jesus er Messias, grunnlaget for hele kristentroen.

Det skulle være en som hadde vært med apostlene gjennom Jesu virksomhet. Senere skulle Paulus insistere på at selv om han ikke hadde vært med der Jesus vandret, hadde han likevel rett på apostelembete fordi hans møte med Jesus på veien til Damaskus kvalifiserte ham til å vitne om oppstandelsen (1 Kor 9,1). Paulus innrømmet at han var «et ufullbåret foster» (1 Kor 15,8), men han ville ikke gå med på at han sto tilbake for de andre apostlene (1 Kor 9,2; Gal 2,6–9). Bare de tolv og Paulus var «apostler» hva autoritet gjaldt (Apg 1,25–26). Men i betydningen utsendinger eller budbringere kan begrepet også brukes om andre (Apg 14,4; Apg 14,14; Gal 1,19).

`Les Apg 1,23–26. Hvordan ble Mattias valgt?`

Måten Mattias ble valgt på, kan virke merkelig, men det å kaste lodd var en innarbeidet måte å treffe beslutninger på (f.eks. 3 Mos 16,5–10; 4 Mos 26,55). Og valget mellom to kandidater med like kvalifikasjoner var ikke et skritt i det ukjente. De troende ba til Gud og trodde at resultatet ville gjenspeile hans vilje (se Ordsp 16,33). Det er ikke noe som tydet på protester mot avgjørelsen. Etter pinsedagen var det ikke lenger nødvendig å kaste lodd. Man hadde Åndens direkte veiledning (Apg 5,3; Apg 11,15–18; Apg 13,2; Apg 16,6–9).

`Tenk deg at noen spurte deg: «Hvordan kan jeg vite hva Guds vilje er for livet mitt?» Hva ville du svare, og hvorfor?`