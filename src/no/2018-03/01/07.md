---
title:  Til ettertanke
date:   06/07/2018
---

«Tiden mellom pinsedagen og parousia [Jesu annet komme] skulle fylles med kirkens verdensmisjon i Åndens kraft. Guds barn skulle både kunngjøre hva Jesus Kristus hadde oppnådd ved sitt første komme og kalle folk til omvendelse og tro i forberedelse for hans annet komme. De skulle være hans vitner ‘til verdens ende’ (Apg 1,8) og helt til tidens ende. ... Det står oss ikke fritt å stoppe før begge avslutningene er nådd.» – John RW Stott, The Message of Acts: The Spirit, the Church & the World (Downers Grove, 1990), side 44.

Frelserens oppdrag til disiplene innbefattet alle troende, inntil tidens slutt. Det er en skjebnesvanger feiltagelse å mene at arbeidet for menneskers frelse utelukkende beror på den ordinerte predikant. «Evangeliet er betrodd alle som har mottatt Ånd fra himmelen. Alle som tar imot Kristi liv, har myndighet til å arbeide for sine medmenneskers frelse. Menigheten ble opprettet for å utføre denne gjerning. Alle som tar imot dens hellige løfter, har dermed forpliktet seg til å være Kristi medarbeidere.» – Alfa og Omega, bind 5, side 368–369 [DA 822].

**Spørsmål til drøftelse**

`Apg 1,7 minner om Mark 13,32: Men den dagen eller timen kjenner ingen, ikke englene i himmelen og heller ikke Sønnen, bare Faderen. Ellen G. White sier: «Guds folk vil aldri mer få et budskap som bygger på tid. Vi skal ikke vite tiden, verken for utgytelsen av Den hellige ånd eller for Kristi komme.» – Selected Messages, bind 1, side 188. Hun tilføyer: «Den som gir seg til å forkynne et budskap om timen, dagen eller året for Kristi komme, har tatt på seg et åk og forkynner et budskap som Herren ikke har gitt ham.» – Advent Review and Sabbath Herald, 12. september 1893. Hvilken relevans har slike uttalelser for oss i dag?`

`Noen har sagt: «Gud har mer bruk for vitner enn advokater.» Hva sier du til denne uttalelsen?`

`Hvilken plass hadde bønn i urkirken? Er det en tilfeldighet at vi finner en henvisning til bønn i nesten hvert avgjørende øyeblikk i dens liv? (Apg 1,24; Apg 8,14–17; Apg 9,11–12; Apg 10,4; Apg 10,9; Apg 10,30; Apg 13,2–3). Hvilken plass har bønn i vårt liv?`