---
title:  Han kommer igjen
date:   03/07/2018
---

`Les Apg 1,9–11. Hvordan skildrer Lukas Jesu himmelfart? Hvorfor var det to engler som talte til dem (se 5 Mos 19,15)?`

Lukas skildrer himmelfarten ganske kort. Jesus var med disiplene på Oljeberget, og mens han velsignet dem (Luk 24,51), ble han tatt opp til himmelen. Språket viser hvordan det så ut for dem, ikke slik det egentlig skjedde. Jesus forlot jorden, og det er ingen annen synlig måte å gjøre det på enn ved å stige opp.

Jesu himmelfart var en overnaturlig handling, en av de mange i Bibelen. Det er dette som ligger i Lukas’ beskrivelse, med epērthē i passiv («han ble løftet opp», Apg 1,9). Selv om ordet bare brukes her i NT, finnes det flere ganger i den greske versjonen av GT (Septuaginta). Det beskriver Guds handlinger. Dette tyder på at det var Gud som hentet Jesus opp til himmelen, slik han også reiste ham fra de døde (Apg 2,24; Apg 2,32; Rom 6,4; Rom 10,9).

Da Jesus ble borte bak en sky, forteller Lukas – og bare i Apg – om de to i hvitt som sto ved siden av disiplene. Beskrivelsen er som når engler kommer i sine lyse klær (Apg 10,30; Joh 20,12). De kom for å forsikre disiplene om at Jesus ville komme tilbake slik han ble borte, og det er også bare her vi får vite at Jesus ble «løftet opp mens de så på» (Apg 1,9).

Slik ble den synlige himmelfarten en garanti for den synlige gjenkomsten. Den skal også skje i en sky, men «med stor makt og herlighet» (Luk 21,27). Det skal ikke lenger være noe for noen få, for «hvert øye skal se ham» (Åp 1,7), og han kommer ikke alene (Luk 9,26; 2 Tess 1,7). Hans andre komme vil bli herligere enn himmelfarten.

`Hvordan kan vi holde løftet om Jesu gjenkomst friskt? Hvordan kan dette påvirke alle sider av livet, f.eks. økonomi, prioriteringer og våre valg?`