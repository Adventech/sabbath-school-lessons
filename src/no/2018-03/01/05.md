---
title:  Forberedelse for pinsedagen
date:   04/07/2018
---

I svaret lovte ikke Jesus noe når det gjaldt tiden (Apg 1,7–8). Men det var naturlig å tro a han ville komme tilbake etter at Ånden kom og disiplene hadde fullført sitt oppdrag (se også Matt 24,14). Englene (Apg 1,11) svarte ikke på når riket skulle komme, men det kan også forstås som at det ikke ville vare lenge. Dette kan forklare hvorfor disiplene vendte «tilbake til Jerusalem i stor glede» (Luk 24,52). Løftet om Jesu gjenkomst en gang i fremtiden skulle være en ekstra oppmuntring, men ble forstått som at enden var nær forestående. Utviklingen, slik den blir beskrevet i Apg, vil vise dette.

`Les Apg 1,12–14. Hvem andre var oppe på salen, og hvordan forberedte de seg på Åndens komme?`

Etter hendelsene på Oljeberget gikk disiplene til gjesterommet i et toetasjes hus i Jerusalem. Noen kvinner (Luk 8,1–3; Luk 23,49; Luk 24,1–12), samt Jesu mor og brødre, var der sammen med dem.

Jesu brødre (Mark 6,3) var enten yngre sønner av Josef og Maria (Matt 1,25; Luk 2,7) eller sønner fra Josefs første ekteskap. Det er overraskende å finne dem blant disiplene, for de hadde alltid vært skeptiske overfor Jesus (Mark 3,21; Joh 7,5). Men oppstandelsen og Jesu møte med Jakob (1 Kor 15,7) later til å ha gjort hele forskjellen. Senere virker det som om Jakob tok Peters plass i ledelsen av de troendes fellesskap (Apg 12,17; Apg 15,13; Apg 21,18; Gal 2,9; Gal 2,12).

Alle var stadig i bønn (Apg 1,14), og hele tiden i templet der de priste Gud (Luk 24,53). Det var utvilsomt en tid med bekjennelse, omvendelse og avleggelse av synd. De trodde nok at Åndens komme straks ville føre til Jesu gjenkomst, men deres åndelige innstilling var i full harmoni med det som skulle skje, for Den hellige ånd kommer som svar på bønn.

`Hvordan bereder vi veien for Åndens arbeid i vårt liv?`