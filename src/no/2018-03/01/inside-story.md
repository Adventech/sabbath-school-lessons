---
title:  Misjonsfortelling
date:   06/07/2018
---

#### Besatt av 20 ånder 

_Si-Woo Noh (55) Sør-Korea_

Som barn led Si-Woo av kronisk hodepine. Hun bor i storbyen Daegu i Sør-Korea. Men hun gjorde ferdig skolegangen, ble gift og fikk en datter. Hodepinen var imidlertid kronisk. Verken leger eller buddhist-templene kunne hjelpe.

Hun oppsøkte en sjaman, som sa at han så et spøkelsesbarn i rommet, hennes bror. Hun hadde hodepine fordi han døde av hodeskader. Det visste ikke Si-Woo, men hennes mor bekreftet det.

Neste gang sa sjamanen at Si-Woo måtte besettes av en ånd og bli sjaman, ellers ville ånden komme etter datteren. Si-Woo ble sjaman. Hun gjennomgikk krevende ritualer og ble besatt av 20 ånder. Hun åpnet en helligdom der hun spådde folk og helbredet dem. Hun foreskrev amuletter, bønner og eksorsismer, og folks symptomer forsvant.

Si-Woo ble rik, men ikke glad. Hodepinen var borte, men hun hadde smerter og ble psykotisk. Hennes mann og barn forlot henne, og hun prøvde flere ganger å ta livet av seg.

Bilen hennes ble påkjørt bakfra, og hun lå flere uker på sykehus. Hvorfor hadde ikke gudene beskyttet henne, tenkte hun. Hun ba om kraft, men ingenting skjedde. Hun ville ikke tjene gudene lenger. Da forlot åndene henne.

Uten helligdommen var Si-Woo tom og redd. Hun husket en adventist som hadde fortalt henne om Jesus, og ringte til henne. Snart traff hun en pensjonert pastor, som underviste henne om Bibelen og de dødes tilstand. Si-Woo skjønte at hun hadde tjent Satan, og ble døpt i 2016.

Si-Woo vil ikke la Satan få fotfeste igjen. Hun kjenner skriftstedet i Luk 11,24 godt, så hun ber og leser i Bibelen hver morgen. For første gang opplever hun fred og glede.

Si-Woo lever etter Mark 5,19, og reiser derfor rundt og taler i adventistkirker over hele Sør- Korea og forteller om hva Jesus har gjort for henne.

_Av Byung Ju Lee, Den koreanske union._

- Koreanerne elsker kimchi, en tradisjonell grønnsakrett med ca. 250 variasjonsmuligheter.
- Sørkoreanerne har varme i gulvet. Det er gammel teknologi, men 90 prosent bruker metoden.
- Firetallet er et uheldig tall i Korea. I heisen er knappen for 4. etasje merket med F, eller den mangler.