---
title:  Disiplenes oppdrag
date:   02/07/2018
---

`Les Apg 1,8. Hva skulle disiplene gjøre i stedet for å rote seg bort i profetiske spekulasjoner?`

Fire viktige punkter om disippelens misjon:

- Åndens gave. Ånden hadde alltid vært aktiv blant Guds folk. Men profetene så frem til en spesiell manifestasjon i fremtiden (Jes 44,3; Joel 2,28–29). Jesus ble salvet med Den hellige ånd, som var til stede i hans virke (Luk 4,18–21), men han tiltrådte ikke offisielt før Kristi opphøyelse i himmelen (Joh 7,39; Apg 2,33).
- Vitnenes rolle. Et vitnesbyrd er en førstehånds rapport. Disiplene kunne avlegge et slikt vitnesbyrd (Apg 1,21–22; Apg 4,20; se også 1 Joh 1,1–3), og de skulle dele sin erfaring med Jesus med verden.
- Misjonsplanen. Disiplene skulle først vitne i Jerusalem, deretter i Judea og Samaria, og så til jordens ende. Planen var progressiv. Jerusalem var sentrum for jødenes religiøse liv, der Jesus ble dømt og korsfestet. Judea og Samaria var steder der han også hadde vært. Men disiplene skulle ikke begrense seg til nærområdet. Deres oppdrag favnet hele verden.
- Oppdragets retning. Ifølge GT skulle folkeslagene komme til Gud (se Jes 2,1– 5), Israel skulle ikke «føre» Gud til folkene. De få unntakene (som Jona) stadfester regelen. Nå var strategien en annen. Jerusalem var sentrum, men disiplene skulle ikke gro fast der. De skulle ut i verden.

`Les Luk 24,44–48. Hva skulle de først og fremst forkynne?`

I de førti dagene etter oppstandelsen (Apg 1,3) må Jesus ha lært dem mye om Guds rike, men mye gjensto å forstå. Det viser spørsmålet i Apg 1,6. De kjente profetiene, men nå så de dem i lys av korset og den tomme graven (se Apg 3,17–19).