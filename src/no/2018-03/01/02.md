---
title:  Israels gjenopprettelse
date:   01/07/2018
---

Det finnes to slags messianske profetier i GT, en om en kongelig Messias som skulle herske evig (Sal 89,3–4; Sal 89,35–37; Jes 9,6–7; Esek 37,25; Dan 2,44; Dan 7,13–14) og en om at Messias skal dø for folkets synder (Jes 52,13–53,12; Dan 9,26). Profetiene motsier ikke hverandre. De peker på to faser av Messias’ verk: først lide, og så bli konge (Luk 17,24–25; Luk 24,25–26).

Problemet med jødenes messianske forventning i det første århundret var ensidigheten. Håpet om en kongelig Messias og politisk utfrielse stengte for tanken om at Messias skulle lide og dø.

I begynnelsen ventet også disiplene en kongelig Messias. De trodde Jesus var Messias (Matt 16,16; Matt 16,20), og iblant kranglet de om plassen ved hans side i riket (Mark 10,35–37; Luk 9,46). Tross Jesu advarsler om sin skjebne, forsto de ikke hva han mente. Da han døde, ble de forvirret og motløse: «Og vi som hadde håpet at det var han som skulle befri Israel!» (Luk 24,21).

`Les Apg 1,6–7 Hva sier spørsmålet om hva de fortsatt ikke forsto? Hvordan svarte Jesus?`

Hvis Jesu død var et slag for disiplenes håp, ble det vakt igjen av oppstandelsen, og de politiske forventningene var kanskje større enn noen gang. De tenkte vel at oppstandelsen var et tegn på at messiasriket endelig skulle ta form. Men Jesus ga ikke noe klart svar. Han avviste ikke forventningen om riket, men han støttet den heller ikke. Han minnet om at Guds tid er Guds sak og ikke deres.

`Hva var disippelens egentlige problem? Luk 24,25. Hvorfor er det så lett å tro det vi vil tro? Hvordan kan vi unngå det?`