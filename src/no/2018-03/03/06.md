---
title:  Arrestert igjen
date:   19/07/2018
---

Gud kunne bruke apostlene til å straffe synd (som med Ananias og Saffira), men han brukte dem også til å vise folk Guds nåde. Helbredelsene (Apg 5,12–16) viste at Guds Ånd arbeidet gjennom dem. Folk trodde at Peters skygge kunne helbrede. Den nærmeste parallellen i evangeliene er at en kvinne ble frisk etter å ha rørt ved Jesu kappe (Luk 8,43–44). Men Lukas sier ikke at Peters skygge hadde helbredende kraft, bare folk trodde det. Selv om overtro spilte inn, viste Gud likevel sin nåde.

Men jo mer apostlene ble fylt av Ånden og det skjedde tegn og undere, desto mer misunnelige ble de religiøse lederne. Så de arresterte apostlene enda en gang (Apg 5,17–18). Det var først etter den mirakuløse flukten omtalt i Apg 5,19–24 og enda en tale fra Peter, der han understreket at de måtte «lyde Gud mer enn mennesker» (Apg 5,29) at noen øvrighetspersoner begynte å tenke at det kunne skyldes noe overnaturlig.

`Les Apg 5,34–39. Hvordan prøvde Gamaliel å få Rådet fra å drepe apostlene?`

Rådet sto under saddukeernes kontroll, med fariseerne som et sterkt mindretall. Gamaliel var fariseer og lovlærer. Han nøt stor respekt og ble kalt «rabban» («vår lærer»), ikke bare «rabbi» («min lærer»). Paulus var en av disiplene hans (Apg 22,3). Gamaliel minnet dem om to opprørsbevegelser i nyere tid som også hadde skapt uro. Men lederne ble drept og tilhengerne spredt for vinden. Han sa at hvis kristendommen var menneskeverk, ville den forsvinne. Men var den fra Gud, kunne de vel ikke motstå den? Gamaliels råd vant frem. Apostlene ble pisket og fikk ikke tale mer i Jesu navn.

`Hva kan dette lære oss om hvor viktig gode råd kan være? Hvordan kan vi bli mer åpne for å ta imot råd, også når det strider mot våre ønsker?`