---
title:  Den lamme helbredes
date:   16/07/2018
---
 
I Apg 3,1 leser vi at Peter og Johannes gikk til ettermiddagsbønnen i templet. Dette viser hvor jødisk kirkens tro ennå var. Apostlene gikk ikke til templet bare for å undervise eller vinne nye tilhengere, men fordi de var jøder som forpliktet seg på jødiske religiøse tradisjoner (Apg 20,16; Apg 21,17–26), iallfall der og da. I templet utførte de et mirakel som ga Peter muligheten til å holde en ny preken (Apg 3,1–10).

`Les Apg 3,12–26. Hva er noen av hovedpunktene i talen?`

Fem ting kjennetegnet urkirkens forkynnelse: Jesus var den lidende Messias (Apg 3,18); Gud reiste ham fra de døde (Apg 3,15); Jesus ble opphøyet i himmelen (Apg 3,13); han skal komme igjen (Apg 3,20); og omvendelse er nødvendig for syndenes tilgivelse (Apg 3,19).

Dette lærer vi også, selv om tidene har endret seg. Apostlene levde fortsatt i et samfunn der man ikke behøvde å endre religion, bare «forflytte seg» fra den gamle pakt til den nye. Som Guds folk måtte de godta Messias og oppleve den nye fødsel som følger med å ta imot Jesus.

Vi lever i en annen tid, men budskapet er det samme: Kristus døde for våre synder, sto opp og kommer tilbake igjen. Dette betyr at vi kan finne frelse i ham. Jesu Kristi korsfestelse, oppstandelse og gjenkomst må også stå i sentrum for forkynnelsen av de tre englebudskapene i Åp 14.

«Av alle bekjennende kristne burde syvendedags-adventister være de første til å løfte opp Kristus for verden. Forkynnelsen av den tredje engelens budskap forutsetter at vi forkynner sannheten om sabbaten. Denne sannheten, og andre deler av budskapet, skal forkynnes, men man må ikke glemme Kristus. Han må stå i sentrum. Det er ved Kristi kors at barmhjertighet møter sannhet, og rettferdighet og fred kysser hverandre. Vi må få synderen til å se hen til Golgata; med et lite barns enkle tro må han stole på Frelserens fortjeneste, ta imot hans rettferdighet og tro på hans barmhjertighet.» – Gospel Workers, side 156, 157.