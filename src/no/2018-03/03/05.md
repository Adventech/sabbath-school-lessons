---
title:  Ananias og Saffira
date:   18/07/2018
---

Man behøvde ikke å dele sitt gods med andre i den første menighet. Det var ingen betingelse for medlemskap. Likevel var det flere som viste frivillig giverglede og inspirerte hele gruppen. En av dem var Barnabas (Apg 4,36–37), som spiller en viktig rolle senere.

Men det skjedde også negative ting som truet kirkens enhet innenfra, samtidig som den ble angrepet utenfra.

`Les Apg 5,1–11. Hva kan dette lære oss?`

Problemet med Ananias og Saffira var ikke det at de ville beholde pengene, men at de bedro fellesskapet. Synden var ingen impulshandling, men et forsøk på å «sette Herrens Ånd på prøve» (Apg 5,9). De behøvde ikke å selge og gi pengene til kirken. Kanskje gjorde de det for å få innflytelse?

Kanskje var det derfor Gud straffet dem så strengt? Menighetsfellesskapet viste at de var sikre på at Jesus snart skulle komme, men Ananias og Saffira undergravde betydningen av troskap mot Gud og påvirket de troende negativt. Det sies ikke at Ananias fikk sjansen til å vende om, slik som Saffira (Apg 5,8), men det kan skyldes at fortellingen er så kortfattet.

De hadde syndet, og Gud tar synd alvorlig (Esek 18,20; Rom 6,23), selv om han ikke alltid straffer med én gang. Når straffen utsettes, burde det minne oss om hvor nådig Gud er (2 Pet 3,9).

`Hvorfor må vi ikke synde på nåden, slik som disse to?`