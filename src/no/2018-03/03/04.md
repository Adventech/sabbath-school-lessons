---
title:  Motstand
date:   17/07/2018
---

Kirkens fremgang vakte motstand hos lederskapet i Jerusalem. Tempeltjenesten sto under øverstepresten og hans folk, som stort sett var saddukeere. Øverstepresten var også formann i Rådet, som besto av saddukeere og fariseere. Saddukeerne trodde ikke på oppstandelsen og ble fortørnet over at Peter og Johannes lærte at Jesus hadde stått opp fra de døde. Apostlene ble arrestert av tempelvaktene og satt i varetekt til neste dag. Da ble de ført frem for Rådet (Apg 4,1–7).

`Les Apg 4,1–18. Hva sa Peter da de ble spurt om sin myndighet? Hva var det i svaret som lederne må ha oppfattet som en trussel?`

De jødiske ledernes utfordring om myndighet viser at de var bekymret for makten. Peter sa ikke bare at miraklet var utført i Jesu navn, men også at bare han kan frelse. Apostlene ble ført frem for jødenes høyeste instans, men de tjente en høyere myndighet. De var enkle, ulærde fiskere. Deres mot og talegaver overrasket Rådet. Lederne skjønte det ikke, men apostlene var fylt av Den hellige ånd, slik Jesus hadde forutsagt (Matt 10,16–20).

Miraklet kunne ikke benektes – mannen var til stede, og alle kunne se ham. Rådet befalte bare apostlene å slutte med sin forkynnelse. De fryktet budskapet like mye som bevegelsens popularitet. De unnlot å granske bevisene og lot fordom og selvhevdelse diktere sine handlinger.

Merk deg Peters siste ord: «Døm selv om det er rett i Guds øyne å adlyde dere mer enn ham. Men vi kan ikke la være å tale om det vi har sett og hørt» (Apg 4,19–20).

`Tenk på faren ved maktbegjær. Vi er kalt til tjeneste. Så hvordan kan vi bli fanget av maktbegjær?`