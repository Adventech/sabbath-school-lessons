---
title:  Misjonsfortelling
date:   20/07/2018
---

#### Å omvende en adventist 

_Ki-Jo Moon (71) Sør-Korea_

Som pastor i en stor protestantisk menighet ville jeg forstå andres religioner. Mens jeg lette etter svar på mine egne spørsmål undersøkte jeg noen jeg regnet for sekter. Jeg talte med en ungdom fra en sørkoreansk gruppe som heter Ny himmel og ny jord, men han kunne ikke overtales. Deretter prøvde jeg å omvende en gruppe Jehovas vitner. Så ville jeg finne ut mer om adventistene for å motbevise deres lære.

Det var da litteraturevangelisten Hee-Sook Kim kom på døra. Da hun sa hun var adventist, takket jeg Gud for at han hadde sendt henne. Hun ga meg en brosjyre. Slikt pleier jeg å kaste, men ikke denne gangen. Kanskje kunne jeg finne en måte å omvende henne på.

Senere besøkte jeg hennes kirke for å se om den var en sekt. Men da min kone oppdaget en kunngjøring blant tingene mine, ble vi uforlikte.

En tid senere fikk jeg innbydelse til helseseminar som jeg ba fru Kim sende til min kone. Jeg ville hun skulle se at adventistene er vennlige og alltid hilser.

Helseseminaret brøt isen mellom min kone og adventistene. Senere gikk vi på møter om Daniel og Åpenbaringen. Etter møtene ville evangelisten at jeg skulle bli døpt, men min kone ba meg vente. Jeg var jo ikke bare pastor, men også en av kirkens øverste ledere. Jeg fulgte rådet om å vente med dåp til etter min periode som unionsformann i kirken vår.

Uken etter denne beslutningen var min kone syk og ble hjemme. Om ettermiddagen kom et menighetsmedlem på besøk. Han sa ”Dere burde bli døpt!”

Jeg så nølende på min kone og svarte: ”Jeg skal be om det. Hvis det er Guds vilje, gjør jeg det.”

Min kone så på kalenderen. ”Fjerde februar er da en god dag å bli døpt på,” sa hun. Jeg trodde ikke mine egne ører! Det var bare en uke siden hun hadde advart meg mot dåp.

Jeg har vært så glad siden vi ble døpt i februar 2017. Jeg gleder meg til hver sabbatspreken.

Jeg ville omvende en adventist, men det ble hun som omvendte meg.

_Ki-Jo Moon var pastor i et annet kirkesamfunn i 37 år. Neste uke får vi hans kones fortelling._

- Korea har 51 mill. innbyggere på et areal på 100 000 km2 og er et av verdens tettest befolkede land.
- I Korea regnes man for ett år gammel når man blir født.
- Sahmyook-universitetet ble grunnlagt som Euimyung College i 1906. To ganger måtte det stenge, først mens japanerne okkuperte landet og så under Korea-krigen. Nå har det 5787 studenter. Av dem er 14 % adventister.
