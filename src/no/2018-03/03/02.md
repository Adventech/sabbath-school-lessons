---
title:  Undervisning og fellesskap
date:   15/07/2018
---
 
Etter pinse får vi en generell skildring av kirkens indre liv i Jerusalem. «De holdt seg trofast til apostlenes lære og fellesskapet, til brødsbrytelsen og bønnene» (Apg 2,42). De fire tingene er i bunn og grunn undervisning og fellesskap. Ifølge vers 46 foregikk undervisningen i templet, mens fellesskapet var i private hjem.

Rabbinerne brukte ofte tempelplassen til undervisning. De troende var opptatt av apostlenes lære. Dette viser at Åndens gave ikke førte dem til en kontemplativ religion, men til en læringsprosess der apostlenes lære ble stadfestet av underverker og tegn (Apg 2,43).

Åndelig fellesskap var et annet kjennetegn ved tidlig kristen fromhet. De var stadig sammen, ikke bare i templet, men også i hjemmene, der de spiste sammen, feiret nattverd og ba (Apg 2,42; Apg 2,46). De daglige feiringene viste at de første kristne håpet at Jesus snart skulle komme tilbake. Da ville hans fellesskap med dem bli gjenopprettet i messiasriket (Matt 26,29).

Private hjem spilte en nøkkelrolle i urkirkens liv. De kristne deltok i tempelseremonier (Apg 3,1), og på sabbatene gikk de nok i synagogene som andre jøder (Jak 2,2), men de rent kristne handlingene ble utført i hjemmet.

`Les Apg 2,44–45; Apg 4,34–35. Hva var en viktig side ved tidlig kristelig fellesskap?`

De trodde at verdens ende var nær, og «privat eiendom» var ikke så viktig for dem lenger. Felles bruk av materielle ressurser virket hensiktsmessig. Det var ingen grunn til å bekymre seg for morgendagen, for Messias ville sørge for dem i sitt rike (Luk 22,29–30). De fikk større enhetsfølelse og ble et eksempel på kristen gavmildhet.

`Hvor gavmild er du med det Herren har gitt deg?`