---
title:  Jesu opphøyelse
date:   11/07/2018
---

Han ble opphøyd til Guds høyre hånd og mottok fra sin Far Den hellige ånd som var lovet oss, og den har han nå øst ut, slik dere ser og hører (Apg 2,33).

I tredje del av talen tok Peter opp tungetalen igjen. De troende var ikke fulle, det ville ha vært merkelig på den tiden av døgnet (Apg 2,15). Nei, de talte i tunger fordi Den hellige ånd ble utøst fra himmelen.

`Les Apg 2,33–36. Hva er sammenhengen mellom Jesu opphøyelse til Guds høyre hånd og Åndens utøsing?`

Guds høyre hånd er en autoritetsstilling (Sal 110,1–3). Peters argument er at det var fordi Jesus var blitt opphøyet til en slik stilling i himmelen at han øste ut Ånden over Guds barn. Opphøyelsen ga ikke Jesus en status han ikke hadde fra før (Joh 1,1–3; Joh 17,5). Den var Faderens høyeste stadfestelse av at han var Herre og frelser (Apg 2,36).

Denne hendelsen berører ett av de viktigste temaene i Skriften: Konflikten mellom godt og ondt. Ånden kunne ikke komme fullt ut hvis Jesus ikke ble opphøyet (Joh 7,39), og han ville ikke ha blitt opphøyet hvis han ikke hadde seiret på korset (Joh 17,4–5). Jesu opphøyelse var altså betingelsen for Åndens komme, for den viste at Gud godkjente det Jesus utrettet på korset og bekreftet at han hadde overvunnet ham som hadde tilranet seg herredømmet over verden (Joh 12,31).

Syndens inntog i verden kastet en skygge over Gud. Jesu død skulle sette fri menneskene, men også vise at Gud er rettferdig og Satan en svindler. Med Jesu virksomhet ble frelsens tidsalder innledet (Luk 4,18–21). Da han kastet ut onde ånder og tilga synd, satte han fri Satans fanger. Det var korset som ga ham makt til å gjøre dette. Da Kristi offer var bekreftet i himmelen, hadde Satan fått et avgjørende slag, og Ånden ble utøst for å forberede et folk for Kristi komme.