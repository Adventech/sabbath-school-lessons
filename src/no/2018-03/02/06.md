---
title:  Førstegrøden
date:   12/07/2018
---

Peters tilhørere ble berørt av hans ord. Noen av dem kan ha vært med og kreve Jesus korsfestet noen uker før (Luk 23,13–25). Men nå skjønte de at Jesus fra Nasaret virkelig var Guds Messias, og de ropte fortvilet: «Hva skal vi gjøre?» (Apg 2,37).

`Les Apg 2,38. Hva kreves for å få tilgivelse?`

Omvendelse er en retningsendring i livet, det er å vende seg bort fra synden (Apg 3,19; Apg 26,20), ikke bare en følelse av tristhet eller anger. Sammen med tro er sann omvendelse en gave fra Gud, men som alle gaver kan den avvises (Apg 5,31–33; Apg 26,19–21; Rom 2,4).

Fra døperen Johannes’ tid av var omvendelse forbundet med dåpen (Mark 1,4). Det vil si at dåpen ble et uttrykk for omvendelse, en handling som symboliserer at synden vaskes bort og Den hellige ånd gir moralsk fornyelse (Apg 2,38; Apg 22,16, se Tit 3,5–7).

`Les Apg 2,38–39. Hvilket løfte får de som omvender seg og blir døpt?`

Tilhørerne på pinsedagen ble ikke bare tilbudt tilgivelse for syndene, men også Åndens fylde til personlig vekst, tjeneste i kirken, og til misjonsoppdraget. Dette var kanskje den største av alle velsignelser, for kirkens viktigste eksistensberettigelse er evangeliets forkynnelse (1 Pet 2,9). Fra nå av ville de ha frelsesvisshet og Den hellige ånds kraft, som skulle utruste dem til oppdraget som kirken hadde fått.

`Hvorfor er det så viktig at alle som ønsker å forkynne evangeliet, har «tilgivelse for syndene»? For hvilket håp kan du tilby andre i Jesus hvis du ikke har det selv?`