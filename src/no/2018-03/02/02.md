---
title:  Åndens komme
date:   08/07/2018
---

De troende adlød Jesu befaling og ventet i Jerusalem på løftet om Ånden, mens de ba, viste sann anger og lovpriste Gud. Da dagen kom, «var alle samlet på ett sted» (Apg 2,1), trolig den samme salen som er omtalt i Apg 1. Men snart skulle de til et mer offentlig sted (Apg 2,6–13).

`Les Apg 2,1–3. Hvilke overnaturlige trekk fulgte utøsingen av Ånden?`

Stemningen var intens. Først kom det en støy fra himmelen som brølet av en voldsom storm som fylte hele stedet, og deretter kom det som så ut som ildtunger og satte seg på dem.

I Skriften er vind og ild ofte forbundet med en «teofani», en guddommelig åpenbaring (se 2 Mos 3,2; 2 Mos 19,18; 5 Mos 4,15). I tillegg kan vind og ild også brukes om Guds Ånd (Joh 3,8; Matt 3,11). Når det gjelder pinsedag, var de tegn som bebudet et unikt øyeblikk i frelseshistorien, Åndens lovte utøsing.

Ånden hadde alltid vært virksom. Dens innflytelse på Guds folk i GT ble ofte åpenbart på bemerkelsesverdig vis, men aldri fullt ut. «Den hellige ånds innflytelse kom ofte klart til syne i patriarkenes dager, men aldri i hele sin fylde. Lydige mot Frelserens ord tryglet disiplene om denne gaven, og i himmelen la Kristus sin forbønn til. Han krevde Åndens gave for å kunne øse den ut over sitt folk.» – Alfa og Omega, bind 6, side 29 [AA 37].

Døperen Johannes forutså Åndens dåp når Messias kom (Luk 3,16; Apg 11,16), og Jesus talte om det (Luk 24,49; Apg 1,8). Denne utøsingen ville være hans første forbønn hos Gud (Joh 14,16; Joh 14,26; Joh 15,26). På pinsedagen ble løftet oppfylt.

Åndens dåp på pinsedag var en unik begivenhet knyttet til Jesu seier på korset og opphøyelsen i himmelen. Men erfaringen av å bli fylt av Ånden, gjentok seg hele tiden i de troendes liv (Apg 4,8; Apg 4,31; Apg 11,24; Apg 13,9; Apg 13,52; Ef 5,18).

`Hva viser at Ånden arbeider i ditt liv?`