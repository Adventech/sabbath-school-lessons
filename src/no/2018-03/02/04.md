---
title:  Peters preken
date:   10/07/2018
---

Anklagen om fyll ga Peter muligheten til å forklare det som skjedde. I talen pekte apostelen først på Skriften (Apg 2,16–21), som beskriver Åndens utøsing som oppfyllelse av profetier.

`Sammenlign Apg 2,17 med Joel 3,1. Hva mente Peter om tiden for oppfyllelsen av Joels profeti?`

Joels profeti handlet om den fremtidige frelsestiden (Joel 3,5) som skulle kjennetegnes av flere tegn i naturens verden og en overdådig utøsing av Ånden (Joel 3,1–4). Peter tolket pinsedagen i lys av denne profetien for å understreke dens historiske betydning. Men han siterte Joel med en vri. I stedet for profetens innledende «en gang» (Joel 2,28), som pekte til fremtiden generelt, sa Peter «i de siste dager» (Apg 2,17). Dette viser at siste akt i frelsesdramaet har begynt. Dette er ikke noen uttømmende skildring av den siste tid, men det viser at urkirken følte at det hastet. De visste ikke når enden ville komme, men de var overbevist om at det ikke ville gå lang tid.

`Les Apg 2,22–32. Hva var hovedpunktet i Peters presentasjon av evangeliet?`

Etter å ha understreket pinsedagens profetiske betydning, tok Peter opp det siste som hadde skjedd i Jesu liv, hans død og oppstandelse. Men oppstandelsen ble sterkest vektlagt, for den var evangeliets store bevis. Oppstandelsen stadfestet hvem Jesus var (Apg 2,22; Apg 2,27), og Peter siterte Skriften for å understreke dens betydning. Siden Jesus var Messias, kunne ikke døden stanse ham. Jesu oppstandelse beviste ikke bare at Jesus var Messias, den stadfestet det kristne frelsesbudskapet.

`Døden omgir oss og truer oss og våre kjære, så hvorfor er Jesu oppstandelse så viktig?`