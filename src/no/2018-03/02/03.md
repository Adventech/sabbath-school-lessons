---
title:  Tungetalens gave
date:   09/07/2018
---

På pinsedagen viste Åndens gave seg ved at folk talte i tunger (Apg 2,4). Men denne gaven var bare én av Åndens mange manifestasjoner av (Apg 10,45–46; Apg 19,6). Andre er å forutsi fremtiden (Apg 11,28), syner (Apg 7,55), inspirert tale (Apg 2,8; Apg 28,25), helbredelse (Apg 3,6; Apg 3,12; Apg 5,12; Apg 5,16) dyktighet til tjeneste (Apg 6,3; Apg 6,5).

Tungetalens gave på pinsedagen skjedde ikke fordi det er det beste beviset på at man har fått Ånden. Det skjedde for å starte kirkens verdensmisjon. Kallet forutsatte altså tungetalens gave. Hvis apostlene skulle krysse kulturelle stengsler og nå jordens ender med evangeliet, måtte de kunne tale til sine tilhørere.

`Les Apg 2,5–12. Hva er beviset på at apostlene talte på virkelige fremmedspråk på pinsedagen?`

I det første århundret var det 8–10 millioner jøder i verden, og henimot 60 prosent av dem bodde utenfor Judea. Mange som var i Jerusalem til festen, var fra fremmede land og kunne ikke arameisk, de lokale jødenes språk på den tiden.

De fleste nyomvendte på pinsedagen var jøder fra land som nå fikk høre evangeliet på morsmålet sitt. Apostlene talte eksisterende fremmedspråk, ikke ukjente, ekstatiske språk, for dialektos (Apg 2,6; Apg 2,8) betyr et lands eller en regions språk (se Apg 21,40; Apg 22,2; Apg 26,14). Mirakelet var at enkle galileere kunne snakke et språk som de ikke kjente noen timer før. De som var vitne til opptrinnet, men ikke kunne språkene, kunne bare forstå det som at apostlene var fulle og bablet meningsløse ord. «Men noen gjorde narr av dem og sa: De har drukket seg fulle på søt vin» (Apg 2,13).

`Gud opptrer på mektig vis, og likevel tror de at det er drukkenskap? Hvordan kan vi unngå åndelig blindhet?`