---
title:  Lederne i Jerusalem
date:   09/09/2018
---

Da Paulus kom til Jerusalem, ble han hjertelig mottatt av venner av Mnason, som han skulle bo hos (Apg 21,16–17).

Jakob og de eldste i Jerusalem uttrykte uro for Paulus’ rykte blant de jødekristne i byen, som var nidkjære for Moseloven (Apg 21,18 – 22). De hadde hørt at han lærte jødekristne i utlandet å glemme Moses, at de «ikke skal omskjære barna sine og ikke leve etter skikkene våre» (Apg 21,21).

Dette var ikke sant. Paulus lærte at omskjærelsen ikke betyr noe for frelsen, for både jøder og hedninger frelses av tro på Jesus (Rom 2,28–29; Gal 5,6; Kol 3,11). Dette er ikke å be jødene om å se bort fra loven og dens krav, for lydighet er ikke det samme som lovtrelldom.

`Les Apg 21,23–26. Hvordan skulle Paulus vise at han fortsatt var en trofast jøde?`

Paulus ble bedt om å være politisk korrekt. Han burde vise at ryktene om ham var falske ved å sponse noen jødekristnes nasiereerløfte. Dette var en fromhetshandling. Dessverre ga Paulus etter. Helter gjør også feil. Det ser vi hos Abraham, Moses, Peter og flere andre. Man kan si at Paulus bare fulgte prinsippet om å leve som jøde når han var blant jøder (1 Kor 9,19–23), eller at han selv hadde avlagt et løfte ikke lenge før (Apg 18,18). Men det er uklart hva løftet gikk ut på. Dette var imidlertid et kompromiss, for han viste støtte til de loviske motivene som sto bak anbefalingen. En slik holdning ga uttrykk for nettopp det som apostelen var så sterkt imot, nemlig at det er to evangelier, et for hedningene: av frelse ved tro, og et annet for jøder: frelse ved gjerninger. «Gud gav ham [Paulus] ikke fullmakt til å gjøre så store innrømmelser som de forlangte.» – Alfa og Omega, bind 6, side 277 [AA 405].

`Hvordan kan vi unngå å gjøre lignende feil når vi prøver å tilpasse oss vår egen tid?`