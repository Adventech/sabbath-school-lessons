---
title:  Overført til Cæsarea
date:   13/09/2018
---

I frustrasjon over at de ikke var blitt kvitt Paulus med lovlige midler, bestemte en gruppe seg for å ta ham av dage.

`Les Apg 23,12–17. Hva var planen, og hvorfor gikk den i vasken? Hva sier dette om hvor sterkt man kan engasjere seg for noe som er galt?`

Når mer enn førti jøder sammensverget seg mot Paulus, viser det hvor sterkt hatet mot apostelen var. Lukas sier ikke hvem de var, men de var villige til hva som helst for å beskytte jødedommen mot forrædere og fiender. Det var ikke uvanlig at religiøs fanatisme gikk hånd i hånd med en revolusjonær og nasjonalistisk innstilling.

Men Paulus’ nevø fikk nyss om sammensvergelsen. Vi vet svært lite om Paulus’ familie. Sammen med søsteren later det til at han har vokst opp i Jerusalem (Apg 22,3), der hun giftet seg og fikk minst én sønn. Ordet neaniskos (Apg 23,18; Apg 23,22) og det at han ble grepet «i armen» (Apg 23,19) tyder på at han fortsatt var tenåring. Gutten fikk besøke Paulus i festningen og fortalte ham historien.

`Les Apg 23,26–30. Hva sier offiseren Lysias til guvernør Feliks om Paulus?`

Brevet ga Feliks en balansert rapport om situasjonen. Dessuten viser det at Paulus hadde nytte av sitt romerske statsborgerskap. Romersk lov vernet om Roms borgere. De hadde krav på å få sin sak hørt og forsvare seg (Apg 25,16), og de kunne anke til keiseren hvis de følte seg urettferdig behandlet (Apg 25,10–11).

Feliks behandlet Paulus på juridisk riktig måte. Etter et foreløpig forhør ga han beskjed om at han skulle voktes til anklagerne ankom.

`Tenk på Guds forsyn i Paulus’ liv. Har du eksempler på at Gud er til stede i ditt liv, til tross for prøvelser og lidelser du kan ha opplevd?`