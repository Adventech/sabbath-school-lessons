---
title:  Oppstuss i templet
date:   10/09/2018
---

Etter å ha gått med på kirkeledernes forslag, måtte Paulus foreta en sju dager lang rituell renselse for å bistå mennene med oppfyllelsen av deres løfte (4 Mos 19,11–13). Samtidig lærte jødisk tradisjon at den som kom fra hedenske land, var uren og ikke kunne komme inn i templet. Derfor måtte Paulus rense seg før han gikk til prestene (Apg 21,26).

`Les Apg 21,27–36. Hva skjedde da de sju renselsesdagene var over?`

De som var imot Paulus, startet et oppløp og sa han angrep jødedommens mest hellige symboler og hadde vanhelliget templet. Da en i Paulus’ reisefølge var ikke-jøden Trofimos fra Efesos (Apg 21,29), trodde de at han hadde vært med inn i templets indre forgård, der bare jøder fikk komme. Hvis det stemte, var Paulus skyldig i en alvorlig forbrytelse. Langs veggen mellom den ytre og den indre forgården var det oppslag på gresk og latin som advarte hedninger mot å gå lenger, ellers ville de selv være ansvarlige for sin død.

«Å ta en uomskåret med seg inn i det hellige templet var en forbrytelse som etter jødisk lov ble straffet med døden. Paulus var blitt sett sammen med efeseren Trofimos, og nå trodde jødene at Paulus hadde tatt ham med til templet. Det var ikke tilfelle. Paulus selv var jøde og brøt derfor ikke loven da han gikk inn i templet. Selv om beskyldningen var falsk, flammet folkets fordom opp. Noen begynte å rope så det hørtes over hele tempelområdet, og det oppstod full forvirring.» – Alfa og Omega, bind 6, side 278 [AA 407].

Da nyheten om opprøret nådde romerne, kom kommandanten Claudius Lysias (Apg 21,31–32; Apg 23,26) med en styrke og reddet Paulus før han ble tatt av dage.

Paulus ble arrestert og bundet med lenker mens kommandanten prøvde å finne ut hva som foregikk. Folk ropte hysterisk rundt ham, så han fikk apostelen ført til festningen.

`Falske rykter startet oppstanden. Hvorfor må vi være på vakt mot rykter vi hører, eller enda verre: sprer?`