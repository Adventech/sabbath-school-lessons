---
title:  Foran folkemengden
date:   11/09/2018
---

Apg 21,37–40 viser hva som så skjedde. Da Paulus ble ført inn i festningen for å bli forhørt, ba han kommandanten om lov til å tale til folket, som raste av mordlyst. Da han talte gresk, trodde kommandanten at Paulus kanskje var en viss jøde fra Egypt som tre år før hadde startet et opprør mot romerne i Jerusalem. Opprøret ble imidlertid slått ned, og mange ble enten drept eller arrestert. Men egypteren rømte. Etter å ha sagt at han var fra Tarsos, ikke Egypt, fikk Paulus lov til å tale. I talen ga han ikke noe detaljert svar på anklagene mot ham (Apg 21,28). Han fortalte om sin omvendelse og fremhevet sin troskap mot jødedommen og forfølgelsen av de kristne. Etter en rekke åpenbaringer fra Herren hadde han ikke annet valg enn å følge dem. Dette forklarte helomvendingen i hans liv og kallet til å forkynne for hedningene. I stedet for å gi seg til å diskutere teologi, fortalte Paulus om sin egen erfaring og hvorfor han gjorde som han gjorde.

`Les Apg 22,22–29. Hvordan reagerte motstanderne da Paulus sa at han var apostel til hedningene?`

Beslutningen om å la Paulus tale, falt ikke heldig ut. Da han viste til arbeidet for hedningene, var det som om han bekreftet sannheten i anklagene (Apg 21,28), og publikum raste igjen.

Den romerske kommandanten har kanskje ikke forstått alt Paulus sa, så han bestemte seg for å forhøre ham under pisking. Men foruten å være fullblods jøde (Fil 3,5), var Paulus romersk statsborger. Som romersk statsborger kunne han ikke piskes.

`Les Paulus’ tale (Apg 22,1–21). Hva viser at han ikke bare forsvarte seg, men også forkynte for sine medjøder? Hvorfor ville han fortelle om sin omvendelseserfaring? Hva gjør at dette veier så tungt?`