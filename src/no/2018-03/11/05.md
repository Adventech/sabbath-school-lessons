---
title:  Rådet
date:   12/09/2018
---

Da det gikk opp for offiseren at Paulus ikke var noen fare for imperiet, men at det dreide seg om interne tvister jødene imellom, ba han Rådet ta saken (Apg 22,30; Apg 23,29).

`Les Apg 23,1–5. Hvordan innledet Paulus sitt forsvar for Rådet?`

Paulus’ innledning ble møtt med et slag på munnen, kanskje fordi det han sa, lød blasfemisk. Hans impulsivitet gir oss et glimt av temperamentet hans. Omtalen av øverstepresten som en «kalket vegg» (Apg 23,3), minner om Jesu fordømmelse av fariseernes hykleri (Matt 23,27). Men siden Paulus ikke var klar over at han talte til øverstepresten, kan det ikke utelukkes at synet var dårlig.

`Les Apg 23,6–10. Hvordan prøvde Paulus å så splid?`

Rådet besto av både saddukeere og fariseere. De var uenige om mangt og meget. Saddukeerne, som mente bare Mosebøkene var Guds ord, trodde f.eks. ikke på de dødes oppstandelse (Matt 22,23–32).

Men Paulus’ uttalelse var mer enn bare taktikk (Apg 23,6). Møtet med den oppstandne Jesus på Damaskus-veien var utgangspunktet for hans omvendelse og apostoliske tjeneste. Derfor var troen på oppstandelsen det han egentlig sto tiltalt for (Apg 24,20–21; Apg 26,6–8). Bare den kunne forklare hans omvendelse. Hadde Jesus ikke stått opp fra de døde, ville hans tjeneste være meningsløs (1 Kor 15,14–17).

Den kvelden viste Herren seg for ham og oppmuntret ham: «Vær frimodig! Slik du har vitnet om meg i Jerusalem, må du også vitne i Roma» (Apg 23,11). Løftet må ha vært kjærkomment for fangen Paulus. Han hadde lenge ønsket å forkynne i Roma (Apg 19,21; Rom 1,13–15; Rom 15,22–29). Det skulle han altså få.