---
title:  Stridspunktet
date:   19/08/2018
---

Fra først av besto kirken i Antiokia av både hellenistiske jøder og uomskårne hedninger (Apg 11,19–21; Gal 2,11–13) som så ut til å leve fredelig sammen. Men fellesskapet ble ødelagt da en gruppe kristne kom fra Jerusalem.

`Les Apg 15,1–5. Hva var problemet?`

De blir gjerne kalt judaister og kan ha vært de samme som i vers 5 blir kalt kristne fariseere. Det burde ikke overraske oss at det var fariseere i kirken. Paulus hadde også vært fariseer før omvendelsen (Fil 3,5). Gruppen later til å ha dratt til Antiokia på eget initiativ (Apg 15,24), selv om en senere episode i byen viste at jøder flest, også apostlene, var lite fortrolige med å ha uomskårne hedninger i menigheten (Gal 2,11–13).

I Galaterbrevet har ikke Paulus noe positivt å si om judaistene. Han sier at de forvirrer folk (Gal 1,7; Gal 5,10) og er «falske søsken» (Gal 2,4) som er ute etter å undergrave evangeliets frihet og gjøre hedningene til lovtreller.

Deres budskap var: Med mindre hedningene ble omskåret og holdt alle andre jødiske seremonilover, kunne de ikke bli frelst. De mente frelsen bare var å finne hos Guds paktsfolk, og GT lærte at omskjærelsen var eneste måte å bli en del av Guds utvalgte folk på (1 Mos 17,9–14; 2 Mos 12,48). Altså kunne hedningene bare bli frelst hvis de først ble jøder.

Paulus og Barnabas kunne ikke gå med på dette, for det var stikk i strid med evangeliet. Men de jødiske gjestenes aggressive opptreden skapte livlig diskusjon: Ordet i Apg 15,2 (stasis) innebærer «konflikt» eller «splid». Men saken var for viktig til at en lokal løsning var nok. Kirkens enhet sto på spill. Søsken i Antiokia sendte da delegater til Jerusalem, deriblant Paulus og Barnabas, for å finne en løsning.

`Tenk deg i judaistenes sted. Hvordan kan du argumentere for deres syn?`