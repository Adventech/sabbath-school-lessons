---
title:  Videre studium
date:   24/08/2018
---

«De fleste jødekristne var ikke innstilt på å gå like hurtig fram som Gud åpnet veier for dem. Resultatet av apostlenes arbeid viste at de hedningkristne tallmessig ville bli langt flere enn troende jøder. Jødene mente at lovens påbud og ritualer måtte bli pålagt hedningene som en betingelse for medlemskap i menigheten. Ellers fryktet de at det nasjonale særpreget som til da hadde skilt jødene ut fra alle andre folk, til slutt ville forsvinne helt hos dem som tok imot evangeliet.» – Alfa og Omega, bind 6, side 134 [AA 189].

«For jødekristne som bodde i nærheten av templet, var det naturlig å tenke tilbake på jødefolkets særlige rettigheter. Da den kristne menighet forkastet jødenes seremonier og tradisjoner, så de for seg hvordan den nye troen snart kunne føre til at den hellighet som var knyttet til de jødiske skikker, snart ville gå tapt. Mange ble arge på Paulus, for han fikk en stor del av skylden for den forandring som hadde funnet sted. Selv ikke alle disiplene stod klar til uten videre å godta rådsmøtets avgjørelse. Noen omfattet seremoniloven med stor nidkjærhet og betraktet Paulus med vrangvilje. De mente han var holdningsløs i forholdet til de krav jødenes lov stilte.» – Alfa og Omega, bind 6, side 139 [AA 197].

**Spørsmål til drøftelse**

`Les mandagens siste spørsmål. Hvordan forstår vi det at tilhørighet i «riktig» kirke ikke garanterer frelse? Det gamle Israel var «den riktige kirken», men dermed ble ikke alle der frelst. Hvorfor skal vi tilhøre en særskilt menighet hvis medlemskap ikke sikrer oss frelsen?`

`Et av urkirkens problemer var å avklare hvordan uomskårne hedninger skulle innlemmes i trosfellesskapet. Hva tilsvarer dette i vår tid, og hva kan Apg 15 lære oss om hvordan problemene skal håndteres?`

`La noen i gruppen forsvare holdningen til de jødene som insisterte på at hedningene måtte bli jøder før de kunne bli med i menigheten, som var en forlengelse av paktsløftene til Israel. Hvordan argumenterer de, og hva kan dere si til det? Hvordan kan en slik debatt vise oss hvorfor det som i dag virker såre enkelt, i en annen tid kunne være et stort problem?`