---
title:  Apostelmøtet i Jerusalem
date:   18/08/2018
---

### Bakgrunnsstoff
Apg 15, Gal 2,11–13, 2 Mos 12,43–49, Rom 3,30, 3 Mos 18,30, Åp 2,14, Åp 2,20

> <p>Minnevers</p>
> Vi tror at vi blir frelst av Herren Jesu nåde, vi på samme måte som de (Apg 15,11).

Etter over to år kom Paulus og Barnabas tilbake til Antiokia i Syria. Hele kirken hadde vært med og sendt dem ut, så de avla rapport for medlemmene. Rapporten la ikke vekt på det de hadde oppnådd, men på hva Gud hadde utrettet.

Formålet med rapporten var misjonens fremgang blant hedningene, selv om mange jøder også var kommet til tro. Etter episoden med Kornelius var uomskårne hedningers omvendelse blitt et problem (Apg 11,1–18), men nå som mange av dem ble tatt opp i menigheten, ble det hele meget komplisert. Mange av de kristne i Jerusalem var misfornøyde. De mente at hedningene skulle omskjæres og bli jøder før de kunne bli en del av Guds folk og ha fellesskap med dem.

I Apg 15 topper problemet seg, og kirken går sammen om å finne en løsning. Apostelmøtet i Jerusalem ble et vendepunkt i urkirkens historie hva misjonsoppdraget angår.