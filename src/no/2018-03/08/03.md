---
title:  Omskjærelse
date:   20/08/2018
---

Et av de store stridsspørsmålene var omskjærelsen. Dette var ikke menneskeverk (se Matt 15,2;Matt 15,9). Gud hadde valgt det som et tegn på sin pakt med Abrahams etterkommere som hans utvalgte folk (1 Mos 17,9–14).

`Les 2 Mos 12,43–49. Hvem skulle omskjæres, foruten dem som var født som israelitter?`

Paktsløftene gjaldt ikke bare innfødte israelitter, men også slaver og fremmede som ønsket å oppleve dem, bare de ble omskåret. Etter omskjærelsen fikk den fremmede samme status for Gud som den innfødte: «Han skal være som en som er født i landet» (2 Mos 12,48).

For en mann var det altså ingen vei utenom omskjærelsen hvis man ville tilhøre Guds paktsfolk. Og siden Jesus var Israels Messias, virket det naturlig for judaistene å insistere på at ingen hedning kunne ha del i hans frelse uten først å bli jøde.

`Les Rom 3,30; 1 Kor 7,18; Gal 3,28; Gal 5,6. Hvordan forsto Paulus omskjærelsen?`

Ved å si at ingen hedning kunne bli frelst uten å bli jøde, blandet de sammen to ting: pakt og frelse. Medlemskap i Guds paktsfolk var ingen garanti for frelse (Jer 4,4; Jer 9,25). Dessuten ble Abraham frelst (rettferdiggjort) av tro. Dette skjedde før, og ikke som en følge av han ble omskåret (Rom 4,9–13). Frelsen har alltid vært av tro, mens pakten var Guds nådeplan for at verden skulle lære ham og frelsesplanen å kjenne. Det var dette Israel ble utvalgt til (1. Mos 12,1–3).

Problemet var at disse jødekristne så en for nær sammenheng mellom pakt og frelse. Dermed oppfattet de omskjærelsen som en fortjenstfull handling. Men Guds frelsende nåde er ikke aktiv der menneskers handlinger er det. Å pålegge hedningene å omskjære seg så de kunne bli frelst, var å forvrenge evangeliets sannhet (Gal 1,7; Gal 2,3–5), avvise Guds nåde (Gal 2,21) og forkaste Kristus (Gal 5,2). Dessuten var det en fornektelse av frelsens universelle natur (Kol 3,11; Tit 2,11). Paulus kunne aldri gå med på noe slikt.

`Hva er faren ved å tro at man blir frelst bare man tilhører riktig trossamfunn?`