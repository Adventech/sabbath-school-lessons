---
title:  Aposteldekretet
date:   22/08/2018
---

`Les Apg 15,28–29. Hvilke fire forbud påla apostelmøtet de hedningkristne?`

Hovedproblemet ble løst på tilfredsstillende vis. Frelsen er av nåde. Derfor ble hedningene fritatt fra omskjærelsen når de ble med i menigheten. Likevel burde de avstå fra: (1) Kjøtt som var ofret til avguder i hedenske ritualer og så servert i en tempelfest eller solgt på markedet; (2) mat med blod i; (3) kjøtt av kvalte dyr, det vil si kjøtt der blod ikke hadde rent av og (4) ulike former for seksuell umoral.

I dag betrakter de fleste matforbudene (1–3) som tidsbegrenset. Slike forskrifter spesifiserte hva som var spesielt avskyelig for jøder. Derfor hevder de at forbudene bare var ment å bygge bro mellom jødekristne og andre troende. Det sies ofte at alle de andre GT-lovene, de levittiske matlovene medregnet (3 Mos 11) og sabbatsbudet (2 Mos 20,8–11), som ikke står på listen, heller ikke er bindende for oss.

Men det såkalte apostoliske dekretet var verken midlertidig eller en ny kristen etikk som utelukker alt annet som har med GT å gjøre. Nei, under Den hellige ånds veiledning (Apg 15,28) tok apostlene og de eldste i kirken bare med de reglene i Mos 17–18 som gjaldt de fremmede i Israel.

I forbindelse med 3 Mos innebærer disse forbudene at man forkaster de andre religionene. Utlendinger som vil bo i Israel, må gi avkall på hedenske skikker (3 Mos 18,30). Og hedninger som tror og vil tilhøre kirken, må stå fast mot hedenskapet.

Men dette var bare første skritt. Når de ble medlemmer, måtte de gjøre Guds vilje og holde de budene som er universelle, førmosaiske og ikke seremonielle av natur, f.eks. sabbaten (1 Mos 2,1–3), og følge skillet mellom ren og uren mat (1 Mos 7,2). Dekretet var ikke midlertidig. Det ser vi f.eks. av Åp 2,14; Åp 2,20, der det første og det siste forbudet gjentas, mens de to andre er underforstått. Dekretet ble regnet som normativt blant kristne lenge etter nytestamentlig tid.

`Det vil oppstå uenighet. Hvordan kan vi lære å sitte sammen, lytte til hverandre med respekt og ydmykhet og arbeide oss gjennom problemene?`