---
title:  Debatten
date:   21/08/2018
---

`Les Apg 15,7–11. Hva var Peters bidrag til debatten i Jerusalem?`

Lukas forteller ikke alt som ble sagt på møtet. Vi skulle gjerne ha visst hvordan judaistene begrunnet sin sak (Apg 15,5) og hva Paulus og Barnabas svarte (Apg 15,12). Bare Peters og Jakobs taler er bevart. Dette viser hvor viktige de var.

Peter minnet apostlene og de eldste om opplevelsen med Kornelius. Han sa stort sett det han hadde sagt i Jerusalem (Apg 11,4–17). Gud hadde godkjent Kornelius’ omvendelse (enda han var uomskåret og hedning) ved å gi ham og hans hus den samme Åndens gave som apostlene fikk på pinsedagen.

Gud hadde brukt Peter til å overbevise de jødekristne om at han ikke skiller mellom jøder og hedninger i frelsesspørsmål. Selv om de manglet GTs regler og forskrifter om renselse, kunne ikke de hedningkristne betraktes som urene lenger, for Gud hadde renset deres hjerte. Peters avslutning minner om det vi kunne ha forventet av Paulus: «Vi tror at vi blir frelst av Herren Jesu nåde, vi på samme måte som de» (Apg 15,11).

`Les Apg 15,13–21. Hvordan ville Jakob løse hedningspørsmålet?`

Jakobs tale tyder på at han hadde stor makt (se Apg 12,17; Apg 21,18; Gal 2,9; Gal 2,12). Hva han enn må ha ment med å gjenreise Davids falne hytte, som i Amos profeti gjelder gjenopprettelsen av Davids dynasti (Amos 9,11–12), så var Jakobs hovedtanke at Gud alt hadde sørget for at hedningene kunne bli med i et gjenreist «Guds folk» og at de dermed kunne innlemmes i Israel.

Derfor sa han at de hedningkristne bare skulle pålegges det man normalt ville forlange av utlendinger som ville bo i Israel.