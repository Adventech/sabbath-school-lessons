---
title:  Brevet fra jerusalem
date:   23/08/2018
---

`Les Apg 15,22–29. Hvilke tiltak fattet kirken i Jerusalem om rådets beslutning?`

Det første de gjorde, var å skrive til de hedningkristne og informere dem om vedtaket. Brevet var sendt fra apostlene og de eldste i Jerusalem. Dette offisielle dokumentet gjenspeilet Jerusalem-kirkens dominans over de andre kristne menighetene takket være apostlenes lederskap. Brevet er høyst sannsynlig skrevet i år 49, og er således et av de tidligste dokumenter i kirkehistorien.

Menigheten i Jerusalem sendte to delegater, Judas Barsabas og Silas, som ble med Paulus og Barnabas til Antiokia. Deres oppgave var å levere brevet og bekrefte innholdet.

`Les Apg 15,30–33. Hvordan reagerte kirken i Antiokia på brevet?`

Brevets oppmuntrende innhold vakte glede: Hedningkristne behøvde ikke å omskjære seg. De hadde heller ikke innvendinger mot brevets påbud (dekretets fire krav). Den første alvorlige splittelsen i urkirken var avverget, iallfall i teorien.

Rådet hadde fullt ut anerkjent Paulus’ evangelium, og apostlene ga ham og Barnabas hånden som tegn på fellesskap og tillit (Gal 2,9). Likevel fant de jødekristne som fortsatte å leve etter jødiske lover, det vanskelig å spise sammen med hedningene, som var rituelt urene.

Dette ser man f.eks. av Peters opptreden i Gal 2,11–14. «Selv ikke alle disiplene stod klar til uten videre å godta rådsmøtets avgjørelse,» skriver Ellen White. – Alfa og Omega, bind 6, side 139 [AA 197].

`Ærlig talt: Hvor lett er det for deg å være sammen med brødre og søstre av en annen rase, kultur eller sosial status? Hvordan kan du få bukt med disse ukristelige holdningene?`