---
title:  Tilbake i jerusalem
date:   02/08/2018
---

Etter å ha rømt fra Damaskus, dro Paulus tilbake til Jerusalem for første gang siden han forlot byen som en forfølger. Dette skjedde tre år etter omvendelsen (Gal 1,18). Det var ingen lett hjemkomst, for han møtte problemer både i og utenfor kirken.

`Les Apg 9,26–30. Hva skjedde da han kom til Jerusalem?`

I Jerusalem forsøkte Paulus å slå lag med i apostlene. Da hadde han vært kristen i tre år, men nyheten om omvendelsen var så utrolig at apostlene tvilte, som Ananias før dem. De fryktet det var en smart felle. Det var levitten Barnabas fra Kypros (Apg 4,36–37), altså en hellenist, som overbeviste apostlene og tok med Paulus til dem. De må ha undret seg over det Gud hadde gjort med Paulus. Det var da de skjønte at han var en helstøpt person.

Men uviljen ble ikke borte, om ikke på grunn av Paulus’ fortid, så på grunn av forkynnelsen. Det tok de jødekristne, også apostlene, lang tid å fatte at kristentroen gjaldt alle og ikke lenger skulle bygge på GTs seremonier, at de hadde mistet sin gyldighet da Jesus døde på korset. Paulus’ krets i kirken i Judea var alltid de hellenistiske kristne: foruten Barnabas selv var det Filip, en av de syv (Apg 21,8) og Mnason, også fra Kypros (Apg 21,16). Flere år senere anklaget kirkelederne i Jerusalem fremdeles Paulus for at han i store trekk forkynte det samme som Stefanus før ham (Apg 21,21).

I de to ukene han var i Jerusalem (Gal 1,18), ser Paulus ut til å ha delt evangeliet med de samme ikke-kristne jødene som han før hadde hisset opp mot Stefanus. Som Stefanus møtte også han sterk motstand og ble truet på livet. I et syn sa Jesus at han skulle forlate Jerusalem for sin sikkerhets skyld (Apg 22,17–21). Trossøsken hjalp ham ned til havnen i Cæsarea. Derfra seilte han til hjembyen i Kilikia. Der ble han i flere år før han startet sine misjonsreiser.