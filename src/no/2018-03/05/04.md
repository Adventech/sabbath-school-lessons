---
title:  Ananias
date:   31/07/2018
---

Da han skjønte at det var Jesus han snakket med, stilte Saulus det spørsmålet som Jesus ventet på: «Hva skal jeg gjøre, Herre?» (Apg 22,10). Spørsmålet tyder på anger i lys av det han hadde foretatt seg, men viktigst av alt: Det uttrykker et ønske om å la Jesus lede hans liv fra da av. Saulus ble ført inn i Damaskus, der han ventet på ny beskjed.

I Apg 9,10–19 viser Bibelen hvordan Herren forberedte Saulus av Tarsos på livet som apostelen Paulus. I et syn ga Jesus Ananias beskjed om å besøke Saulus og legge hendene på ham, slik at han fikk tilbake synet. Men Ananias visste hvem denne Saulus var og at mange hadde blitt forfulgt og mistet livet på grunn av ham. Han visste også hvorfor Saulus var i Damaskus og hadde neppe lyst til å bli hans første offer der. Man forstår at han nølte.

Men det Ananias ikke visste, var at Saulus hadde møtt Jesus og at hans liv var forandret for alltid. Ananias trodde at Saulus fremdeles jobbet for Rådet, men nå fikk han vite at Jesus hadde kalt ham til å arbeide for seg. Han skulle føre evangeliet ut til jøder og hedninger.

`Les Gal 1,1; Gal 1,11–12. Hvilken påstand kommer Paulus med om sin apostoliske tjeneste?`

I Galaterbrevet insisterer Paulus på at han fikk budskapet og aposteloppdraget fra Jesus Kristus selv, ikke fra noe menneske. Dette motbevises ikke av den oppgaven Ananias utførte i Paulus’ kall. Da Ananias kom, stadfestet han bare det oppdraget Saulus alt hadde fått av Jesus på Damaskus-veien.

Saulus var så forandret at menneskelige årsaker ikke kan forklare det. Kun et guddommelig inngrep kan forklare at Jesu mest innbitte motstander plutselig omfavnet ham som frelser og Herre og la alt bak seg for å bli Jesu fremste apostel.

`Hvordan illustrerer Saulus’ omvendelse Guds vidunderlige nåde? Hva kan dette lære deg om mennesker i ditt liv som du tviler på om de noen ganger kommer til troen?`