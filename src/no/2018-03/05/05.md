---
title:  Begynnelsen på Paulus’ oppdrag
date:   01/08/2018
---

Apg 9,19–25 gir inntrykk av at Paulus ble i Damaskus en stund etter omvendelsen før han dro tilbake til Jerusalem (Apg 9,26). Men Paulus sier selv at han dro til Arabia og bodde avsondret der en viss tid før han dro til Jerusalem (Gal 1,17). «Ensom i ødemarken fikk Paulus ro og god tid til studier og ettertanke.» – Alfa og Omega, bind 6, side 90 [AA 125].

`Les Apg 9,20–25. Hvordan beskriver Lukas Paulus’ arbeid i Damaskus? Hvordan gikk det?`

Da Paulus forlot Jerusalem med brev fra øverstepresten, var hans opprinnelige mål de jødekristne som antagelig hadde søkt tilflukt i synagogene i Damaskus (Apg 9,2). Etter tiden i Arabia la han endelig veien til synagogene, ikke for å arrestere kristne, men for å øke deres antall, ikke for å si at Jesus var en bedrager, men for å vise at han var Messias. De hadde hørt at han hadde forfulgt de kristne. Hva må de ikke ha tenkt når de hørte ham vitne om Jesus? Hva annet kunne de gjøre enn å forundre seg over hva Saulus av Tarsos hadde blitt og hva han gjorde for kirken? (De ante neppe hva han skulle komme til å utrette!)

Noen av Paulus’ fiender ville ta livet av ham, da de ikke kunne gjendrive hans argumenter. Paulus’ skildring av episoden (2 Kor 11,32–33) tyder på at motstanderne fordømte ham for de lokale myndighetene for å oppnå sin hensikt. Men de kristne hjalp Paulus å flykte i en kurv, kanskje gjennom vinduet i et hus på bymuren. Paulus visste fra første stund at han ville møte utfordringer (Apg 9,16). Han ville stadig møte motgang, forfølgelse og lidelse fra ulike hold. Men han sto fast, enda han møtte vanskeligheter og prøvelser for praktisk talt hvert skritt han tok i sitt nye liv i Kristus (2 Kor 4,8–9).

`Kamp og motstand til tross: Paulus ga ikke opp. Hvordan kan vi lære å gjøre det samme i vårt trosliv: holde ut motgang og motstand?`