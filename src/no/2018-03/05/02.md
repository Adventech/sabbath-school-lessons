---
title:  Forfølgeren
date:   29/07/2018
---

Paulus var en hellenistisk jøde. Han var født i Tarsos, hovedstaden i Kilikia (Apg 21,39). Men han fulgte ikke helt det hellenistiske mønsteret. Han ble sendt til Jerusalem og studerte under Gamaliel (Apg 22,3), fariseernes største lærer den gang. Paulus var strengt ortodoks, og hans iver grenset til fanatisme (Gal 1,14). Derfor fikk han Stefanus tatt av dage og ble hovedmannen i forfølgelsen som fulgte.

`Les Apg 26,9–11. Hva sa Paulus om det han hadde gjort mot kirken?`

Andre steder sier han at evangeliet var en snublestein for jødene (1 Kor 1,23). Jesus oppfylte ikke deres forventninger til en kongelig Messias. Og de kunne ikke gå med på at en som hadde dødd på et kors, kunne være Guds Messias, for Skriften sier at den som er hengt på et tre, er forbannet av Gud (5 Mos 21,23). Så for jødene var korsfestelsen en grotesk selvmotsigelse, det klareste beviset for at det kirken sa om Jesus, var løgn.

I Apg 9,1–2 ser vi Saulus av Tarsos i aksjon. Damaskus var en viktig by med en stor jødisk befolkning 20 mil nord for Jerusalem. Jødene utenfor Judea var organisert i et slags nettverk under hovedkvarteret i Jerusalem (Rådet), og synagogene var ressurssentre for de lokale gruppene. Det var jevn skriftlig kontakt mellom Rådet og slike grupper. Brevene ble fraktet av en shaliaḥ, «en som er sendt» (av det hebraiske shalaḥ, «å sende»). En shaliaḥ var en offisiell representant for Rådet som utførte flere religiøse funksjoner.

Da Paulus spurte øverstepresten, Rådets formann, om brev til synagogene i Damaskus, ble han en shaliaḥ med myndighet til å arrestere etterfølgere av Jesus og føre dem til Jerusalem (se Apg 26,12). Det greske ordet som tilsvarer shaliaḥ, er apostolos, som ordet apostel kommer fra. Før Paulus ble Jesu Kristi apostel, var han altså en apostel for Rådet.

`Når ivret du sist for, eller mot, noe og senere endret mening? Hva burde det ha lært deg?`