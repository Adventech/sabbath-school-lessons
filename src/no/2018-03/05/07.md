---
title:  Videre studium
date:   03/08/2018
---

«Når en general faller i kamp, er det et tap for hæren hans, men hans død styrker ikke fienden. Går derimot en framtredende person over til motstanderen, er det ikke bare slutt på hans tjeneste, men de som han slutter seg til, høster avgjorte fordeler. Gud kunne lett ha drept Saulus fra Tarsos på veien til Damaskus og på den måten svekket de krefter som forfulgte de kristne. Men i samsvar med sitt forsyn valgte han å spare Saulus’ liv, samtidig som han omvendte ham. På den måten førte Gud en av fiendens toppmenn over på Kristi side.» – Alfa og Omega, bind 6, side 88–89 [AA 124].

«Kristus hadde befalt disiplene å gå ut og undervise alle folkeslag; men det de før hadde lært hos jødene, gjorde det vanskelig for dem fullt ut å forstå det deres mester hadde sagt. Derfor var de sene om å gjøre noe med det. De kalte seg Abrahams barn og betraktet seg som arvinger til Guds løfte. Det var ikke før flere år etter Herrens himmelfart at de hadde fått nok vidsyn til å forstå hva Kristus hadde ment: at de skulle arbeide for hedningenes omvendelse, ikke bare jødenes.» – Sketches From the Life of Paul, side 38.

**Spørsmål til drøftelse**

`Tenk på Jesu spørsmål til Paulus på Damaskus-veien: «Hvorfor forfølger du meg?» (Apg 9,4). Spørsmålet fikk Paulus til å forstå at Jesus fra Nasaret hadde stått opp fra de døde. Men mer enn det: Det var også et tegn på den åndelige forbindelsen mellom Jesus og hans kirke (se også Matt 25,34–45). Meningen er klar: Å skade menigheten er å skade Jesus selv. Hva betyr dette for oss i dag?`

`Å vitne for Jesus betyr lidelse for Jesus. Det er ingen tilfeldighet at det greske ordet for «vitne» (martys) ble forbundet med «martyrdøden». Hva er det å lide for Jesus?`

`Et gammelt latinsk ordtak sier: Credo ut intelligam, «Jeg tror for å kunne forstå». Hvordan kan denne tanken gjøre det lettere å forstå det som skjedde med Saulus av Tarsos? Før omvendelsen og troen på Jesus forsto han ikke. Først etterpå kunne han forstå. Hva kan vi lære av dette når vi er frustrert over dem som ikke tror på det vi finner opplagt?`