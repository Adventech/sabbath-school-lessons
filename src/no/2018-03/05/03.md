---
title:  På damaskus-veien
date:   30/07/2018
---

`Les Apg 9,3–9. Hva skjedde da Paulus nærmet seg Damaskus? Hvordan skal Jesu ord i Apg 9,5 forstås (se også Apg 26,14)?`

Da Paulus og følget hans nærmet seg Damaskus, hendte noe uventet: ved middagstider opplevde de et sterkt lys fra himmelen og en stemme som talte. Dette var ikke bare et syn i profetisk forstand, men en guddommelig manifestasjon myntet nesten kun på Paulus. De andre så lyset, men bare Paulus ble blind; de hørte stemmen, men bare Paulus forsto den. Lyset var den oppstandne Jesu guddommelige herlighet. Han viste seg for Paulus der og da (Apg 22,14). Andre steder fastholder Paulus at han hadde sett Jesus. Dette stilte ham på lik linje med de tolv som vitne til Jesu oppstandelse og i apostolisk autoritet (1 Kor 9,1; 1 Kor 15,8).

Samtalen med Jesus rammet Paulus hardere enn selve lyset. Paulus var sikker på at han gikk Guds ærend når han angrep tilhengerne av Jesus fra Nasaret og renset jødedommen for kjetteriet. Til hans forferdelse gikk det opp for ham, både at Jesus levde og at han angrep frelseren når han påførte hans folk lidelser.

Da Jesus talte til Saulus, brukte han et uttrykk som apostelen sikkert var kjent med: «Det blir hardt for deg å stampe mot brodden» (Apg 26,14). Bildet er hentet fra opplevelsen til en okse med åk som prøver å bevege seg mot den skarpe kjeppen som brukes til å lede den. Da får dyret stadig mer vondt.

Ordtaket kan tyde på indre kamp hos Paulus; Bibelen kaller det Åndens verk (Joh 16,8–11). Det kan ha plaget ham siden Stefanus’ død. «Saulus spilte en framtredende rolle i rettergangen mot Stefanus. Der fikk han tydelige bevis på at Gud var hos martyren, og han begynte å tvile på om det var riktig å forfølge Jesu tilhengere. Han ble sterkt urolig, og rådvill begynte han å søke råd hos personer som han stolte fullt og fast på. Prester og ledere overbeviste ham til slutt om at Stefanus var en gudsbespotter, at den Kristus som den drepte disippelen hadde forkynt, var en bedrager, og at de som satt i høye stillinger, måtte ha rett.» – Alfa og Omega, bind 6, side 80–81 [AA 112, 113].

`Hvorfor gjør vi klokt i å lytte til samvittigheten?`