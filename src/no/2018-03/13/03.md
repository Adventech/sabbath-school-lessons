---
title:  Skipbruddet
date:   24/09/2018
---

I sitt andre inngrep i historien forsikret Paulus alle om bord – 276 i alt (Apg 27,37) – at selv om ikke alt kom til å gå enkelt for seg, ville alle overleve, men skipet ville gå tapt (Apg 27,22). Fjorten dager senere gikk det som forutsagt. Stormen raste ennå, og skipet bare drev omkring, men sjøfolkene merket at de var nær land. Kanskje hørte de lyden av brenningene? De loddet dybden, og av frykt for at skipet skulle drive mot klippene kastet de fire ankere fra akterstavnen. Imens ba de til gudene om at dagslyset måtte komme (Apg 27, 28–29).

`Les Apg 27,30–44. Hva kan denne historien lære oss?`

I begynnelsen av reisen behandlet offiseren Paulus fint, men så ingen grunn til å stole på apostelens sjøkunnskap. Men to uker senere var situasjonen en annen. Paulus hadde vunnet offiserens respekt med sine profetord om skipbruddet, som nå var ved å gå i oppfyllelse (Apg 27,21–26).

Paulus ba folk ta mat til seg, ellers ville de ikke ha krefter til å svømme i land. Forsynet fritar oss ikke for det som ellers er vår plikt. «I hele denne fortellingen er det en fin balanse mellom Guds løfte om at de er trygge og folkets innsats for å sørge for det.» – David J. Williams: Acts (Grand Rapids, 1990), side 438.

Da det begynte å bli lyst, fikk de land i sikte. Det var en bukt med en strand der de ville sette skipet på grunn. Men skipet nådde ikke stranden. Det traff en sandbanke og ble slått i stykker av brenningene. Soldatene ville drepe fangene for at de ikke skulle rømme, men offiseren stanset dem, mest på grunn av Paulus. Det gikk som Gud hadde sagt. Alle overlevde.

`Hva bør det si oss om kraften i Paulus’ vitnesbyrd og karakter at soldatene ikke fikk drepe fangene fordi offiseren ville redde Paulus?`