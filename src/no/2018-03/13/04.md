---
title:  På Malta
date:   25/09/2018
---

Det var først da de kom i land at de skjønte at de var på Malta, en liten øy rett sør for Sicilia, midt i Middelhavet. I de to ukene de drev rundt på havet, hadde de hadde lagt bak seg nesten 80 mil siden «Gode havner» på Kreta. Nå måtte de bli der de tre vintermånedene før de kunne fortsette reisen (Apg 28,11).

`Les Apg 28,1–10. Hva skjedde på Malta, og hvordan kunne Gud bruke Paulus?`

Malteserne var vennlige og gjestfrie. De tente bål for dem. Temperaturen på denne tiden av året var neppe mer enn ti grader.

Hendelsen med slangen gjorde folk oppmerksom på Paulus. Først mente de at slangebittet var uttrykk for gudenes vrede. De trodde Paulus var en morder som hadde unnsluppet drukningsdøden, men som gudene likevel fikk ram på, kanskje var det greske gudinnen Dikê, rettferdighetens og hevnens gudinne. Da apostelen ikke døde, ble han hyllet som en gud, som i Lystra for mange år siden (Apg 14,8–18). Lukas nevner det ikke, men Paulus benyttet nok anledningen til å vitne.

Publius var enten den romerske landshøvdingen på Malta eller en lokal stormann. Han tok imot Paulus og hans følge i tre dager, til de fant et mer permanent tilholdssted. Etter helbredelsen av mannens far kom også andre maltesere for å bli helbredet.

Lukas nevner ingen omvendelser, eller at Paulus etterlot noen menighet da han forlot Malta. Det er kanskje en tilfeldighet, men det viser at vårt oppdrag i verden ikke bare er dåp og kirkeplanting. Det er også å ta seg av mennesker og deres behov. Dette er en del av evangeliet (Apg 20,35, se Tit 3,14).

`Det er interessant at øyfolket hadde begreper om Guds rettferdighet. Hvor hadde de det fra? Se Rom 1,18–20.`