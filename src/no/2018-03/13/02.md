---
title:  Til Roma
date:   23/09/2018
---

Etter et par års fengsel i Cæsarea (Apg 24,27) ble Paulus sendt til Roma. Bruken av «vi» og den detaljerte skildringen av sjøreisen til Italia (Apg 27,1–28,16) tyder på at Lukas var med. Det var også Aristarkos, en annen kristen (Apg 27,2). En annen viktig person i historien var den romerske offiseren Julius, som også hadde andre fanger i sin varetekt (Apg 27,1).

Det var sensommer da de dro av sted. Fasten (Apg 27,9) er forsoningsdagen i andre halvdel av oktober. På grunn av været reiste man nødig i Middelhavet mellom november og mars. Og de støtte på vanskeligheter fra første stund. Det tok lang tid å nå bukta «Gode havner» på Kreta (Apg 27,8).

`Les Apg 27,9–12. Hvordan grep Paulus inn, og hvordan ble det mottatt?`

Paulus talte for døve ører. De ville seile enda seks mil vestover til en havn (Føniks) og overvintre der. Men det slo om til uvær. Mannskapet måtte la skipet drive sørvestover med vinden, vekk fra land. Snart begynte de å kaste lasten over bord, også skipsutstyr, i et forsøk på å gjøre skipet lettere, for det tok inn vann. Situasjonen var prekær. I flere dager hadde de lite dagslys, dårlig sikt, og regnet høljet ned og stormen raste. De visste ikke hvor de var, og helt utmattet mistet de alt håp om redning (Apg 27,20).

`Les Apg 27,21–26. Hva var Paulus’ nye inngrep i historien?`

Paulus ga besetningen et profetisk budskap fra Gud. De skulle ikke fortvile eller miste håpet. De slapp ikke unna farer og tap, men alle ville beholde livet.

`Hvorfor måtte en Herrens tjener som Paulus lide så mye? Hva kan vi lære av hans erfaringer?`