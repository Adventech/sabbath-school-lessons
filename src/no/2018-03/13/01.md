---
title:  Til Roma
date:   22/09/2018
---

### Bakgrunnsstoff
Apg 27–28, Rom 1,18–20

> <p>Minnevers</p>
> «Vær ikke redd, Paulus. Du kommer til å stå foran keiseren» (Apg 27,24).

Paulus hadde lenge ønsket å besøke Roma, men pågripelsen i Jerusalem endret alt. Da han ga etter for presset fra kirkelederne i byen, kom han i romersk fangenskap i nesten fem år. Dette var et slag for misjonsplanene hans.

Tross tilbakeslaget lovet Jesus at apostelen skulle få vitne for ham i Roma (Apg 23,11). Når vi kludrer det til, kan Gud likevel gi oss en ny sjanse. Paulus ble ført til Roma som fange, og Bibelen sier ikke noe om at han kom til Spania, slik han hadde håpet (Rom 15,24). Etter løslatelsen fra det som kalles det første romerske fangenskap, ble Paulus arrestert igjen en tid senere, og denne gangen led han martyrdøden (2 Tim 4,6–8) under Nero i år 67.

Ja, Paulus kom til Roma, og mens han satt i husarrest og ventet på å få sin sak inn for keiseren, talte han fritt med sine gjester (Apg 28,30–31), lenkene til tross (Ef 6,20; Fil 1,13). Blant dem var også viktige personer i keiserens hus (Fil 4,22).