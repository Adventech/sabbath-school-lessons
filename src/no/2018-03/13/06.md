---
title:  Evangeliets seier
date:   27/09/2018
---

En dag kom et stort antall jøder for å høre Paulus legge ut om evangeliet (Apg 28,23).

`Les Apg 28,24–31. Hvorfor siterte Paulus Jesaja i denne sammenheng?`

Sitatet fra Jes 6,9–10 viser hva som skjer når folk ikke vil ta imot budskapet fra Gud. Noen jøder trodde, andre ikke, og den store uenigheten ga ham ikke annet valg enn å henvende seg til hedningene igjen (Apg 13,46–47; Apg 18,6).

Paulus måtte vente to år på keiseren. Imens satt han i husarrest, men han kunne fritt forkynne for dem som besøkte ham. Den siste scenen i Apg understreker evangeliets seiersgang, for ingen makt hadde klart å stanse det.

Det er uklart hvorfor Lukas avslutter boken nå, for man vet at Paulus ble løslatt på grunn av bevisets stilling og dro på enda en misjonsreise, før han igjen ble ført til Roma og henrettet (2 Tim 4,6–8). Men kanskje hadde evangeliet alt nådd «verdens ende» i og med at det var forkynt i Roma (Apg 1,8).

«Paulus viste tålmod og glede under det lange og ufortjente fangenskapet. Sammen med troen og motet var de som en eneste lang preken. Hans sinnelag var så helt annerledes enn verdens sinnelag. Det bar bud om at han var fylt av en kraft som overgikk alt annet i verden. Hans eksempel drev de kristne til en større innsats for den saken som Paulus ikke lenger kunne virke for offentlig. Da det syntes som om apostelen var avskåret fra å være til nytte og etter alt å dømme ikke kunne gjøre noen verdens ting, førte hans lenker til at det ble sanket nek for Kristus i områder han syntes å være utestengt fra.» – Alfa og Omega, bind 6, side 315–317 [AA 464].

Hva kirkens oppdrag angår, kan man si at historien om evangeliets utbredelse ikke er avsluttet, og det er her hver enkelt av oss kommer inn i bildet. Mange flere spennende og dramatiske kapitler er skrevet gjennom århundrene, noen ganger med blod. Nå er det vi som skal skrive et kapittel og fullføre det oppdraget Jesus ga disiplene, «og så skal enden komme» (Matt 24,14).