---
title:  I Roma
date:   26/09/2018
---

Etter tre måneder på Malta kunne Paulus og følget hans fortsette reisen (Apg 28,11). De kom til Puteoli (Apg 28,13), dagens Pozzuoli i Napoli-bukten, og derfra tok de landeveien til Roma (se Apg 28,11–16).

Ryktet om Paulus’ ankomst gikk foran ham, og en gruppe kristne fra Roma kom for å ta imot ham. Paulus hadde aldri vært i byen, men han hadde mange venner der: medarbeidere, konvertitter, slektninger og mange andre som han var glad i (Rom 16,3–16). Møtet på veien til Appia må ha vært ganske spesielt når man tenker på skipbruddet og at Paulus kom som fange. Han ble møtt med slik kjærlighet og omsorg at han takket Gud og følte seg styrket foran møtet med keiseren.

I sin rapport har nok Festus skrevet at hva romersk lov angikk, var ikke Paulus skyldig i noe av betydning (Apg 25,26–27; Apg 26,31–32). Det var trolig derfor han fikk bo privat (Apg 28,30) i stedet for å bli satt i et fengsel eller en militærleir, men etter romersk skikk og bruk var han lenket til en soldat. Når Paulus bekostet oppholdet selv, må han ha drevet sitt yrke (Apg 18,3).

`Les Apg 28,17–22. Hva gjorde Paulus da han hadde flyttet inn?`

Kunne ikke Paulus gå til synagogen, så kunne synagogen komme til ham. Som vanlig henvendte han seg først til jødene (Rom 1,16). Han kalte sammen deres ledere og bedyret sin uskyld. Han forklarte at han ene og alene var fange for Israels håp (Apg 23,6; Apg 24,15; Apg 26,6–8). Han ville ikke så mye forsvare seg som skape tillit, slik at han kunne forkynne evangeliet og vise at Jesu oppstandelse var oppfyllelsen av Israels håp. Jødene var forundret over at de ikke hadde hørt noe fra Jerusalem om Paulus, og de hørte på ham.

`Les Apg 28,22. Hva sier dette om den fiendtligheten de troende fremdeles ble møtt med? Hvordan kan vi være trofaste når andre taler mot vår tro?`