---
title:  Til ettertanke
date:   28/09/2018
---

«Kristus har gitt menigheten en hellig oppgave. Medlemmene bør være redskaper Gud kan bruke til å gjøre verden kjent med sin nådeskatt, Kristi ufattelige rikdom. Frelseren verdsetter ingen mennesker høyere enn slike som er villige til å vise verden hans ånd og karakter. Mer enn noe annet behøver verden mennesker som viser Frelserens kjærlighet. Hele himmelen venter på mennesker som Gud kan bruke til å åpenbare den kraft som bor i kristendommen.» – Alfa og Omega, bind 6, side 412 [AA 600].

«Gud har ventet lenge på at viljen til tjeneste skal gripe hele menigheten, slik at alle arbeider for ham ut fra de forutsetninger de har. Når medlemmene av Guds menighet lyder misjonsbefalingen og utfører sin gjerning fjern og nær hvor det er bruk for dem, vil hele verden snart være advart og Herren Jesus komme tilbake med kraft og stor herlighet.» – Alfa og Omega, bind 6, side 79 [AA 111]

**Spørsmål til drøftelse**

`Hvordan fremstiller Lukas Paulus’ tro på Gud gjennom hele reisen til Roma? Hvordan ble andre påvirket av hans tro?`

`Til tross for alt han hadde gjennomgått, ga Paulus aldri slipp på troen eller sitt oppdrag. I Roma forkynte han til tross for begrenset handlefrihet. Hva kan vi gjøre når vi fristes til å slutte å forkynne evangeliet for noen?`

`Les Rom 1,14–15. Hvorfor følte Paulus at han sto i gjeld og skulle forkynne evangeliet for alle? Er vår plikt mindre enn hans? Tenk over dette: «Å redde sjeler bør være livsverket for alle som bekjenner Kristus. Vi står i gjeld til verden for den nåde Gud har gitt oss, for lyset som har skint for oss og for skjønnheten og kraften i sannheten vi har funnet.» – Testimonies for the Church, bind 4, side 53.`

`Les det avsnittet fra Jesaja som Paulus brukte. Hvordan kan det gjelde oss? Ja, vi har mottatt mye sannhet, men hvilken åndelig fare utsetter vi oss for hvis vi forherder oss mot den eller sider ved den som ikke er slik vi lyster?`

`Tenk deg at du var soldaten som var lenket til Paul. Hva tror du han så i mannen som han var så tett knyttet til?`