---
title:  Salamis og Pafos
date:   12/08/2018
---

I Apg 13 skifter scenen igjen tilbake til Antiokia for å innlede Paulus’ første misjonsreise. Dette tar to kapitler (Apg 13 og 14). Herfra og til bokens slutt fokuseres det på Paulus og hedningmisjonen.

Dette er den første misjonsinnsatsen i Apg som er nøye planlagt av en enkelt menighet. Likevel er Lukas opptatt av at det hele hadde opphav i Gud, ikke i de kristnes eget initiativ. Men Gud kan kun gjøre noe når vi stiller oss slik til rådighet at han kan bruke oss.

`Les Apg 13,1–12. Hvilke hovedpunkter ved Barnabas’ og Paulus’ arbeid på Kypros ønsker Lukas å understreke?`

En tid med forbønn og faste gikk forut for misjonærenes avreise. Håndspåleggingen var en helligelse eller en innvielseshandling eller en overgivelse til Guds nåde (Apg 14,26) for oppgaven som lå foran.

Kypros ligger nordøst i Middelhavet, ikke langt fra Antiokia. Det var et naturlig utgangspunkt, ikke bare fordi Barnabas var fra Kypros og evangeliet hadde nådd øya. Men mye var ennå ugjort.

På Kypros forkynte Barnabas og Paulus – samt Johannes Markus, Barnabas’ fetter (Apg 15,39; Kol 4,10) – i synagogene i Salamis. Dette var vanlig praksis for Paulus: han forkynte først i synagogen og deretter for hedningene. Jesus var Israels Messias, så det var naturlig å dele evangeliet med jødene først.

Etter Salamis dro de vestover og forkynte, trolig, til de kom til hovedstaden Pafos. Fortellingen nevner en jødisk trollmann som het Bar-Jesus (alias Elymas) og Sergius Paulus, stedets romerske guvernør. Historien er et eksempel på kontrastene i folks respons på evangeliet: åpen motstand og tro, også blant fremtredende hedninger. Ordvalget i Apg 13,12 tyder på omvendelse.

`Her var det en jøde som sto sannheten imot mens en hedning tok imot den. Hvorfor er de fra andre kirkesamfunn ofte vanskeligere å nå med «sannheten for vår tid» enn dem som ikke tror i det hele tatt?`