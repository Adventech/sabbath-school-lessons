---
title:  Ikonium
date:   15/08/2018
---

Etter oppfordring fra de jødiske lederne i Antiokia hisset de lokale myndighetene opp noen av de fremste kvinner og menn i byen mot Paulus og Barnabas og fikk dem jaget ut av byen (Apg 13,50). Men disiplene ble fylt med glede og Den hellige ånd (Apg 13,52). Misjonærene dro da til Ikonium.

`Les Apg 14,1–7. Hva ble resultatet av arbeidet i Ikonium?`

Også i Ikonium gikk Paulus og Barnabas til jødene før de henvendte seg til hedningene. Paulus’ preken i Antiokia (Apg 13,16–41) forklarer hvorfor: Guds valg av Israel (Rom 3,2; Rom 9,4–5) og oppfyllelsen av løftet om en frelser av Davids ætt. Mange jøder avviste evangeliet, men Paulus mistet aldri håpet om at mange ville bli omvendt.

I Rom 9–11 viser han at «ikke alle israelitter tilhører virkelig Israel» (Rom 9,6), og at det bare er av Guds nåde at noen av jødene i det hele tatt tror. Gud har ikke forkastet sitt folk, men «i vår tid [er det] blitt en rest igjen som Gud i sin nåde har utvalgt» (Rom 11,5). Paulus fortsatte å forkynne evangeliet for hedningene selv om han trodde at flere jøder en dag ville komme til tro på Jesus.

«Paulus argument i Rom 9–11 utdyper den misjonsstrategien han følger. Han konfronterer hver generasjon troende med den teologiske betydningen av å vitne for jøder som ikke tror.» – David G. Peterson: The Acts of the Apostles (Grand Rapids, 2009), side 401.

Situasjonen var ikke så ulik den i Antiokia. Både jøder og hedninger var i første omgang positive til Paulus’ evangelium. Men de jødene som ikke trodde (kanskje lederne av de lokale gruppene), hisset opp hedningene mot misjonærene. Dette skapte splid. Da motstanderne planla å drepe Paulus og Barnabas, dro de til neste by.

`Jødene må få se evangeliet i praksis hos dem som bekjenner seg til Jesu navn, ikke bare høre det. Hva slags vitne er du for jøder du kjenner?`