---
title:  Misjonsfortelling
date:   17/08/2018
---

#### Mor til hundreder 

_Mayumi Nagano (58) Japan_

Mayumi er en av Japans mest innflytelsesrike SDA-kvinner. Hun vokste opp med en alkoholisert far og en mor med mentalsykdom. Ingen av dem passet på jenta, og to ganger helte hun kokende vann over seg. Begge ganger fikk hun varige men.

Da hun var ni, forsvant moren og kom aldri tilbake. Det første lyspunktet kom i sjette klasse. En amerikansk nabo lærte henne å snakke engelsk og lese Bibelen. ”Da jeg hørte Matt 7,12, visste jeg at jeg hadde funnet en vei fremad. Fortiden og arrene slapp jeg ikke unna, men jeg kunne gi andre barn den kjærlighet jeg hungret etter.”

Hun giftet seg da hun var 21 og ble skilt ti år senere. Hun ble alkoholiker og kjederøyker og prøvde å ta livet av seg. 38 år gammel ble hun gift igjen og startet et nytt liv. Hun fikk jobb i barnehage.

Vendepunktet kom da de avviste en ettåring med feber. Moren var fortvilet, for hun fikk ikke fri fra jobben. Neste dag kom hun igjen og sa ungen var frisk. Mayumi undret seg og fant svaret da hun byttet bleie på barnet: en stikkpille for å holde feberen nede.

”Sånn skal det ikke være,” tenkte hun og startet sin egen barnehage. Hun tok barna betingelsesløst, også om de hadde feber, og hun holdt døgnåpent, året rundt. 500 familier søkte på de ti plassene. Hvis et barn var sykt, sendte hun en barnevakt hjem til familien så de andre ikke skulle bli syke.

Mayumis egne døtre hadde problemer. Den yngste ville ikke gå på skolen etter at læreren hadde kalt henne ”dum” og slått henne. Musikklæreren hadde slått henne med en tamburin. Mayumi oppdaget en adventistskole like ved. ”Den var som et paradis i sammenligning,” sa hun. Datteren slo seg til ro der, og senere ble hun døpt. Det ble også Mayumi, søsteren og faren.

Etter dåpen ble Mayumi forandret. Hun ble slank og kom i form, og hun var glad hele tiden. Venner, foreldre og barn hun hadde passet, ville vite hva som hadde skjedd, og Mayumi fortalte om Jesus. 30 barn hun har passet, går på adventistskoler nå. ”Jeg rådet dem til det lenge etter at de hadde sluttet hos meg, og mange gjorde det,” sa hun.

Ca. 45 av barnehagebarna hennes og foreldrene deres er døpt i løpet av de siste årene. I dag driver Mayumi og staben hennes et stort dagsenter med 50 barn, de fleste fra ikke-kristne hjem. Det neste blir et livsstilssenter for barn med ADHD og Aspergers syndrom.