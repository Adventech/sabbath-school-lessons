---
title:  Lystra og Derbe
date:   16/08/2018
---

Det neste stedet Paulus og Barnabas besøkte, var Lystra, en landsby to mil sørvest for Ikonium. De ble der en tid (Apg 14,6–7; Apg 14,15), men Lukas nevner bare én episode og dens ringvirkninger: en lam mann som ble helbredet, trolig en tigger, som hadde vært vanfør fra fødselen av.

`Les Apg 14,5–19. Hva avslørte folkets reaksjon om deres uvitenhet?`

Folk var så imponert over miraklet at de trodde Paulus og Barnabas var guder – at Barnabas var Zevs, den greske gudeverdens øverste gud, og Paulus Hermes, Zevs’ talsmann. Ja, folk ville ofre til dem.

Poeten Ovid (43 f.Kr.-17/18 e.kr.) skrev ned en legende der de samme to gudene (utkledd som mennesker) besøker en by i det samme området («Frygias høyland») for å finne et sted å hvile. Ifølge legenden viste et fattig, eldre par dem vennlighet og gjestfrihet, mens resten av folket var likegyldig. For deres godhet og gjestfrihet mot de ukjente gjestene fikk paret sitt hus forvandlet til et tempel og selv ble de prester, mens resten av byen ble rasert (Metamorphoses 611–724).

Med en slik historie i omløp er ikke deres reaksjon på Paulus’ mirakel så merkelig. Historien forklarer også hvorfor de trodde at misjonærene var disse to gudene, og ikke Asklepios, legekunstens gud. Men Paulus og Barnabas klarte å stoppe denne avgudsdyrkelsen. Til slutt fikk noen motstandere fra Antiokia og Ikonium snudd situasjonen på hodet, og Paulus ble steinet og etterlatt som død.

`Les Apg 14,20–26. Hvor avsluttet Paulus og Barnabas reisen? Og hva gjorde de på tilbaketuren?`

`Paulus sa: «Vi må gå inn i Guds rike gjennom mange trengsler» (Apg 14,22). Hva vil det si? Har du opplevd dette? Hvordan kan du vokse i tro uansett hvilke «trengsler» du møter?`