---
title:  'Antiokia ved Pisidia: Del I'
date:   13/08/2018
---

Fra Kypros seilte Paulus og følget til Perge i Pamfylia på sørkysten av dagens Tyrkia. Lukas nevner to endringer før de dro til Antiokia ved Pisidia. Paulus blir frontfiguren (før ble Barnabas alltid nevnt først), og Lukas slutter å bruke Paulus’ jødiske navn (Saulus) og omtaler ham heretter bare som «Paulus» (Apg 13,9). Dette er vel fordi Paulus fra nå av stort sett oppholder seg i et gresk-romersk miljø.

Apg 13,13 forteller at Johannes Markus reiser hjem til Jerusalem. Teksten sier ikke hvorfor han stikker av. Ellen White skrev at strabasene som ventet dem, gjorde at Markus ble «skremt og mistet pågangsmotet. Han nektet å være med lenger og dro tilbake til Jerusalem.» – Alfa og Omega, bind 6, side 120 [AA 170]. Gud har ikke lovt noen et lett liv. Paulus visste fra første stund at han skulle lide mye for Jesus (Apg 9,16), men han lærte å stole på Guds kraft. Det ble hemmeligheten til hans styrke (2 Kor 4,7–10).

`Les Apg 13,38. Hva var kjernen i Paulus’ budskap i Antiokia?`

Apg 13,16–41 er den første av Paulus’ prekener i NT. Det var ikke den første prekenen han holdt, og det vi har, er bare et kort sammendrag.

Talen har tre hoveddeler. Den begynner med felles tro på Guds valg av Israel og Davids kongedømme (Apg 13,17–23). Dette skal bygge bro til hans jødiske tilhørere. Så viser den at Jesus oppfylte Guds løfter til David om en som kunne bringe frelse til Israel (Apg 13,24–37). Den siste delen advarer mot å avvise frelsen i Jesus (Apg 13,38–41).

Prekenens høydepunkt er vers 38 og 39, som er kjernen i Paulus’ budskap om rettferdighet. Tilgivelse og rettferdiggjørelse er bare mulig gjennom Jesus, ikke gjennom Moseloven. Det står ikke at loven er opphevet. Men den kan ikke gjøre det jødene trodde: gjøre dem rettferdige (Rom 10,1–4). Det kan bare Jesus Kristus (Gal 2,16).

`Hva betyr det at frelsen bare er gjennom Jesus? Hvordan kan nødvendigheten av å holde Guds morallov forenes med det at loven ikke kan rettferdiggjøre?`