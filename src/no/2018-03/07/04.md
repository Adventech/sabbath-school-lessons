---
title:  'Antiokia ved Pisidia: Del II'
date:   14/08/2018
---

Apg 13,38–39 tar opp lovens manglende evne til å rettferdiggjøre. Moralloven er bindende, men den kan ikke gjøre noen rettferdig fordi den ikke kan skape fullkommen lydighet hos dem som følger den (Apg 15,10; Rom 8,3). Og selv om loven kunne ha gitt fullkommen lydighet, kan den perfekte lydighet ikke sone gamle synder (Rom 3,19; Gal 3,10–11). Derfor kan vi ikke gjøre oss fortjent til rettferdiggjørelsen. Vi kan bare motta den ved tro på Jesu sonoffer (Rom 3,28; Gal 2,16), som vi ikke fortjener. Lydighet er viktig, men det kan ikke gjøre oss fortjent til frelse.

`Les Apg 13,42–49. Hvordan ble Paulus’ budskap mottatt?`

Til tross for den harde avslutningen på Paulus’ tale, reagerte de fleste positivt. Men neste sabbat var stemningen en helt annen. De «jødene» som avviste evangeliet, var nok synagogens ledere; de representerte den offisielle jødedommen. Lukas beskriver deres hensynsløshet mot Paulus som sjalusi.

Visse sider ved jødedommen, som monoteisme, livsstil og til og med sabbaten tiltalte ikke-jøder, og mange ble proselytter. Men omskjærelsen var bøygen, for den ble oppfattet som barbarisk og ekkel. Derfor gikk mange hedninger i synagogene for å tilbe Gud, men uten å gå over til jødedommen. Dette var de «gudfryktige», og det kan ha vært dem og proselyttene i Antiokia-synagogen (Apg 13,16; Apg 13,43) som spredte nyheten om Paulus’ budskap blant folk flest, og mange kom. De så nok muligheten til å oppleve frelse uten først å måtte bli jøde som spesielt tiltrekkende.

Dette kan forklare de jødiske ledernes misunnelse. Når de forkastet evangeliet, utelukket de seg fra Guds frelse, men de gjorde mer. Paulus og Barnabas kunne nå vie hedningene sin fulle oppmerksomhet. De gledet seg og priste Gud for at de var med i hans frelsesplan.