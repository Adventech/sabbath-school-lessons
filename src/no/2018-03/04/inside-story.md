---
title:  Misjonsfortelling
date:   27/07/2018
---

#### Sabbaten fyller tomheten 

_Soon-Ae Byun (64) Sør-Korea_

Gud har latt meg plante mange menigheter i Sør- Korea. Jeg holdt vekkelsesmøter. Når vi hadde 40 mennesker, startet vi en menighet og jeg dro til et nytt sted. Jeg var glad og fornøyd mens det sto på, men følte meg tom etterpå. Teologistudier hjalp ikke.

Så fikk vi besøk av en adventist som solgte bøker. Min mann begynte å gå i kirken deres. Da jeg oppdaget det, konfronterte jeg ham. ”Hvordan kan du gå til den sekten?” sa jeg.

”De er ingen sekt,” sa han. ”De har sannheten.” Dermed begynte jeg å lese adventistbøkene vi hadde liggende, uten at han visste om det.

Min interesse vokste, så da litteraturevangelisten foreslo noen helsemøter for meg, ville jeg se om det var en sekt. Den tredje dagen kom en kinesisk-koreansk kvinne bort til meg og sa: ”Pastor, folk sier dette er en sekt. Stemmer det?”

Jeg ville si: ”Det er en sekt.” Men jeg sa: ”Nei, det er det ikke. De har sannheten, også sannheten om sabbaten.” Jeg ante ikke hvorfor jeg sa det, men det gjorde inntrykk. Kvinnen sa: ”Da vil jeg ta med min datter og komme til kirken din.”

”Nei, bare kom hit. De tar seg av dere her,” sa jeg. Senere fikk jeg vite at kvinnen var blitt døpt. Hun var den første jeg vant for adventismen, enda jeg ikke var medlem!

Etter helsemøtene gikk jeg til en gudstjeneste. Jeg ville finne noe så jeg kunne si det var en sekt. Men jeg fant ingenting.

Nå ville jeg ta dåp, for jeg hadde syndet ved ikke å holde sabbaten. På den tiden kom en adventist på besøk og sa at vi burde døpes. Min mann ville be over saken, men jeg så ingen grunn til å be mer. Vi burde heller bli døpt sammen i februar 2017, og det ble vi!

Nå drømmer jeg om at mine sju søsken skal ta imot sabbaten. Jeg vil dra langt ut på landet og lære folk om sabbaten. Be for oss og håpet om å starte adventistkirker.

Nå føler jeg meg ikke tom lenger. Det var sannheten om sabbaten som manglet. Jesu glede fyller mitt hjerte.

_Soon-Ae Byun (15) var pastor i et annet kirkesamfunn i 15 år._

- Den første misjonæren til Korea var Son Heung Cho, en koreaner som ble adventist i Japan i 1904.
- Den koreanske union består av fem distrikter.