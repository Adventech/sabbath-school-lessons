---
title:  Jesus i himmelen
date:   25/07/2018
---

En profet (på hebraisk nāḇî) er en som taler for Gud, og Stefanus ble profet da han la frem Guds rîḇ mot Israel. Men hans profetiske gjerning ble kort.

`Les Apg 7,55–56. Hva betydde Stefanus’ syn?`

«Da Stefanus kom så langt i sin framstilling, oppstod det uro i forsamlingen. Prestene lot som om de var skrekkslått og flerret klærne sine da Stefanus viste sammenhengen mellom Kristus og profetiene og talte på denne måten om templet. Stefanus tok dette som et signal til at de ville bringe ham til taushet for alltid. Han merket motstanden mot det han sa, og visste at dette ville bli hans siste vitnesbyrd. Han var bare kommet midtveis i talen da han med ett avbrøt den.» – Alfa og Omega, bind 6, side 70–71 [AA 100].

Mens Stefanus sto foran de jødiske lederne og førte Guds sak mot dem, sto Jesus i himmelen, det vil si i den himmelske helligdommen ved siden av Faderen, viser at dommen på jorden bare var et uttrykk for den virkelige dommen som skulle finne sted i himmelen. Gud ville dømme Israels falske lærere og ledere.

Dette forklarer hvorfor vi ikke finner noe kall til omvendelse, som er vanlig i tidligere taler (Apg 2,38; Apg 3,19; Apg 5,31). Teokratiet var forbi, verdens frelse kom ikke lenger gjennom nasjonen Israel som i løftet til Abraham (1 Mos 12,3; 1 Mos 18,18; 1 Mos 22,18), men via Jesu tilhørere, jøder og hedninger som nå skulle forlate Jerusalem og vitne for verden (Apg 1,8).

`Les Apg 7,57–8,2. Hvordan skildrer Lukas Stefanus’ død?`

Steining var straffen for blasfemi (3 Mos 24,14), selv om det ikke er klart om Stefanus ble dømt til døden eller lynsjet av noen fanatikere. Han var den første kristne som ofret livet for sin tro. Det at vitnene la sine klær ved Saulus’ føtter, tyder på at han ledet motstanden mot Stefanus. Men da Stefanus ba for sine bødler, ba han også for Saulus. Bare et menneske med et edelt sinn og en urokkelig tro kunne handle slik. Det var et uttrykk for hans tro og Kristi nærvær i livet.