---
title:  De sju
date:   22/07/2018
---

`Les Apg 6,1. Hva klaget de hellenistiske kristne på?`

«Årsaken var at de greske enkene følte seg forbigått ved den daglige utdelingen til dem som trengte hjelp. All forskjellsbehandling ville ha vært uforenlig med evangeliet, men Satan klarte likevel å skape mistenksomhet. Øyeblikkelige mottiltak måtte til for å hindre fienden i å vekke misnøye og skape splittelse i menigheten.» – Alfa og Omega, bind 6, side 63–64 [AA 88].

Apostlenes løsning var å vie seg til bønnen og «tjenesten [diakonia] med ordet» og å få valgt syv menn til å «gjøre tjeneste [diakoneō] ved bordene» (Apg 6,2; Apg 6,4). Siden diakoneō og diakonia tilhører samme ordgruppe, er den eneste reelle forskjellen mellom «bord» i Apg 6,2 og «ordet» i Apg 6,4. Sammen med adjektivet «daglig» (Apg 6,1) synes dette å peke på de to hovedelementene i den første kirkes daglige liv: undervisning («ordet») og fellesskap («bord»). Det siste består av fellesmåltidet, nattverden, og bønn (Apg 2,42; Apg 2,46; Apg 5,42).

Som forvaltere av Jesu lære skulle apostlene befatte seg mest med å undervise de troende og be. De syv skulle ta seg av fellesskapets aktiviteter i huskirkene. Men oppgavene begrenset seg ikke til det dagens diakoner gjør. De var kirkens første menighetsledere.

`Les Apg 6,2–6. Hvordan ble de syv valgt og innsatt i tjenesten?`

Kandidatene skulle være moralske, åndelige og praktiske: de skulle ha et godt rykte og være fylt av Ånden og av visdom. De syv ble valgt av fellesskapet og satt til side med bønn og håndspåleggelse. Dette tyder på offentlig anerkjennelse og tildeling av autoritet til å fungere som diakoner.

`Det er lett å så splid. Hvordan kan vi i Guds kraft bidra til fred blant oss, og heller fokusere på misjon?`