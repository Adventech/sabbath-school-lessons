---
title:  Evangeliet får ben å gå på
date:   26/07/2018
---

Nedkjempingen av Stefanus startet en forfølgelse mot de troende i Jerusalem, sikkert etter påtrykk av den samme gruppen motstandere. Gruppens leder het Saulus. Han påførte kirken store lidelser (Apg 8,3; Apg 26,10). Men noe godt kom det ut av forfølgelsen.

De troende ble spredt over hele Judea og Samaria, der de forkynte evangeliet. Dermed ble befalingen om å vitne i disse områdene oppfylt (Apg 1,8).

`Les Apg 8,4–25. Hvilke lærdommer kan vi trekke av dette?`

Samaritanene var halv-israelitter, også religiøst sett. De var monoteister og godtok de fem Mosebøkene, praktiserte omskjærelse og ventet på Messias. Men jødene betraktet deres tro som fordervet, og mente de ikke hadde del i paktens velsignelser til Israel.

Samaritanenes omvendelse kom bakpå kirken i Jerusalem, så apostlene sendte Peter og Johannes for å granske saken. Gud holdt Ånden tilbake til Peter og Johannes kom (Apg 8,14–17), trolig for å overbevise apostlene om at samaritanene måtte godtas som likeverdige medlemmer av trosfellesskapet (se Apg 11,1–18).

Men det var ikke alt. I Apg 8,26–39 finner vi historien om Filip og den etiopiske hoffmannen, som ba om dåp etter et bibelstudium. «De steg ned i vannet, både Filip og hoffmannen, og Filip døpte ham» (Apg 8,38).

Først samaritanene, så etiopieren, en utlending som hadde kommet til Jerusalem for å tilbe og nå var på vei hjem. Evangeliet krysset Israels grenser og gikk til verden, som forutsagt. Men det var bare begynnelsen. Snart skulle de første jødekristne reise overalt i den kjente verden og forkynne nyheten om Jesu død, han som betalte straffen for deres synder og gir alle, overalt, håpet om frelse.

`Peter fortalte Simon at han var «full av bitter galle og lenket til ondskap» (Apg 8,23). Hva var løsningen på problemet for ham og alle i en slik situasjon?`