---
title:  Rådet
date:   24/07/2018
---

`Les Apg 7,1–53. Hva sa Stefanus til sine anklagere?`

Anklagene mot Stefanus førte til sak mot ham for Rådet. Etter jødisk tradisjon var loven og templet to av de tre pilarene som verden hviler på – den tredje er gode gjerninger. Bare det å antyde at Moselovens seremonier var avleggs, ble betraktet som et angrep på det aller helligste i jødedommen. Derfor ble han anklaget for blasfemi (Apg 6,11).

Stefanus’ lange forsvarstale er den lengste i Apostlenes gjerninger. Det viser dens betydning. Ved første øyekast virker den som en langtrukken oppleksing av Israels historie. Men talen må forstås i lys av den gammeltestamentlige pakt og den måten profetene anvendte den på når de sto frem for å føre Israel tilbake til paktens krav. Da brukte de noen ganger det hebraiske ordet rîḇ. Den beste oversettelsen er «paktssøksmål», at Gud fører sak mot sitt folk som ikke holder pakten.

F.eks. i Mi 6,1–2 forekommer rîḇ tre ganger. Så følger Mika mønsteret i Sinaipakten (2 Mos 20–23) og minner folket om Guds mektige handlinger for dem (Mi 6,3–5), paktsvilkårene og hvordan den kan brytes (Mi 6,6–12), og til slutt forbannelsene for brudd på den (Mi 6,13–16).

Dette er bakgrunnen for Stefanus’ tale. Da han ble bedt om å forklare seg, prøvde han ikke å gjendrive anklagene eller forsvare sin tro. I stedet løftet han sin røst slik de gamle profetene gjorde når de la frem Guds rîḇ mot Israel. Den lange gjennomgangen av Guds forhold til folket var ment å peke på deres utakk og ulydighet.

Ifølge Apg 7,51–53 er Stefanus ikke lenger den som forsvarer, men Guds profetiske talsmann som legger frem Guds paktssøksmål mot folkets ledere. Hvis deres fedre hadde drept profetene, var de enda verre. Skiftet fra «våre fedre» (Apg 7,11; Apg 7,19; Apg 7,38; Apg 7,44–45) til «deres fedre» (Apg 7,51) er bevisst: Stefanus’ solidaritet med sitt folk er slutt. Han tar parti for Jesus. Det skulle koste ham dyrt. Men hans ord røper verken frykt eller anger.

`Når måtte du sist ta et klart standpunkt for Jesus? Gjorde du det, eller vred du deg unna? Må du gjøre om på noe? Hva?`