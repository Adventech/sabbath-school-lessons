---
title:  Paulus i Korint
date:   30/08/2018
---

Apg 18,1–11 forteller om det Paulus opplevde i Korint, hvor han ble i halvannet år. Akvilas og Priskilla skulle bli Paulus’ venner for livet (Rom 16,3; 2 Tim 4,19). De var alt kristne da de kom til Korint, trolig etter at keiser Claudius deporterte jøder fra Roma. Den romerske historikeren Sveton ser ut til å indikere at deportasjonen skjedde på grunn av uro i den jødiske kolonien, som dreide seg om «Kristus» (Claudius 25.4). Kanskje skyldtes det de jødekristnes forkynnelse av evangeliet. Det kan tenkes at Akvilas og Priskilla hadde vært med på dette. Uansett: Ved siden av å ha samme tro og samme jødiske bakgrunn, drev Paulus og hans nye venner også samme yrke.

`Les Apg 18,4–17. Hva ble resultatet av misjonsarbeidet i Korint?`

Da Silas og Timoteus kom fra Makedonia, hadde de med økonomisk støtte fra kirkene der (2 Kor 11,8–9). Nå kunne Paulus bruke all sin tid på forkynnelsen. Han pleide ellers å leve for egen regning mens han forkynte, selv om han også lærte at «de som forkynner evangeliet, skal leve av evangeliet» (1 Kor 9,14).

Tross jødenes innbitte motstand mot Paulus’ budskap, var det ikke bare hedninger, men også noen jøder som trodde. Blant konvertittene var synagogeforstanderen Krispus og hele hans hus. Mange trodde og ble døpt. Men situasjonen blant jødene var anspent. Det fremgår av følgende episode (Apg 18,12–17). Paulus planla muligens å forlate Korint, men i et nattlig syn ble han oppmuntret til å bli (Apg 18,9–11).

På vei tilbake til Antiokia tok han med seg Akvilas og Priskilla og etterlot dem i Efesos, der han ble noen dager før han reiste videre. I Efesos talte han i synagogen. Det ble godt mottatt, og han lovte å komme tilbake om Gud ville (Apg 18,18–21). Det gjorde han på sin neste reise.

`Paulus var frustrert og trengte oppmuntring fra Herren da han var i Korint. Hva kan Herrens ord til ham si til oss når vi har det som han? (se Apg 18,10).`