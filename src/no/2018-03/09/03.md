---
title:  Filippi
date:   27/08/2018
---

I Makedonia reiste Paulus og vennene hans til Filippi. Der startet de Europas første menighet.

`Les Apg 16,11–24. Hvor var misjonærene på sabbaten og hvorfor? Hva skjedde?`

Når Paulus kom til en ny by, besøkte han stedets synagoge på sabbaten og vitnet for jødene (Apg 13,14; Apg 13,42; Apg 13,44; Apg 17,1–2; Apg 18,4). I Filippi gikk han og gruppen hans til en elv for å be sammen med noen kvinner, både jøder og hedninger som tilba Gud. Det var nok ikke noen synagoge der i byen. Paulus gikk altså ikke til synagoger på sabbaten bare for å misjonere, men også fordi det var hans helligdag.

`Les Apg 16,25–34. Se gjennom historien om fangevokterens omvendelse. Hva måtte han gjøre for å bli frelst?`

Svaret på fangevokterens spørsmål er i tråd med evangeliet, for vi blir frelst ved troen på Jesus (Rom 3,28; Gal 2,16). Men tro på Jesus er ikke nødvendigvis alt som skal til for å bli døpt.

Hva vet vi om fangevokteren? Var han jøde eller proselytt? Uansett måtte han tro på Jesus som Herre og frelser. Enn om han var hedning og kjente Gud og tilba ham, slik som Kornelius, Lydia (Apg 16,14) og andre som er omtalt i Apg? Enn om han hadde hørt Paulus tale i byen? Fortellingen er så kort at den ikke kan brukes som påskudd for å bli døpt fort.

`Les Apg 16,31–34. Hva sier dette om hvor dekkende Kristi offer var? Hvordan kan du lære å stole på at Kristi rettferdighet dekker deg og er ditt eneste håp om frelse?`