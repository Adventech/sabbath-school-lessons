---
title:  Den andre misjonsreisen
date:   25/08/2018
---

### Bakgrunnsstoff
Apg 16, Rom 3,28, Gal 2,16, Apg 17, 1 Kor 1,23, Apg 18,1–10

> <p>Minnevers</p>
> «Vær ikke redd! Du skal ikke tie, men tale. Jeg er med deg, og ingen skal røre deg eller gjøre deg noe vondt, for i denne byen har jeg et tallrikt folk» (Apg 18,9–10).

I Antiokia tok Paulus og Barnabas seg av kirken og drev misjonsarbeid. Dette var trolig siste gang de arbeidet sammen, for de skilte lag etter en stor uenighet. Den gjaldt Markus, Barnabas’ fetter (Kol 4,10). Da Paulus foreslo at de skulle besøke stedene der de hadde misjonert på den forrige reisen, ville Barnabas ha med fetteren, men Paulus var imot, for Markus hadde sviktet dem før (Apg 13,13). Men atskillelsen ble til velsignelse, for nå kunne de dekke et større område enn planlagt. Barnabas tok med Markus hjem til Kypros (Apg 4,36). Paulus og Silas dro gjennom Syria og Kilikia og styrket menighetene der. Før han kom til Antiokia første gang, hadde Paulus tilbrakt flere år i Tarsos (Apg 9,30; Apg 11,25–26). Nå besøkte han menighetene som han hadde startet der. Men Gud hadde større planer med Paulus enn han hadde tenkt seg.