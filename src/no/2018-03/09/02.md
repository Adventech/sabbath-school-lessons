---
title:  Tilbake i Lystra
date:   26/08/2018
---

Lukas’ valg av hendelser fører Paulus nesten rett til Derbe og Lystra. Om Syria og Kilikia sier han bare at Paulus dro gjennom dette området og styrket menighetene (Apg 15,41).

`Les Apg 16,1–13. Hva sier Paulus’ opptreden om hvor omtenksom han var når han oppsøkte andre?`

Timoteus’ far var hedning, og moren var jødekristen. Hun het Evnike. Timoteus var ikke omskåret, men han hadde kjent Skriftene siden barndommen (2 Tim 3,15). Han hadde alt vunnet de andre troendes respekt og beundring.

Siden jødene regnet trostilhørighet gjennom moren, var Timoteus jøde. Han var ikke omskåret på den åttende dagen etter fødselen, kanskje fordi faren regnet omskjærelse som barbarisk.

Paulus ville ha med Timoteus som medarbeider, og fikk ham omskåret så han kunne besøke synagogen uten å bli anklaget for frafall. Paulus gjorde det altså av rent praktiske grunner.

Etter å ha besøkt de stedene han hadde vært innom på sin første reise, ville han dra sørvestover, men Den hellige ånd stengte veien for ham. Dermed dro han nordover og prøvde å komme til Bitynia, men også her forhindret Ånden ham. Paulus hadde alt krysset Mysia, så eneste mulighet var å dra vestover til havnebyen Troas. Herfra kunne han seile i flere retninger.

Men i et nattlig syn viste Gud ham at han skulle krysse Egeerhavet til Makedonia. Da de andre fikk høre om synet, kom de til at Gud hadde kalt dem til å forkynne evangeliet for makedonerne.

`Hvorfor omskar Paulus Timoteus? Bør vi gjøre visse ting som vi kanskje ikke alltid er enige i eller synes er nødvendig når det kan tjene en større sak?`