---
title:  Tessalonika og berøa
date:   28/08/2018
---

Da Paulus og Silas slapp ut av fengselet, forlot de Filippi (Apg 16,35–40). Fra Filippi dro de rett til Tessalonika, hovedstaden i Makedonia.

`Les Apg 17,1–9. Hvordan reagerte jødene i Tessalonika på Paulus’ suksess i forkynnelsen for hedningene?`

Igjen ser vi at Paulus oppsøker synagogen for å forkynne evangeliet. Mange troende grekere og ikke så få fremtredende kvinner ble overbevist da de hørte Paulus. Det står at de «sluttet seg til Paulus og Silas» (Apg 17,4). Det betyr nok at de dannet en egen gruppe og møttes borte fra synagogen, trolig i Jasons hus.

Motstanderne var misunnelige og startet opptøyer. Tanken var å anklage Paulus og Silas (Timoteus er ikke nevnt) for byrådet. Men de fant ikke misjonærene. Da ble Jason og noen andre nyomvendte trukket for retten under påskudd av at de skjulte politiske oppviglere.

`Les Apg 17,10–15. Hvordan reagerte jødene i Berøa sammenlignet med jødene i Tessalonika?`

Begrepet eugenēs (Apg 17,11) betydde opprinnelig «godt født» eller «av edel byrd», men etter hvert ble det til «rettferdig holdning». Det passer her. Jødene i Berøa roses ikke for at de var enige med Paulus og Silas, men fordi de gransket Skriftene selv hver dag for å se om misjonærenes uttalelser stemte. En rent emosjonell respons på evangeliet, uten intellektuell overbevisning, blir lett overfladisk og kortvarig.

Men snart ble Paulus’ arbeid i Berøa avbrutt av forfølgelse. Han dro sørover til Aten.

`Når gransket du sist Skriftene for å finne ut om «alt stemte»?`