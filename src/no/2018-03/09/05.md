---
title:  Paulus i Aten
date:   29/08/2018
---

Aten var det intellektuelle sentrum i det gamle Hellas og henga seg bokstavelig talt til avguder. Det var marmorstatuer av mennesker og guder overalt, spesielt ved inngangen til agoraen, som var sentrum for byens liv. Paulus var så rystet over avgudsdyrkelsen at han forandret sin praksis. Han diskuterte hver sabbat i synagogen med jøder og fromme hedninger, men ellers daglig på torget med grekerne (se Apg 17,15–22).

Atenerne var ivrige etter å høre noe nytt, så noen filosofer fattet interesse for Paulus’ lære og ba ham tale på Areopagos, setet for byens høyeste råd. I talen unnlot Paulus å sitere Skriften eller fortelle om Guds forhold til Israel, som han ellers gjorde når han hadde et jødisk publikum (se Apg 13,16–41). En slik tilnærming ville ikke ha sagt disse tilhørerne noe. I stedet la han frem viktige bibelske sannheter på en måte som kultiverte hedninger kunne forstå.

`Les Apg 17,22–31. Hvilke sannheter om Gud og frelsen og historien og menneskeheten forkynte Paulus i Areopagos-talen?`

Det meste av det Paulus sa, hørtes latterlig ut for disse selvsikre tilhørerne. De hadde helt andre begreper om Gud og tro. Vi vet ikke hvordan Paulus hadde tenkt å runde av budskapet, for han ble avbrutt da han viste til Guds dom over verden (Apg 17,31). Denne troen var stikk i strid med to greske tanker: (1) at Gud er transcendent og ikke befatter seg med verden og menneskers anliggender, og (2) at når man er død, finnes det ikke noen oppstandelse. Dette forklarer hvorfor evangeliet var dårskap for grekerne (1 Kor 1,23), og antallet konvertitter i Aten var lite.

Men blant dem som kom til å tro, var også noen innflytelsesrike mennesker, som Dionysios, et medlem av Areopagos-rådet, og Damaris. Siden Damaris nevnes ved navn, har hun hatt en viss status (Apg 17,34).

`Paulus’ tale på Areopagos viser at han var seg bevisst sosiale og kulturelle forskjeller. Han siterte til og med en hedensk poet (Apg 17,28) for å underbygge sitt poeng. Hva burde dette lære oss om å bruke ulike metoder for å nå forskjellige slags mennesker?`