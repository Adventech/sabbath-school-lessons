---
title:  Hos Kornelius
date:   06/08/2018
---

I Jaffa bodde Peter hos garveren Simon (Apg 9,43). Fire mil unna, i Cæsarea, bodde den romerske høvedsmannen Kornelius. Han og hans hus var gudfryktige og tilba Gud, enda de ikke hadde noe formelt forhold til jødedommen. Altså var Kornelius en uomskåret hedning. Gud talte til ham i et syn og sa han skulle sende bud til Jaffa etter Peter (Apg 10,1–8).

`Les Apg 10,9–16; Apg 10,28; Apg 10,34–35. Hva opplevde Peter, og hvordan tolket han det?`

Peters syn gjaldt ikke mat, men mennesker. Det var lunsjtid, og Peter var sulten. Stemmen sa at han skulle slakte og spise. Men Gud benyttet situasjonen til å vise ham at evangeliet også gjaldt hedningene.

Synet skulle bryte ned Peters motstand mot hedningene. Han hadde ment at hvis han kom inn i Kornelius’ hus og satte seg til bords med ham, ville også han bli uren. Da kunne han ikke tilbe i templet eller komme frem for Gud. Jødene i Judea og nærområdene pleide ikke omgang med uomskårne hedninger.

Tidens teologi utelukket hedningene fra trosfellesskapet. Den var en fordreining av Israels berettigelse som nasjon: De skulle fortelle verden om den sanne Gud.

Omskjærelsen var tegnet på pakten med Abraham. Derfor holdt man seg unna uomskårne hedninger og foraktet dem. De fikk jo ikke del i paktens velsignelser med mindre de tok imot omskjærelsen og ble jøder. Men dette var uforenlig med at Jesus døde for alle. Etter hvert begynte urkirken å forstå dette.

`Les Tit 2,11; Gal 3,26–28 og Ef 2,11–19. Hva sier disse tekstene om evangeliets universelle natur? Hva sier de om det at kristne mennesker har fordommer mot visse etniske grupper?`