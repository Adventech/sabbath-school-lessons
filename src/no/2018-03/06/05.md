---
title:  Menigheten i Antiokia
date:   08/08/2018
---

Etter Kornelius’ omvendelse gjør Lukas et kort opphold i historien om Peters virke for å skildre evangeliets første suksess blant hedningene.

`Les Apg 11,19–26. Hva skjedde da noen flyktninger fra Jerusalem kom til Antiokia?`

Denne delen av Apg 11 viser tilbake til Paulus’ forfølgelse i kapittel 8. Det vi nettopp har sett, fant sted i Judea og andre steder. Men samtidig skjedde det ting langt borte fra Judea: Noen av hellenistene som måtte forlate Jerusalem, forkynte evangeliet der de kom.

Lukas er opptatt av storbyen Antiokia i Syria. Her begynte flyktningene å forkynne for andre jøder og for hellenistene, og mange tok imot troen. Jesu befaling (Apg 1,8) ble virkelighet i og med de hellenistiske jødekristnes innsats. De ble hedningmisjonens egentlige grunnleggere.

Kirken hadde så stor suksess i Antiokia at apostlene i Jerusalem sendte Barnabas for å undersøke saken. Han merket seg mulighetene for evangeliets fremgang og sendte bud etter Paulus i Tarsos: Han trengte hans hjelp.

Barnabas fikk rett. I det året han og Paulus arbeidet sammen, fikk store folkemengder, for det meste hedninger, høre evangeliet. Deres iver for Jesus Kristus gjorde at de troende der fikk tilnavnet «kristne» (Apg 11,26). Det at de ble kalt «kristne» tyder på at begrepet ble skapt av folk utenfor kirken, trolig for å håne dem. De troende foretrakk å omtale seg som «brødre» (Apg 1,16), «disipler» (Apg 6,1), eller «hellige» (Apg 9,13). Da Apg ble skrevet, var «kristen» blitt en vanlig betegnelse (Apg 26,28), og Lukas later til å like ordet. «Kristen» betyr en tilhenger av Kristus.

`Hva betyr det for deg å bli kalt «kristen»? Hva er det ved deg som er virkelig kristelig? Hvordan er du forskjellig fra ikke-kristne i det som virkelig betyr noe?`