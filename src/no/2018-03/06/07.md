---
title:  Videre studium
date:   10/08/2018
---

«I det tiende kapittelet av Apg får vi enda et eksempel på englenes tjeneste. Dette fører til omvendelse for Kornelius og hans hus. Ta en titt på kapitlene 8–10. Der leser vi at himmelen er mye nærmere den troende som er opptatt av andres frelse enn mange aner. Her bør vi også se at Gud er opptatt av alle mennesker og at alle må behandles som Herrens redskaper for å utføre hans arbeid på jorden.» – SDA Bible Commentary, bind 6, side 1059.

«Når kirken ber, vil Guds sak ha fremgang, og hans fiender taper, selv om de troende ikke slipper for lidelse og martyrdød. Lukas’ tro på evangeliets seier er realistisk og innser at selv om Guds ord ikke er lenket, kan dets tjenere møte lidelser og bli bundet.» – I. Howard Marshall: The Acts of the Apostles (Grand Rapids, 1980), side 206, 207.

**Spørsmål til drøftelse**

`Kornelius omtales som «en from mann, og både han og hele hans hus hørte til dem som fryktet Gud. Han ga ofte gaver til de fattige blant jødene og ba stadig til Gud» (Apg 10,2). Guds Ånd var tydeligvis virksom i Kornelius lenge før han møtte Peter. Kan det tenkes at hans andaktsliv gjorde det mulig for Gud å nå ham med evangeliet? Hva kan hans historie lære oss?`

`Se på mandagens siste spørsmål og still dere spørsmålet: Hva er det ved kulturen, samfunnslivet og politikken der du bor som skaper etnisk spenning og som kristne ikke bør være med på? Altså: Hvordan kan kristne heve seg over sin kultur og bakgrunn?`

`Paulus’ forfølgelse av kirken førte også til noe godt: Flyktningene i Antiokia begynte å forkynne, både for jøder og hellenister. Snakk sammen om smerte og lidelse som Gud har vendt til velsignelse.`

`Jakob var en av Jesu nærmeste disipler (Mark 5,37; Mark 9,2; Mark 14,33). Likevel ble han den første som led martyrdøden. Hvilke andre eksempler har Bibelen på trofaste mennesker som led ufortjent? Hva burde dette lære oss om lidelse?`