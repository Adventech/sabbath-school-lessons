---
title:  Åndens gave
date:   07/08/2018
---

Apg 10,44–48 var et vendepunkt i urkirkens historie. Det var første gang en av apostlene forkynte for uomskårne. I motsetning til hellenistene var apostlene og andre kristne i Judea ikke klar til å ta imot hedninger i kirken. Jesus var Israels Messias. Derfor trodde de evangeliet bare gjaldt jøder. Hedningene skulle først bli jøder, så kunne de slippes inn i trosfellesskapet. De måtte altså bli jøder før de ble kristne. Slike tanker måtte de første jødekristne legge av seg.

Kornelius og hans hus fikk tungetalens gave som et tegn på at denne tankegangen var feil. Gud har ingen favoritter, og jøder og hedninger står likt hva frelsen angår.

`Les Apg 11,1–18. Hvordan reagerte kirken i Jerusalem på det Peter hadde opplevd i Cæsarea?`

Fordommene mot hedningene fikk de kristne i Jerusalem til å kritisere Peter for å ha spist sammen med uomskårne. Det ser ut til at slike skrupler betydde mer for dem enn det at Kornelius og hans hus ble frelst. De kan ha fryktet at hvis kirken sto i fare for å benekte Israels tro, ville de miste Guds gunst og risikere de samme anklagene fra andre jøder som hadde kostet Stefanus livet.

«For Kristi menighet var tiden inne for en radikal omlegning av virksomheten. Den døren som mange kristne jøder hadde lukket for hedningene, skulle nå åpnes, og hedninger som tok imot evangeliet, skulle bli likeverdige disipler uten å la seg omskjære.» – Alfa og Omega, bind 6, side 97 [AA 136].

Som på pinsedagen talte de også her på språk de ikke kjente, ikke i ekstatiske eller himmelske språk. Men hensikten var en annen: For apostlene var gaven rettet mot verdensmisjonen, men for Kornelius bekreftet den at Guds nåde også gjaldt hedninger.