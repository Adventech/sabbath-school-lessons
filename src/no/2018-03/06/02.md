---
title:  Lod og Jaffa
date:   05/08/2018
---

Peter besøkte de troende i kystområdene i Judea. Hensikten var nok å undervise dem (Apg 2,42), men Gud brukte ham til å utføre mirakler som minnet om dem Jesus hadde utført.

`Les Apg 9,32–35. Hvilke likheter finner du mellom et av Jesu mirakler (Luk 5,17– 26) og helbredelsen av Æneas?`

Den korte historien minner om da Jesus helbredet den lamme i Kapernaum (Luk 5,17–26). Detaljene om sengen ligner også. Men virkningen av Æneas’ helbredelse er viktigere, både i Lod og ellers på kysten. Mange ble omvendt etter å ha fått miraklet bekreftet.

`Les Apg 9,36–43. Se over historien om Tabitas oppstandelse. Hva var så spesielt med henne?`

Tabita – arameisk for «gaselle, eller Dorkas på gresk – var kjent for godgjørenhet. Historien om hennes oppstandelse minner også om et av Jesu mirakler der Peter hadde vært til stede: oppvekkelsen av Jairus’ datter (Luk 8,41–42; Luk 8,49–56). Han gjorde som Jesus og ba alle om å gå ut (se Mark 5,40). Han knelte og ba, og så talte han til den døde: «Tabita, stå opp!» (Apg 9,40).

Gud utførte mange mirakler gjennom apostlene (Apg 5,12). Likhetene med Jesu egne mirakler skulle kanskje minne dem om at det som betyr mest, er ikke hvem som gjør det, men at de er overgitt til Gud (se Joh 14,12). Når vi lar Gud bruke oss fullt ut for evangeliet, kan store ting skje. Ikke nok med at Peter reiste opp Tabita. Det førte også til mange omvendelser i Jaffa (Apg 9,42).

`Noen tenker at de ville tro hvis de bare kunne få se et ekte mirakel, slik som dette. Og det hendte faktisk at noen kom til tro etter å ha sett et mirakel, men mange som så mirakler, trodde likevel ikke. Så hva skal troen bygge på?`