---
title:  Forfølgelse under Herodes
date:   09/08/2018
---

Når vi kommer tilbake til Judea, leser vi at kong Herodes henrettet Jakob, Johannes’ bror (Mark 1,19). Nå sto Peter for tur.

`Les Apg 12,1–4. Hva sier dette om urkirkens utfordringer?`

Denne Herodes er Agrippa I, Herodes den stores barnebarn (Matt 2,1). Han styrte Judea i årene 40–44 e.Kr. Han skiltet med sin fromhet og ble populær blant jødene, spesielt fariseerne. Forsøket på å vinne jødenes gunst ved å angripe noen apostler, stemmer godt med det vi vet om ham fra andre kilder.

Henrettelsen av Jakob var i samsvar med Agrippas agenda, så han ville henrette Peter også. Peter ble pågrepet. Hele tiden hadde han fire soldater hos seg: han var lenket til to, en på hver side, og to andre voktet inngangen. Forholdsreglene skulle nok forhindre en gjentakelse av det som hadde skjedd med Peter (og Johannes) en gang tidligere (Apg 5,17–20).

`Les Apg 12,5–18. Hva skjedde som svar på bønn?`

Natten før dagen da Peter skulle føres for retten og henrettes, ble han igjen utfridd av en engel.

Så kommer historien om Agrippas død i Cæsarea (Apg 12,20–23). Man har prøvd å finne dødsårsaken (peritonitt, en svulst, også gift), men Lukas er ikke i tvil: kongens død var Guds dom.

`Jakob blir drept, Peter utfris, og Herodes rammes av Guds vrede. Noen ganger skjer rettferdigheten, andre ganger virker det ikke sånn. Hva skal dette lære oss om vår evne til å forstå og at vi må leve i tro om det vi ikke forstår?`