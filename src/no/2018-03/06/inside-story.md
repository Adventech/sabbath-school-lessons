---
title:  Misjonsfortelling
date:   10/08/2018
---

#### Jesus fanger en fisker 

_Kurihara Kimiyoshi (39) Japan_

Jeg var så glad da fiskeren Sadayuki (48) ble døpt på øya Tsushima. Han hadde vært fisker siden han var 15, og jeg traff ham da han ba om en sigarett på en parkeringsplass.

Min kone og jeg er pionerer for Global Mission og bor på Tsushima, en øy mellom Japan og Korea der det bor 30 000. Vi var de eneste adventistene da vi kom for sju år siden.

Da Sdayuki banket på bilvinduet og ba om en sigarett, måtte jeg bare beklage. Men han virket så trist. Da han gikk, ba vi for ham, og så tenkte jeg: ”Enn om vi gir ham en traktat?” Vi hadde delt ut alle, men det lå en enslig, fillete en på gulvet i bilen. Men ordene var leselige, og det var det eneste vi hadde. Jeg grep jentene i hånden, og så løp vi etter mannen.

Da vi tok igjen ham, sa jeg: ”Beklager. Vi har ikke sigaretter, men vi har dette.” Han grep den uten å nøle og leste mens vi sto der. Så takket han hjertelig. ”For å si det som det er,” sa han, ”så var jeg på vei til en kirke for å finne ut hva håp som ennå fantes. Men dere kom meg i forkjøpet.”

Det var et sjokk. Som om Gud hadde ført oss sammen. Jeg ba ham studere Bibelen med meg hver dag og spurte om han trengte noe å spise. Mannen presenterte seg og takket ja til bibelstudier.

Han kom neste dag, og vi studerte sammen i tre måneder. Han hadde slitt med depresjon og alkoholisme og prøvd å ta sitt liv to ganger med tabletter, men legene hadde reddet ham. Jeg sa at Jesus ikke ville la ham dø uten å oppleve Jesu kjærlighet.

Sadayuki ble døpt i 2015. Han drikker ikke lenger, og han drømmer om å starte et AA-program for å hjelpe alkoholikere.

Noen dager er vi fristet til å gi opp, for det er vanskelig å dele evangeliet med buddhister og shintoister. Men Sadayuki og hans smil minner oss om at Guds veier ikke er våre veier, og han kan føre oss til mennesker som søker sannhet.

_Fortelleren, Kimiyoshi, hadde ikke tenkt å bli misjonær med Global Mission. Han har flysertifikat og ville bli flymisjonær, men Gud ville det annerledes. Han leker fremdeles med fly. Du kan se ham leke med papirfly her: bit.ly/praying-for-students1_

- Japanerne spiser mye ris, fisk og grønnsaker, men lite kjøtt. De lever lenger enn andre.
- Sumobryting er nasjonalsporten.
- Kristendommen kom til Japan i 1549. Nå er 1-2 prosent kristne.
- Det er 97 kirker i Japan, og 15151 medlemmer.