---
title:  Sangen om min venn
date:  11/03/2025
---

Gud har åpenbart sin kjærlighet og rettferdighet på utrolig vis i den kosmiske konflikten. Noen spør kanskje: Burde Gud ha gjort mer for å forhindre og/eller fjerne det onde? Vi har sett et rammeverk for konflikten som tyder på at Gud har respektert den frie vilje som er nødvendig for at kjærligheten ham og menneskene imellom skal kunne utfolde seg fritt. Videre ser det ut til at han har handlet innenfor moralske rammer, eller stridsregler, i den kosmiske striden om hans karakter, som bare kan avgjøres ved at han beviser sin kjærlighet.

`Les Jes 5,1–4. Hvem taler? Hvem taler Jesaja om? Hvem står vingården og vingårdseieren for? Hva betyr det vingårdseieren gjorde for vingården? Hva er resultatet?`

Her synger Jesaja om sin elskede, en vingård. Vingårdseieren er Gud og vingården er Guds folk (se f.eks. Jes 1,8; Jer 2,21). Men det kan også forstås i en videre betydning av hans verk i verden. Versene viser at vingårdseieren (Gud) gjorde alt man kunne forvente for å sikre en fruktbar vingård. Vingården skulle ha gitt gode druer, men den ga bare «beske druer» som andre oversettelser kaller «verdiløse». Det hebraiske ordet her kan bokstavelig talt gjengis med «stinkfrukt». Guds vingård bærer frem råtne druer.

Fra Jes 5,3 er det Gud som taler, og han ber folk «dømme» mellom ham og vingården hans. Og i vers 4 stiller han det viktige spørsmålet: «Hva mer kunne gjøres med vingården min enn det jeg alt hadde gjort? Hvorfor ventet jeg meg gode druer når druene jeg fikk, var beske?» Hva mer kunne han gjøre? Tenk at han ber andre dømme om det han har gjort.

`Når du betrakter korset der Gud ofret seg for alle våre synder, hvordan får da ordene «Hva mer kunne gjøres med vingården min enn det jeg alt hadde gjort?» en helt spesiell betydning?`