---
title:  Den rettferdige som kjenner rettferdig
date:  10/03/2025
---

Kristus gjør djevelens verk til intet. Ifølge 1 Joh 3,8 var det «for å gjøre ende på djevelens gjerninger at Guds Sønn åpenbarte seg» (1 Joh 3,8) og også for å «gjøre ende på ham som har dødens makt, det er djevelen» (Hebr 2,14). Satans nederlag skjer i to stadier. Først motbevises hans baktalelser på korset. Og siden skal hans rike tilintetgjøres.

`Les Rom 3,23–26 og 5,8. Hvordan motbeviser Kristus djevelens anklager?`

Vi har sett at fienden påstår at Gud ikke er fullt ut rettferdig og kjærlig. Men på korset åpenbarer Gud sin rettferdighet og kjærlighet.

«Satan så at hans bedrag var avslørt. Hans herskermetoder ble blottlagt for de syndfrie engler og for det himmelske univers. Han hadde vist seg å være en morder. Ved å utøse Guds Sønns blod hadde han definitivt avskåret seg fra all sympati hos de himmelske vesener.» – Ellen G. White: _Slektenes håp_, s. 581.

`Les Åp 12,10–12 i lys av 1 Mos 3,15. Hvordan kaster avsnittet lys over betydningen av Kristi seier på korset?`

Frelseshistorien gir oss rikelig med bevis for at Gud alltid arbeider for det som til slutt er godt for alle parter. Skriftens Gud gjør alltid det som er godt og best ut fra de muligheter han har til rådighet i den store konflikten (5 Mos 32,4; 1 Sam 3,18; Sal 145,17; Dan 4,37; Hab 1,13; Åp 15,3; 1 Mos 18,25).

`Hvorfor er det så viktig at Guds rettferdighet og kjærlighet kommer til syne i den kosmiske konflikten? Tenk på korset og alt Guds verk i frelsesplanen: Hvordan kan Guds verk gi deg tillit til Guds kjærlighet, til tross for prøvelser og lidelser?`