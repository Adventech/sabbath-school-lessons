---
title:  Jesu lignelse om vingården
date:  12/03/2025
---

I lignelsen om vingårdens herre i Matt 21 fortsetter Jesus der Jes 5 slapp og kaster nytt lys over vingårdseierens karakter og hva han har gjort for vingården sin.

`Les Matt 21,33–39 med spørsmålet i Jes 5,4 i tankene. Hva mer kan han gjøre enn det han har gjort?`

Den første delen av lignelsen siterer sangen i Jes 5 om vingårdseieren og vingården hans. Så tilføyer Jesus at vingårdseieren «forpaktet bort» vingården sin «til noen vinbønder og reiste ut av landet» (Matt 21,33). Men da vingårdseieren to ganger sendte sine tjenere (profetene) for å hente avlingen, slo og drepte forpakterne tjenerne hans (vers 34–36). Til slutt sendte han sin sønn (Jesus) og sa: «Sønnen min vil de vel ha respekt for» (vers 37). Men de drepte også Sønnen hans og sa «‘Der har vi arvingen. Kom, la oss slå ham i hjel, så blir arven vår.’ Dermed grep de ham, kastet ham ut av vingården og slo ham i hjel.» (vers 38–39).

Hva mer kunne han gjøre? Faderen elsket oss så høyt at han gav sin elskede Sønn (Joh 3,16). Hvis den kosmiske konflikten er slik som antydet her, kunne den ikke løses med makt før tiden, men forutsatte at Gud først viste hva han er for en person. Det fikk vi se i Kristi verk (Rom 3,25–26; Rom 5,8). Hva mer kan vi be om enn at Gud (i Kristus) gir seg selv for å dø for oss slik at han kan gjøre oss rettferdige uten at det går ut over hans rettferdighet og fullkomne kjærlighet?

Korset viser at Gud har gjort alt han kunne for å motvirke og utrydde det onde, men uten å ødelegge forutsetningene for ekte kjærlighet. Hvis det hadde vært noen bedre vei Gud kunne ha valgt, ville han ikke da ha valgt den? Selv om vi mennesker lider mye i den kosmiske konflikten, er det Gud som lider mest. Når vi ser på korset, ser vi den lidelse og smerte synden har påført Gud. Men den friheten som kjærligheten innebærer, var så hellig for ham at Kristus var villig til å utholde dette for vår skyld.

`Les Jes 53,4. Hvem sine «smerter» og «sykdommer» var det Kristus bar på korset? Hva sier dette om det Gud har gjort for oss, og hva frelsen har kostet ham?`