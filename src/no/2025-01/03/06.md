---
title:  Et verdig mål
date:  16/01/2025
---

I sin barmhjertighet og forsoning gleder Gud seg over selv den minste positive respons på sin kjærlighet. I ham som alene er verdig kjærlighet og selv er fullkomment rettferdig, kan hver og en av oss bli regnet som rettferdig og bli regnet blant Guds barn som skal leve med ham i fullkommen kjærlighet i all evighet. Dette er frelsens store håp, som inkluderer Kristi verk for oss i himmelen.

Men du lurer kanskje på om dette også gjelder meg? Enn om jeg ikke er god nok? Hva om jeg er redd jeg ikke har nok tro?

`Les Mark 9,17–29. Hva sier Gud til mannen i fortellingen? Hvor mye tro er nok tro?`

Disiplene klarte ikke å drive ut demonen; alt håp syntes ute. Men Jesus kom og sa til faren: «Alt er mulig for den som tror» (Mark 9,23). Og faren svarte med tårer i øynene: «Jeg tror, hjelp meg i min vantro!» (Mark 9,24).

Jesus sa ikke: «Kom tilbake når du har mer tro». Nei, ropet «Hjelp meg i min vantro» var nok.

Uten tro kan vi ikke være til glede for Gud (Hebr 11,6), men Jesus godtar selv den minste tro, og ved tro (på Kristi makt) kan vi være til glede for ham. Gjennom troen og på grunn av Kristi gjerning for oss kan vi gi en respons som er til glede for Gud, slik en far blir glad når et barn gir ham en gave som i seg selv er verdiløs.

Derfor bør vi følge Paulus’ råd om å sette «vår ære i å være til glede for» Gud (2 Kor 5,9–10; jf. Kol 1,10; 1 Tess 4,1; Hebr 11,5). Og vi bør be Gud om å endre våre interesser slik at de også favner det beste for dem vi elsker, og utvide vår kjærlighet slik at den favner andre. «Elsk hverandre inderlig som søsken, sett de andre høyere enn dere selv. Vær ikke lunkne, men ivrige. Vær brennende i Ånden, tjen Herren! Vær glade i håpet, tålmodige i motgangen, utholdende i bønnen. Vær med og hjelp de hellige som lider nød, og legg vinn på gjestfrihet.» (Rom 12,10–13).

`Hvis Gud kan godta oss i Kristus, så må vel vi også godta andre? Hvilket lys kaster nestekjærlighetsbudet (3 Mos 19,18; Matt 22,39) og den gylne regel over dette?`