---
title:  Misjonsfortelling
date:  17/01/2025
---

#### Den takknemlige diakonen

_Av Andrew McChesney_

Jong-Moon Yoon er kjent som den takknemlige menighetstjeneren. Det første han sier, uansett omstendighetene, er «takk». Når noen ber om hjelp, sier han «takk». Når han står overfor en konflikt, sier han «takk». Når han opplever motgang og til og med tap, sier han «takk».

Denne menighetstjeneren i en Syvendedags Adventistmenighet i Sør-Korea har tatt til seg ordene til apostelen Paulus, som i 1 Tess 5,18 sier: «Takk Gud under alle forhold! For dette er Guds vilje med dere i Kristus Jesus», og folk har lagt merke til det.

Jong-Moon er mangeårig eier av en kafé på en strand i Jeongdongjin, et av de mest populære stedene i Sør-Korea for å se soloppganger, spesielt på nyttårsdagen. Blant kundene hans var Nanum. Som tenåring stakk hun av og til innom kaféen for å nyte soloppgangen over en enkel frokost bestående av te og et ristet smørbrød med speilegg, salat og ost. Da hun ble eldre, giftet hun seg og fikk datteren Azsa. De to ble faste frokostkunder, og moren ble overrasket over Jong- Moons takknemlighet. Når hun bestilte noe, sa han «takk». Da hun betalte for frokosten, sa han «takk». Da hun takket ham for maten, sa han «takk».

Under et av besøkene innledet hun en samtale og fikk vite at han går i kirken på lørdager. Hun hadde aldri hørt om folk som gikk i kirken på lørdager. «Kan jeg bli med deg i kirken neste lørdag?» spurte hun.

Neste sabbat fulgte hun og den fem år gamle datteren Jong-Moon ham til kirken, som ligger en halvtimes kjøretur fra kaféen. Kirkemedlemmene ønsket moren og datteren hjertelig velkommen, og de spurte ivrig hvordan de hadde fått vite om kirken. Hun sa at hun hadde kommet på grunn av den takknemlige menighetstjeneren.

Etter gudstjenesten sa Nanum til Jong-Moon at hun ville komme igjen. «Hvis dette er en kirke du går i, kommer jeg til å følge deg», sa hun.

Selv om Nanum aldri hørte navnet Jesus på kaféen, så hun Jesus gjennom Jong-Moons takknemlige ånd. Evangeliet formidles ikke bare muntlig, men også gjennom menneskers liv. Takket være Jong-Moons eksempel begynte den unge moren og jenta å gå regelmessig i kirken. Nå ber hun om at mannen hennes skal bli med dem på sabbatsmorgenene.

En del av dette kvartalets trettende sabbatsoffer vil bidra til å spre evangeliet i Sør-Korea. Takk for at du planlegger å gi en sjenerøs kollekt 29. mars.