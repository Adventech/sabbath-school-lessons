---
title:  Å behage Gud
date:  11/01/2025
---

### Bakgrunnsstoff
Luk 15,11–32, Sef 3,17, Ef 5,25–28, Jes 43,4, Rom 8,1, Rom 5,8, Mark 9,17–29

> <p>Minnevers</p>
> Herren din Gud er hos deg, en helt som frelser. Han fryder og gleder seg over deg og viser deg på ny sin kjærlighet. Han jubler over deg med fryd. (Sef 3,17).

Tenk deg følgende: En femåring kommer til faren sin med en dårlig innpakket gave på farsdagen. Ivrig gir han gaven til faren.

Forestill deg at faren sier: «Jeg bryr meg ikke om gaven din, gutten min. Når alt kommer til alt, kan du ikke gi meg noe som vil glede meg. Det du kan gi meg, kan jeg skaffe meg selv, og det du gir meg, er enten kjøpt for mine penger eller laget av ting jeg har betalt for. Så behold gaven. Jeg verken trenger eller vil ha den. Men jeg er likevel glad i deg.»

Au da!

Hva synes du om farens reaksjon? Ord som «hjerteløs», «kald» og «ufølsom» melder seg. Er det slik Gud reagerer på oss? Kan vi egentlig være til behag for Gud? Det er vanskelig å fatte, men selv om vi er falne vesener, skadet av synd og tilbøyelige til ondskap, kan vi være Gud til behag! Gud ser ikke på oss, eller de gavene vi gir ham, med samme holdning som den faren. Nei, vi kan være til glede for Gud, men bare i Kristus.