---
title:  Mer verdifull enn du aner
date:  12/01/2025
---

Som vi har sett, finnes det ingen – ikke engang den verste synder eller forbryter – som Gud ikke elsker. Og fordi Gud setter mennesker høyere enn vi begriper, gjør synden ham vondt fordi han elsker oss og vet hva den gjør med oss.

`Les Luk 15,11–32. Hva sier lignelsen om den bortkomne sønnen oss om Guds barmhjertighet og kjærlighet? Hva er advarselen til dem som, i likhet med den andre sønnen, blir hjemme?`

I denne historien ber sønnen om å få arven før tiden og avviser dermed faren og farens hus. Den bortkomne sønnen sløser bort arven, blir fattig og sulten og misunner grisene som spiser fra et trau. Da han innser at tjenerne i farens hus har mer enn nok, bestemmer han seg for å gå hjem i håp om å bli tjener.

Det som følger, er sterk kost. Mange ville ha avvist en slik sønn når han kom tilbake. «Du tok arven og ville ikke ha noe med mitt hus å gjøre. Du har ikke lenger noe her å gjøre.» Det ville vel være en logisk, ja, rimelig holdning? Noen ville ha ment at sønnen hadde gått for langt til å bli tatt imot hjemme igjen, iallfall som sønn. Men faren i lignelsen (Gud selv) reagerer ikke slik. For «da han ennå var langt borte, fikk faren se ham, og han fikk inderlig medfølelse med ham. Han løp sønnen i møte, kastet seg om halsen på ham og kysset ham.» (Luk 15,20). Den gang ble det ansett som uverdig for husets herre å løpe noen i møte, men faren løp ut for å møte gutten sin, og enda merkeligere var det at han tok ham til seg igjen og sågar feiret ham. Dette viser hva Gud føler for alle som er på avveier, og hvor glad han blir når en vender hjem. For et bilde av Gud!

`Reaksjonen til den andre sønnen er interessant. Var ikke reaksjonen menneskelig og forståelig? Hva kan hans del av historien si oss om at menneskers rettferdighetsbegreper ikke fanger opp evangeliets dybde og Guds kjærlighet til oss?`