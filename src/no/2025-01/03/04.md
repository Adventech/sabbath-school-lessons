---
title:  Glede Gud?
date:  14/01/2025
---

Hvordan kan universets Gud glede seg over mennesker på en liten planet i et tilsynelatende uendelig univers? Hvordan kan vi bety så mye for det høyeste vesenet, som er allmektig og ikke trenger noe? Disse spørsmålene kan deles inn i to kategorier. For det første: Hvordan kan Gud være så glad? For det andre, hvordan kan mennesker glede ham, vi som er syndere? Det første av disse spørsmålene er temaet for i dag, det andre for i morgen.

`Les Jes 43,4, Sal 149,4 og Ordsp 15,8–9. Hva sier de oss om Guds glede over sitt folk?`

Som vi så i går, kan Gud glede seg over oss fordi Gud elsker mennesker og har deres beste for øye, slik alle gjør som elsker og bryr seg om andre.

Omvendt er Gud ikke glad når mennesker gjør noe ondt. I Ordsp 15,8–9 står det at mens Gud «avskyr» de urettferdiges «offer» og «vei», har han glede i «de rettskafnes bønn» og «han elsker den som jager etter rettferdighet». Dette viser ikke bare at Gud avskyr det onde, men også at han gleder seg over det gode. Det setter også Guds glede og kjærlighet i direkte sammenheng med hverandre, og viser sammenhengen mellom Guds kjærlighet og hans glede, som går igjen i hele Skriften.

Sal 146,8 sier at «Herren elsker de rettferdige». I 2 Kor 9,7 står det: «Gud elsker en glad giver». Legg merke til hva som ikke står. Det står ikke at Gud kun elsker de rettferdige eller at Gud bare elsker dem som gir med glede. Gud elsker alle. Men da må det bety at Gud elsker de «rettferdige» og «glade givere» i en spesiell forstand. Det vi har sett i Ordsp 15,8–9 gir oss en pekepinn: Gud elsker disse og andre i den forstand at han gleder seg over dem.

`Tenk på hvor nære bånd det må være mellom himmel og jord for at universets skaper kan være opptatt av oss, også følelsesmessig. Hvilken glede har du av denne tanken, spesielt hvis du har det vanskelig for tiden?`