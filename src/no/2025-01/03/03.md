---
title:  Jublende glade
date:  13/01/2025
---

Det er ikke lett å fatte at hvert enkelt menneske er av uvurderlig verdi for Gud, og det er derfor han fryder seg når én sjel blir frelst.

`Les Sef 3,17. Hvordan kastes det lys over lignelsen om den fortapte sønnen?`

Verset skildrer Guds glede over sitt frikjøpte folk. Nesten alle hebraiske ord for glede og fryd er samlet i dette verset og beskriver Guds glede over sitt frelste folk. Det er som om ingen av ordene i seg selv er nok til å skildre hvor stor Guds glede var denne dagen.

Legg også merke til hvor Gud er i dette verset: «hos» sitt folk. Forsoningen som følger av kjærlighetsrelasjonen, kommer med Guds umiddelbare nærvær. Akkurat som faren som ser sønnen langt borte og kommer løpende, er Gud her midt blant sitt folk.

I Jes 62,4 brukes en metafor om ekteskapet på lignende vis. Ifølge Jes 62,4 skal Guds folk kalles «Hefzibah», som betyr «Den jeg har kjær», og landet skal kalles «Beulah», som betyr «Den jeg har tatt til ekte». Hvorfor? Fordi «Herren har deg kjær og vil ta landet til ekte». Selve høydepunktet for Guds glede er gjenopprettelsens dag, når han tar imot sitt folk og gleder seg over oss, slik faren gledet seg over sin bortkomne sønn.

`Les Ef 5,25–28. Hva sier dette om den kjærlighet vi også er kalt til å vise?`

Her formanes mennene til å elske sin kone «slik Kristus elsket kirken og ga seg selv for den», og til å elske sin kone «som sin egen kropp» (Ef 5,25; Ef 5,28). Disse versene peker ikke bare på den uselviske og oppofrende kjærlighet en mann skal vise sin kone, de sier også at Kristus elsker sitt folk (kirken) som en del av seg selv.