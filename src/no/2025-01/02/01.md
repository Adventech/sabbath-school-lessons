---
title:  Kjærlighetspakt
date:  04/01/2025
---

### Bakgrunnsstoff
2 Pet 3,9, 5 Mos 7,6–9, Rom 11,22, 1 Joh 4,7–20, Joh 15,12, 1 Joh 3,16

> <p>Minnevers</p>
> Den som elsker meg, vil holde fast på mitt ord, og min Far skal elske ham, og vi skal komme og bo hos ham (Joh 14,23).

Mange har fått høre at det greske ordet agape uttrykker en kjærlighet som er unik for Gud, mens andre ord for kjærlighet, f.eks. phileo, viser til en annen og lavere type kjærlighet. Noen mener også at agape er en ensidig kjærlighet, en som bare gir, men aldri tar imot og er uavhengig av menneskets respons.

Men en studie av Guds kjærlighet i Skriften viser at dette er en misforståelse, selv om den er vanlig. For det første brukes agape ikke bare om Guds kjærlighet, men også om menneskers kjærlighet, iblant sågar misforstått kjærlighet (2 Tim 4,10). For det andre bruker Skriften mange andre ord om Guds kjærlighet. Jesus sa f.eks.: «Far selv elsker dere fordi dere har elsket meg» (Joh 16,27). Her brukes phileo ikke bare om menneskelig kjærlighet, men også om Guds kjærlighet til mennesker. Phileo er altså ikke en mangelfull form for kjærlighet, den rommer også Guds kjærlighet.

Skriften lærer oss også at Guds kjærlighet ikke er ensidig, men relasjonell i den forstand at det gjør en forskjell for Gud om mennesker speiler hans kjærlighet tilbake til ham og andre.