---
title:  Kjærlighetspakt
date:  06/01/2025
---

Bibelen skildrer ofte Guds spesielle kjærlighetsforhold til oss med familie- eller slektskapsmetaforer, særlig metaforer om kjærligheten mellom mann og kone eller en god mor og hennes barn. Bildene brukes for å beskrive det spesielle forholdet mellom Gud og hans paktsfolk. Dette forholdet er preget av paktskjærlighet, som ikke bare innebærer Guds kjærlighet til sitt folk, men også forventninger om at folket skal ta imot kjærligheten og elske ham (og hverandre) igjen.

`Les 5 Mos 7,6–9. Hva sies om forholdet mellom Guds inngåelse av pakter og Guds godhet?`

5 Mos 7,9 skildrer den kjærlighet Gud har til sitt paktsfolk, et forhold som delvis beror på om de forblir trofaste eller ikke. Guds kjærlighet er ikke betinget, men det er paktsforholdet.

Ordet som er oversatt «kjærlighet» i 5 Mos 7,9, ḥesed, er et eksempel på paktsaspektet i Guds kjærlighet (og mye mer). Ḥesed brukes ofte for å beskrive hvor stor Guds barmhjertighet, godhet og kjærlighet er. Ḥesed betegner den standhaftige kjærlighet til en annen innenfor et gjensidig kjærlighetsforhold. Det innleder også en slik relasjon og forventer at den andre vil gjengjelde kjærligheten.

Guds ḥesed viser at hans kjærlighet er pålitelig, standhaftig og varig. Samtidig avhenger mottakelsen av ḥeseds goder av folkets vilje til å adlyde og ivareta sin side av forholdet (se 2 Sam 22,26; 1 Kong 8,23; Sal 25,10; Sal 32,10; 2 Krøn 6,14).

Guds urokkelige kjærlighet er grunnlaget for alle kjærlighetsforhold, og vi kan ikke matche den. Gud har ikke bare gitt oss livet, i Kristus har han gitt seg selv for oss. «Ingen har større kjærlighet enn den som gir livet for vennene sine» (Joh 15,13). Det største uttrykket for Guds kjærlighet var at Herren fornedret «… seg selv og ble lydig til døden, ja, døden på korset» (Fil 2,8).

`Hvordan kan du ha Guds kjærlighet for øye hele tiden? Er det viktig?`