---
title:  Guds evige kjærlighet
date:  05/01/2025
---

Bibelen lærer at Gud elsker alle. Den lille Bibel (Joh 3,16) sier det: «For så høyt har Gud elsket verden at han ga sin Sønn, den enbårne, for at hver den som tror på ham, ikke skal gå tapt, men ha evig liv».

`Les Sal 33,5 og 145,9. Hvor langt rekker Guds kjærlighet, barmhjertighet og nåde?`

Noen tror kanskje at de ikke fortjener kjærlighet, eller at Gud kan elske alle andre, men ikke dem. Men Bibelen lærer at Gud elsker hvert eneste menneske. Det er ingen han ikke elsker. Og fordi Gud elsker alle, ønsker han at alle skal bli frelst.

`Les 2 Pet 3,9, 1 Tim 2,4 og Esek 33,11. Hva sier de om Guds ønske om å frelse alle mennesker?`

Verset etter Joh 3,16 tilføyer: «Gud sendte ikke sin Sønn til verden for å dømme verden, men for at verden skulle bli frelst ved ham» (Joh 3,17). Var det bare opp til Gud, ville alle ta imot hans kjærlighet og bli frelst. Men Gud tvinger ikke sin kjærlighet på noen. Det står oss fritt å ta imot eller avvise den.

Og selv om noen avviser den, slutter ikke Gud å elske dem. I Jer 31,3 forkynner han: «Med evig kjærlighet har jeg elsket deg, jomfru Israel, derfor har jeg hele tiden vist deg miskunn». Andre steder i Bibelen står det at Guds kjærlighet varer evig (se f.eks. Sal 136). Guds kjærlighet tar ikke slutt. Den er evig. Dette er vanskelig for oss å forstå, for vi har jo ofte lett for ikke å elske andre.

Men hvis vi fikk oppleve denne kjærligheten – at Gud virkelig elsker oss – ville vi kanskje behandle andre annerledes.

`Hvis Gud elsker alle, må han elske noen ganske dårlige personer, for slike finnes. Hva bør Guds kjærlighet til dem si oss om hvordan vi bør være mot dem?`