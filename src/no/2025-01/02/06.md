---
title:  Gi som gave det dere fikk som gave
date:  09/01/2025
---

Slik tjeneren ikke kunne betale gjelden sin til herren, kan heller ikke vi betale tilbake til Gud. Vi kan ikke gjøre oss fortjent til Guds kjærlighet. «Gud viser sin kjærlighet til oss ved at Kristus døde for oss mens vi ennå var syndere» (Rom 5,8). For en kjærlighet! Som det står i 1 Joh 3,1: «Se hvor stor kjærlighet Far har vist oss: Vi får kalles Guds barn».

Men det vi både kan og bør gjøre, er å gjenspeile Guds kjærlighet til andre som best vi kan. Når vi har fått så stor barmhjertighet og tilgivelse, kan vi vel ikke annet enn å vise andre barmhjertighet og tilgivelse? Husk at tjeneren tapte sin herres medfølelse og tilgivelse fordi han ikke viste sin medtjener det samme. Hvis vi virkelig elsker Gud, vil vi ikke la være å gjenspeile hans kjærlighet til andre.

`Les Joh 15,12, 1 Joh 3,16 og 1 Joh 4,7–12. Hva er sammenhengen mellom Guds kjærlighet, vår kjærlighet til Gud og vår kjærlighet til andre?`

Rett etter Joh 15,12 sa Jesus: «Dere er mine venner hvis dere gjør det jeg befaler dere» (Joh 15,14). Og hva var det? Blant annet å elske andre slik han elsket dem. Her og ellers sier Jesus vi skal elske Gud og hverandre.

Kort sagt bør vi innse at vi har fått ettergitt en uendelig gjeld vi ikke kan betale tilbake, en gjeld som ble betalt på korset. Derfor bør vi elske og prise Gud og leve i kjærlighet og nåde med andre. Som det står i Luk 7,47, elsker den som er tilgitt mye, mye, men «den som får lite tilgitt, elsker lite». Og hvem av oss er vel ikke klar over hvor mye han eller hun har blitt tilgitt?

Hvis det å elske Gud innebærer at vi elsker andre, bør vi snarest mulig dele budskapet om Guds kjærlighet, både i ord og handling. Vi bør hjelpe folk i deres hverdag, og vi bør prøve å formidle Guds kjærlighet og vise mennesker veien til ham som gir løftet om evig liv i en ny himmel og på en ny jord – en helt ny skapelse i forhold til denne verden, som er så ødelagt og herjet av synd og død, de sørgelige fruktene av å avvise Guds kjærlighet.

`Hvordan kan du konkret elske Gud ved å elske andre? Hva kan du gjøre i dag og i dagene som kommer for å vise andre Guds kjærlighet og (etter hvert) inspirere dem til å glede seg over løftet om evig liv?`