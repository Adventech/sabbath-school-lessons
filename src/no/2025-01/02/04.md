---
title:  Betinget forhold
date:  07/01/2025
---

Gud kaller og innbyr oss til et nært kjærlighetsforhold (se Matt 22,1–14). En riktig respons på kallet er å adlyde Guds befaling om å elske Gud og å elske andre (se Matt 22,37–39). Skal vi få glede av forholdet, må vi ta imot Guds kjærlighet uten forbehold.

``

Her og ellers læres det at de godene et kjærlighetsforhold til Gud gir, avhenger av det svaret vi gir på hans kjærlighet. Men vi må ikke tro at Gud noen gang slutter å elske noen. Vi har jo sett at Guds kjærlighet varer evig. Og selv om Gud i Hos 9,15 sier om sitt folk: «Jeg kan ikke elske dem lenger», må vi huske at Gud senere i boken sier at «jeg vil elske dem av hjertet» (Hos 14,5). Hos 9,15 kan ikke bety at Gud helt slutter å elske sitt folk. Det må snarere vise til betingelsene for en bestemt side eller fordel ved et kjærlighetsforhold til Gud. Og det avgjørende for at forholdet skal vare, er måten vi besvarer hans kjærlighet på.

«Den som kjenner mine bud og holder dem, han er det som elsker meg. Og den som elsker meg, skal min Far elske. Ja, også jeg skal elske ham og åpenbare meg for ham». (Joh 14,21). Jesus sier også til disiplene: «Far selv elsker dere fordi dere har elsket meg og trodd at jeg er kommet fra Gud» (Joh 16,27).

Disse og andre tekster lærer at vi kan bevare et frelsende forhold til Gud ved å ta imot hans kjærlighet (og er villige til å videreføre denne kjærligheten). Men det betyr ikke at Guds kjærlighet noen gang opphører. Vi kan ikke hindre solen i å skinne, men vi kan gjemme oss for solstrålene. Vi kan heller ikke stanse Guds evige kjærlighet, men vi kan til slutt avslå å ha noe forhold til Gud og dermed avskjære oss selv fra det som forholdet tilbyr, så som løftet om evig liv.

`Hvordan kan vi se og oppleve Guds kjærlighet, enten vi gjengjelder den eller ikke? Hvordan åpenbarer f.eks. naturen Guds kjærlighet, også etter synden?`