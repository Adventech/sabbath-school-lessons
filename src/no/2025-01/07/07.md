---
title:  Til fordypning
date:  14/02/2025
---

Ellen G. White: “I begynnelsen» s. 11–21, i _Alfa og Omega_, bind 1.

«I sin uendelige visdom ødela ikke Gud Satan da han ble fjernet fra himmelen. Siden Gud bare kan godta kjærlighetens tjeneste, må lojaliteten fra hans skapninger grunne seg på en overbevisning om hans rettferdighet og godhet. Innbyggerne i himmelen og i de skapte verdener var ikke rede til å fatte syndens natur og følger, og kunne derfor ikke ha forstått at Gud ville ha handlet rettferdig hvis han hadde tilintetgjort Satan. Hvis Satan var blitt utslettet uten videre, ville noen ha tjent Gud av frykt snarere enn av kjærlighet. Bedragerens innflytelse ville dermed ikke ha blitt fullstendig tilintetgjort. Heller ikke ville opprørsånden blitt rykket opp med rot. Til beste for hele universet gjennom all evighet måtte han få anledning til å utvikle sine planer, så alle skapte vesener kunne se hans anklager i det rette lys. Det var altså nødvendig at Guds rettferdighet og nåde og hans lovs uforanderlighet én gang for alle ble hevet over enhver tvil.

Satans opprør skulle være til lærdom for universet gjennom alle kommende tidsaldre – et evig vitnesbyrd om syndens natur og dens forferdelige følger. Gjennomføringen av Satans herredømme og dets virkning både på mennesker og engler ville vise konsekvensene av å tilsidesette Guds autoritet. Det ville vitne om at alle skapningers ve og vel er avhengig av at Guds lederskap består. På den måten skulle historien om dette forferdelige opprørseksperiment bli et stadig vern for alle hellige vesener, for å hindre at noen ble ført bak lyset med hensyn til hva overtredelse egentlig er, og for å verne dem mot å synde og pådra seg straffen som følger med.» – Ellen G. White: _Alfa og Omega_, bind 1, side 20, 21.

**Forslag til samtale**

`«Teodicé» er et begrep for forsvar av Gud i møte med ondskapen. Men det er ikke et forsvar av ondskapen. Tenk deg at noen i himmelen sier: «Å, ja, Jesus, nå forstår jeg hvorfor familien min ble torturert og drept for øynene på meg. Det gir jo god mening. Takk, Jesus!» Det er absurd. Hvordan kan vi forstå at det er Gud, og ikke ondskapen, som til syvende og sist blir frikjent i den store konflikten? (Se studium 9.)`

`Har du noen gang følt deg litt som Job? Har du vært fristet til å tenke at det ikke kan finnes forklaring på lidelsene du eller dine har opplevd? Hvordan kan Jobs endelige erkjennelse av at han «har talt uten å forstå» (Job 42,3) kaste lys over vår situasjon?`