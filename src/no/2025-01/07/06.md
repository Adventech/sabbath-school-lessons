---
title:  Kjærlighet og ondskap?
date:  13/02/2025
---

Gud har gitt oss fri vilje fordi vi ikke kan elske uten den; og ondskap skyldes misbruk av den frie viljen. Men mange spørsmål står ubesvarte. Gud tillater det onde en stund, enda han forakter det intenst, for om han ikke åpner for den muligheten, utelukker han kjærligheten, og ødelegger han det for tidlig, skader han den tilliten kjærligheten trenger.

«Verdens syn på Guds vesen ble innhyllet i villfarelsens mørke. Satans veldige bedrag måtte avsløres for å spre de mørke skyggene, så verden igjen kunne finne tilbake til Gud. Men maktbruk var utelukket. Å ty til makt er i strid med Guds prinsipper. Han ønsker bare kjærlighetens tjeneste. Og kjærlighet kan ikke påbys eller vinnes ved makt og myndighet. Bare kjærlighet kan vekke kjærlighet. Å kjenne Gud er å elske ham. Verden måtte få se kontrasten mellom ham og Satan.» – Ellen G. White: _Slektenes håp_, s. 11.

Uten fri vilje ville det ikke finnes kjærlighet, og hvis Gud er kjærlighet, er det ikke noe alternativ å oppheve kjærligheten eller den friheten som trengs for at den skal kunne eksistere. Man kan også tenke seg at hvis vi kjente enden fra begynnelsen, slik Gud gjør, ville vi ikke ønske at han skulle ta fra oss den. For hvem vil vel leve i et univers uten kjærlighet?

Les Rom 8,18 og Åp 21,3–4. Hvordan kan vi ha tillit til Guds godhet i en verden med ondskap?

Vi kan ikke se gjennom mørket, men Gud ser enden fra begynnelsen. Han kan også se den evige lykken som er lovet alle som setter sin lit til Jesus. Rom 8,18 sier at «det vi må lide i den tiden som nå er, ikke kan regnes for noe mot den herligheten som en gang skal åpenbares og bli vår». Har vi tro og tillit nok til å stole på løftet?

Kjærligheten og den friheten den innebærer, var så grunnleggende og hellig at Jesus gikk korsets vei og led i stedet for å nekte oss denne friheten. Han gav oss den, enda han visste hva det ville koste ham. Hvorfor er det viktig å ha dette i bakhodet?

`Hvordan er dette med den frie vilje et vern mot tanken om at alt som skjer, er Guds vilje?`