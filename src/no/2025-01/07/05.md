---
title:  Den frie vilje
date:  12/02/2025
---

Det er mye vi ikke forstår av Guds veier og tanker, men Skriften peker på ting som kan bidra til å løse ondskapens problem. En måte er det såkalte forsvaret om den frie vilje.

Forsvaret om den frie viljen er tanken om at det onde skyldes at skapningen misbruker sin frie vilje. Gud kan ikke klandres for det onde fordi det onde skyldes at vi misbruker den frie viljen Gud av gode grunner har gitt oss. Men hvorfor ga Gud oss en fri vilje? C. S. Lewis skrev at «selv om den frie viljen gjør ondskap mulig, er den også det eneste som gjør det mulig å ha en kjærlighet, godhet eller glede som er verdt å ha. Det ville neppe være verdt å skape en verden av roboter – skapninger som fungerte som maskiner. Den lykken Gud ønsker for sine høyere skapninger, er lykken ved å være fritt og frivillig forenet med ham og med hverandre. ... Og da må de være frie.» – _Mere Christianity_ (New York: MacMillan, 1960), s. 52.

`Les 1 Mos 2,16–17. Hvordan fikk Adam og Eva moralsk frihet?`

Hvorfor befale noe hvis de ikke hadde en fri vilje? Adam og Eva spiste av den forbudte frukten, og siden har verden vært fylt av ondskap. I 1 Mos 4, kapitlet etter fortellingen om syndefallet, ser vi syndens følger da Kain dreper sin bror. Fortellingen om syndefallet viser at menneskenes misbruk av den frie vilje førte synd og ondskap inn i verden.

Hele Skriften viser at menneskets frie moralske vilje er en realitet. (Se 5 Mos 7,12–13; Jos 24,14–15; Sal 81,12–15 og Jes 66,4.) Hver eneste dag gjør vi bruk av den frie viljen Skaperen har gitt oss. Uten fri vilje ville vi ikke være mennesker. Vi ville ligne en maskin, eller en robot uten hjerne.

`Sony Corporation laget robothunden Aibo. Den ser ut som en hund, men blir ikke syk, får ikke lopper, biter ikke, trenger ikke sprøyter og røyter ikke. Ville du ha byttet ut din hund av kjøtt og blod med en Aibo? Hvordan kan svaret gjøre det lettere å forstå hvorfor Gud skapte oss slik han gjorde, med fri vilje – enda så risikabelt det var?`