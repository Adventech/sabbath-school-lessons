---
title:  «Hvor lenge, herre?»
date:  09/02/2025
---

Det ondes problem er ikke noe nytt, vi finner det i Skriften.

`Les Job 30,26; Jer 12,1; Jer 13,22; Mal 2,17 og Sal 10,1. Hvordan synliggjør tekstene det ondes problem i menneskers erfaring?`

Tekstene reiser mange spørsmål. Hvorfor later de onde til å ha fremgang og tjene på sin ondskap, om ikke alltid, så ofte nok? Hvorfor lider de rettferdige så mye? Hvor er Gud når det skjer noe ondt? Hvorfor synes Gud iblant å være langt borte og skjult for oss?

Vi må ikke trivialisere ondskapen og prøve å løse problemet ved å bagatellisere hva slags eller hvor mye ondskap som finnes i verden. Ondskapen er forferdelig – og Gud hater den mer enn vi gjør. Derfor kan vi slutte oss til ropet som lyder gjennom hele Skriften som svar på all ondskapen og uretten i verden: «Hvor lenge, Herre?»

`Les Matt 27,46. Hvordan forstår du Jesu ord? Hva sier de om hvordan ondskapen berørte Gud?`

På korset stilte Jesus selv spørsmålet: «Min Gud, min Gud, hvorfor har du forlatt meg?» (Matt 27,46). Her ser vi at Gud selv rammes av det onde, en sannhet som ble tydeliggjort i Kristi lidelse og død på korset, der all verdens ondskap rammet ham.

Men også her er det håp. Det Kristus gjorde på korset, ga seier over ondskapens opphav, Satan, og vil til slutt utslette ondskapen helt og holdent. Jesus siterte disse ordene fra Sal 22,2, og resten av salmen ender i triumf.

`På korset så Jesus frem mot et håp han ikke kunne se der og da. Hvordan kan vi hente trøst i hans erfaring når heller ikke vi kan se håpet?`