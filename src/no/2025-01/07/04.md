---
title:  En skeptisk teist
date:  11/02/2025
---

I Jes 55,8–9 sier Gud: «For mine tanker er ikke deres tanker, og deres veier er ikke mine veier, sier Herren. Som himmelen er høyt over jorden, slik er mine veier høyt over deres veier og mine tanker høyt over deres tanker.»

Guds tanker er høyere enn våre. Vi kan ikke engang forestille oss kompleksiteten i Guds plan for historien. Hvorfor kan vi da forvente å vite hvilke grunner Gud har for det han gjør eller ikke gjør?

En måte å nærme seg det ondes problem på, går ut fra hvor lite vi vet og kalles «skeptisk teisme». En skeptisk teist tror at Gud har gode grunner til å handle som han gjør, men vår begrensede kunnskap gjør at vi ikke kan vite hva grunnene er. Den skeptiske teisten er skeptisk til vår evne til å kjenne eller fullt ut forstå Guds tanker omkring det onde i verden. Det at vi f.eks. ikke kan se bakterier som svever i luften rundt oss, betyr ikke at de ikke er der. Det at man ikke vet hva Guds grunner er, betyr ikke at Gud mangler gode grunner.

`Les Sal 73. Hvordan forholder salmisten seg til ondskap og urett i sin verden? Hva ser han som gir ham et annet perspektiv?`

Verdens ondskap plaget salmisten. Han så seg om og så at de onde hadde medgang. Det virket så urettferdig. Han kunne ikke forstå det. Lønte det seg å tro på Gud og tjene ham? Men så kikket han inn i helligdommen.

Helligdommen gir oss noe av nøkkelen til ondskapens problem: erkjennelsen av at det finnes en rettferdig dommer som vil sørge for rettferdighet og dom når tiden er inne.

`Kan Bibelens lære om helligdommen og dommen belyse ondskapens problem? Hvordan? Hjelper det å vite at historiens enkeltheter og Guds rettferdige dommer vil bli åpenbart til slutt når vi sitter med mange ubesvarte spørsmål?`