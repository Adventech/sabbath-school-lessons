---
title:  Det er mye vi ikke vet
date:  10/02/2025
---

Historien ender når kjærligheten seirer over det onde. Men fram til da har vi mange store spørsmål. Hvordan kan vi tenke og snakke om ondskapens problem slik at det kan være til hjelp?

`Les Job 38,1–12. Hvordan kaster Guds svar til Job lys over ondskapens problem? Hvor mye vet vi, og hvor mye vet vi ikke om hva som foregår bak kulissene?`

Job hadde lidd mye, og han hadde stilt mange spørsmål om hvorfor så mye ondskap og lidelse rammet ham. Han ba om å få møte Gud og få svar på spørsmålene sine uten at han kjente til det som skjedde ved det himmelske hoff (se Job 1–2).

Guds svar til Job er påfallende. «Da svarte Herren Job ut av stormen og sa: Hvem er dette som formørker min plan med uforstandige ord?» (Job 38,1–2). En oversettelse uttrykker det på denne måten: «Hvorfor snakker du så mye når du vet så lite?» Og i vers 4 tilføyer Gud: «Hvor var du da jeg grunnla jorden? Fortell det, hvis du vet det!»

`Les Job 42,3. Hvordan belyser Jobs svar det vi bør innse om vår egen situasjon?`

I sine svar viste Gud at det var mye Job ikke visste og forsto. Som Job bør også vi innse at det skjer mye her i verden, og bak kulissene, som vi ikke kjenner til eller forstår. Når vi ikke kjenner svarene på spørsmålene våre, betyr ikke det at det ikke finnes gode svar, eller at de ikke en dag vil bli oppklart. Men frem til da må vi stole på Guds godhet, som vi jo kjenner.

`Tenk over hvor lite vi faktisk vet. Hvorfor bør vi da lære oss å leve med ubesvarte spørsmål om det vanskeligste av alt: ondskap og lidelse?`