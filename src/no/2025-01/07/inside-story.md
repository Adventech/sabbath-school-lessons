---
title:  Misjonsfortelling
date:  14/02/2025
---

#### En stemme i mørket

_Av Andrew McChesney_

Grace Babcock våknet plutselig midt på natten av lyden av en sint stemme. «Du vet ikke», sa stemmen. «Du forstår ikke».

Grace var ikke redd. Hun var snarere irritert over å bli vekket i ettromsleiligheten på Holbrook Indian School, der hun jobbet som lærer. Hun lyttet.

«Gud bruker deg som en marionettdukke», sa stemmen. «Det er ting du ikke vet. Du følger Gud blindt, og Gud er tyrannisk.»

Grace hadde slitt med tilliten til Gud. En Holbrook-elev hadde nylig omkommet i en bussulykke, noe som hadde rammet henne hardt. Hun hadde mange spørsmål til Gud, men hadde egentlig ikke lyst til å snakke med ham om dem.

Nå anklaget stemmen Gud, og det likte hun heller ikke.

«Gå din vei», sa hun. «Jeg vil ikke snakke med deg».

Stemmen ble stille.

Men anklagene mot Gud hang tungt i rommet. Grace hadde ikke lyst til å snakke med Gud, men hun mente at det ikke var mer enn rett og rimelig at han fikk muligheten til å svare. Hun spurte Gud om hver enkelt anklage hun hadde hørt. Det ble stille. Hun sovnet.

Neste dag dro Grace til et sted i naturen der hun ofte likte å tenke. Hun satte seg på en brun stein og tok opp anklagene med Gud igjen. Det ble stille. Da det ble kveld, gikk hun hjem.

Neste dag dro hun tilbake til naturområdet. Igjen var det stille. Men da hun gikk hjem, kjente hun en stemme som sa: «Du trenger ikke å vite svarene på disse spørsmålene du stiller. Du trenger å ha tro og tillit.»

«Det er sant», sa hun. «Jeg trenger ikke å vite svarene. Men jeg trenger å vite at du er god. Akkurat nå vet jeg ikke at du er god.»

Hjemme åpnet Grace bibelstudiehåndboken for voksne og begynte å lese. Mens hun leste, kjente hun en stemme som sa: «Se opp».

Da hun løftet blikket, så hun et bilde fra en malebok på kjøleskapet. Hun hadde fått bildet av en elev i femte klasse, og det forestilte Jesu kors og ordene i Joh 3,16. «Det gjorde du for vår skyld, Jesus», sa Grace. «Siden du gjorde det, er du god. Du er virkelig god. Jeg kan stole på deg, selv om jeg ikke har svar på alle spørsmålene mine.»

Denne misjonshistorien gir et innblikk i et tidligere trettende sabbatsprosjekt. Grace Babcock underviser elever på barneskolen ved Holbrook Seventh-day Adventist Indian School i USA, som mottok det trettende sabbatsofferet i 2021. Takk for at du støtter forkynnelsen av evangeliet med dette kvartalets trettende sabbatsoffer på 29. mars.