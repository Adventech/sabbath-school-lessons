---
title:  Ondskapens problem
date:  08/02/2025
---

### Bakgrunnsstoff
Job 30,26, Matt 27,46, Job 38,1–12, Sal 73, 1 Mos 2,16–17, Åp 21,3–4

> <p>Minnevers</p>
> Han skal tørke bort hver tåre fra deres øyne, og døden skal ikke være mer, heller ikke sorg eller skrik eller smerte. For det som en gang var, er borte. (Åp 21,4).

Det ondes problem er kanskje kristendommens største problem, for hvordan kan Gud være fullkomment god og kjærlig når det finnes ondskap i verden? Hvorfor finnes det så mye ondskap hvis Gud er allgod og allmektig?

Problemet er ikke bare teoretisk, det plager mange og gjør at noen ikke lærer å kjenne og elske Gud.

«Syndens opphav og eksistens er et stort problem for mange. De ser hvordan ondskapen fører til mye sorg og ulykke, og de undrer seg over at slikt kan skje der en allvis, allkjærlig og allvitende Gud hersker. Dette er et mysterium de ikke kan finne noen forklaring på.» – Ellen G. White: _Alfa og Omega_, bind 8, s. 9.

Mange ateister sier ondskapens problem er grunnen til at de er ateister. Men denne og de neste ukene skal vi se at Bibelens Gud er tvers igjennom god og at vi kan stole på ham – på tross av ondskapen som har infisert vår verden.