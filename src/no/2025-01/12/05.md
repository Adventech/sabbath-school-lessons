---
title:  Ropet om rettferd
date:  19/03/2025
---

Profetene i Skriften trekker stadig frem Guds oppfordring til et rettferdig samfunn. Skriften går ikke av veien for å sette et kritisk søkelys på urett og undertrykkelse. Ropet om at Gud skulle holde dom, var i seg selv et rop om at Gud skulle sørge for rettferd.

Blant andre profeten Jesaja legger ikke fingrene imellom når han taler om uretten i datidens Israel. Hans ord og krav om rettferd bør klinge høyt og tydelig i våre ører i dag. «Lær å gjøre godt! Søk det som er rett, hjelp den undertrykte, vær forsvarer for farløse, før enkers sak!» (Jes 1,17). Han roper «ve» over dem som «gir urettferdige påbud» og «tar retten fra de hjelpeløse» (Jes 10,1–2) og advarer: «hva vil dere gjøre på oppgjørsdagen, når ødeleggelsen kommer fra det fjerne? Hvem flykter dere til for å få hjelp, og hvor vil dere gjøre av rikdommen deres» (Jes 10,3).

Og profeten Jeremia forkynner Guds budskap på samme måte: «Ve den som bygger sitt hus med urettferdighet, sine loftssaler med urett. Han lar sin neste arbeide uten betaling og gir ham ikke lønnen han skal ha. ... Din far spiste og drakk og gjorde det som er rett og rettferdig, og da gikk det godt for ham. Han felte rett dom for hjelpeløse og fattige, og da gikk det godt. Dette er å kjenne meg, sier Herren.» (Jer 22,13; Jer 22,15–16).

`Les Matt 23,23–30. Hva er viktigst? Hva mener han med «det som veier mer»?`

Vi må ikke tro at urett bare var noe som opptok profetene i GT, for her og andre steder ser vi at dette var av største betydning for Jesus. Som han sier det: «Ve dere, skriftlærde og fariseere, dere hyklere! Dere gir tiende av mynte og anis og karve, men forsømmer det som veier mer i loven: rettferdighet, barmhjertighet og troskap. Det ene burde gjøres og det andre ikke forsømmes.» (Matt 23,23). I parallellteksten hos Lukas klager Jesus over at de «overser rettferdighet og kjærlighet til Gud» (Luk 11,42).

`Hvis du skulle fokusere på det som «veier mer» i dag, hvordan ville det se ut i motsetning til den «tiende av mynte og anis og karve» vi kanskje er så opptatt av nå?`