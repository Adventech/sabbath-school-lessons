---
title:  Hvem er min neste?
date:  20/03/2025
---

I Lukas’ beretning, like etter at Jesus har erklært de to største budene om kjærlighet til Gud og kjærlighet til nesten, spurte en lovkyndig som ville rettferdiggjøre seg selv: «Hvem er så min neste?» (Luk 10:29). Som svar forteller Jesus den nå så velkjente, men den gang rystende lignelsen om den barmhjertige samaritanen.

`Les lignelsen om den barmhjertige samaritanen i Luk 10,25–37. Hva sier teksten i lys av profetenes rop om barmhjertighet og rettferdighet og den urett som ulike folkegrupper har påført «andre» opp gjennom historien?`

Jesus ikke bare snakket om rettferd; han kom for å gi det. Han var og vil være oppfyllelsen av profetenes kall og lengsel etter rettferdighet (se Luk 4,16–21 i lys av Jes 61,1–2). Han er det alle lengter etter, spesielt de som ser sitt behov for utfrielse.

I kontrast til fienden, som ville tilrane seg Guds trone, ydmyket Jesus seg og ble ett med dem som led under synd, urett og undertrykkelse (uten at han syndet selv), og han overvant fienden ved å gi seg selv i kjærlighet for å skape rettferd som den som er rettferdig og rettferdiggjør alle som tror. Hvordan kan vi si at vi er opptatt av den loven Jesus døde for å forsvare, hvis vi ikke er opptatt av det han sier «veier mer» i loven?

Sal 9,9–10 forkynner: «Han dømmer verden med rettferd, feller rettferdig dom over folkene. Herren er et vern for dem som blir undertrykt, et vern når de er i nød.» Og Sal 146,7–9 tilføyer at Gud «hjelper de undertrykte til deres rett» og «gir mat til dem som sulter. Herren setter fri dem som er bundet. Herren gir de blinde syn. Herren reiser de nedbøyde opp. Herren elsker de rettferdige. Herren verner innflyttere. Han holder enker og farløse oppe, men gjør veien kroket for dem som gjør urett.»

Hvor mye tydeligere kan Guds Ord si at vi skal søke å tjene dem rundt oss som er i nød og har det vondt?

`Hva kan Jesu liv og virke lære oss om å rekke ut en hånd til dem som trenger hjelp? Hvordan kan vår hjelp oppleves som «mirakuløs» nok for mange sårbare mennesker selv om vi ikke utfører de miraklene som Jesus gjorde?`