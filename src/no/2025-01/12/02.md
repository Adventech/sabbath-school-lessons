---
title:  De to største budene
date:  16/03/2025
---

Når vi skal se på hva vi kan gjøre for å fremme Guds kjærlighet og rettferd i verden hver for oss og sammen, er det naturlig å starte med det Gud har befalt oss.

`Les Matt 22,34–40. Hvordan svarte Jesus den lovkyndige?`

Ifølge Jesus er «det største og første budet» at «Du skal elske Herren din Gud av hele ditt hjerte og av hele din sjel og av all din forstand». Så tilføyer han: «Men det andre er like stort: Du skal elske din neste som deg selv.» Og de to budene står ikke alene: «På disse to budene hviler hele loven og profetene» (Matt 22,37–40). Her har han sitert GT.

`Les Matt 19,16–23. Hvordan henger svaret på den unge mannens spørsmål sammen med svaret Jesus ga den lovkyndige i Matt 22?`

Hva skjedde her? Hvorfor svarte Jesus mannen slik, og hva bør disse møtene si oss uansett vår stand eller posisjon i livet?

«Kristus kom med den eneste betingelsen som ville gjøre det mulig for rådsherren å utvikle et kristelig sinnelag. Det var kloke ord, selv om de virket strenge og krevende. Rådsherrens eneste håp om frelse var å gjøre det Jesus ba ham om. Hans høye stilling og alt det han eide, øvde en lumsk innflytelse til det onde. Hvis han fortsatte å favorisere dette, ville det fortrenge Gud i hans sinn. Å holde tilbake lite eller mye fra Gud var ensbetydende med å klynge seg til det som ville redusere hans moralske kraft og dyktighet. For hvis man holder fast på tingene i verden, selv om de er usikre og uten større verdi, vil de etter hvert oppsluke alt annet.» – Ellen G. White: _Slektenes håp_, s. 391.

`Vi er nok ikke alle kalt til å selge alt vi eier, slik som den rike unge mannen, men hva klamrer du deg til som kan føre til evig undergang om du ikke gir slipp på det?`