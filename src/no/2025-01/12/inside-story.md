---
title:  Misjonsfortelling
date:  21/03/2025
---

#### Fast i midtøsten

_Av Andrew McChesney_

Ki-nams verden raste sammen etter at hun kom fra Sør-Korea for å jobbe som studentmisjonær i Midtøsten. Hun kom på et kortvarig turistvisum som måtte oppgraderes til et oppholdsvisum, slik at hun kunne bli i et helt år. Utleieren av leiligheten hennes hadde gått med på å signere papirene slik at hun kunne bevise at hun hadde oppholdstillatelse for det nye visumet. Men plutselig ombestemte han seg og krevde en stor sum for å signere dokumentet.

Ki-nam hadde ikke penger. Misjonslederen som ledet den lille gruppen studentmisjonærer, hadde ikke penger. Det lille Syvendedags Adventistsamfunnet hadde ikke penger. Menigheten besto hovedsakelig av fattige flyktninger som holdt gudstjeneste i en husmenighet.

Ki-nams valgmuligheter var begrenset. Hun kunne ikke bare flytte til en annen leilighet, for det var vanskelig å finne utleiere som var villige til å leie ut til utlendinger. Å oppholde seg ulovlig i landet var ikke et alternativ, og hun ville ikke bestikke en tjenestemann for å få oppholdstillatelse.

Hun ba: «Herre, hvis du har sendt meg hit, bør du løse problemet mitt». Hun ba hver dag i to måneder. Foreldrene hennes i Sør-Korea ba. Misjonærlederen satte Ki-nams navn på husmenighetens bønneliste, og menighetens medlemmer ba.

Det gikk to måneder uten at utleier signerte dokumentet.

Så kom dagen da Ki-nam skulle på intervju for å få nytt visum. Men hun hadde ingen dokumenter som kunne underbygge et nytt visum.

Like før intervjuet ringte Ki-nams mobiltelefon. Det var misjonslederen. «Det kan finnes en løsning», sa han. «La oss dra».

Han forklarte at et menighetsmedlem hadde fått en sterk følelse av at hun skulle gå innom et eiendomsmeglerfirma bare noen minutter tidligere. Menighetsmedlemmet kjente eieren av meglerfirmaet og hadde spurt: «Kan du hjelpe venninnen min?» Eieren hadde svart: «Ta med passet hennes, så skal jeg gi henne bevis på at hun er bosatt her».

Ki-nam var lamslått. Hun kunne bare si: «Takk, Gud».

Eieren signerte dokumentet, og Ki-nam fikk oppholdstillatelse.

Etter dette var Ki-nam ikke i tvil om at Gud ville velsigne året hennes i Midtøsten. Og det gjorde han. Sju mennesker ble døpt gjennom hennes arbeid. «Gud kalte meg og brukte meg til å frelse mennesker», sier Ki-nam i et intervju med Adventistmisjonen i Seoul i Sør-Korea. «Han var med meg hele veien og hjalp meg. Jeg innså at det ikke finnes noen feil i Guds kall, og det var et år fylt av takknemlighet.»

Syvendedags Adventistkirken i Sør-Korea sender ut misjonærer over hele verden. Takk for ditt trettende sabbatsoffer 29. mars som vil hjelpe sørkoreanske adventister med å spre evangeliet i hjemlandet. Studentmisjonærens navn er endret.