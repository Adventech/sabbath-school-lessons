---
title:  Gud elsker rettferd
date:  18/03/2025
---

Bibelen erklærer at Gud elsker rettferd og hater det onde (f.eks. Sal 33,5; Jes 61,8), og han er dypt berørt av urett, som vekker rettferdig harme på vegne av alle dem som utsettes for urett. I hele Bibelen ivrer Gud konsekvent for de undertrykte samtidig som han uttrykker rettferdig harme mot dem som undertrykker og forulemper dem.

`Les Sal 82. Hvordan uttrykker salmen Guds omsorg for rettferdighet i vår verden? Hva kan det bety for oss i dag?`

Mange kommentatorer forstår teksten både som kritikk av jordiske herskere som er ansvarlige for uretten i samfunnet, og som en henvisning til når Gud dømmer de himmelske herskerne («gudene») som står bak korrupte jordiske dommere og herskere (tydeligvis demoniske krefter). Herskerne blir spurt: «Hvor lenge vil dere dømme med urett og holde med de skyldige?» (Sal 82,2).

De oppfordres: «Hjelp svake og farløse til deres rett, frikjenn hjelpeløse og fattigfolk, berg fattige og svake, fri dem fra de lovløses hånd!» (Sal 82,3–4).

Her og andre steder fremsetter GTs profeter et klart krav om rettferd. Dette er ikke noe tilfeldig anliggende i Skriften; det står sentralt i profetenes budskap i hele GT og i det Jesus sa da han gikk blant oss.

Det er ingen hemmelighet hva Gud ønsker og krever av dem som sier de elsker og adlyder ham. Han sier det tydelig i Mika 6,8 (og andre steder): «Han har kunngjort for deg, menneske, hva godt er. Og hva krever Herren av deg? Bare at du gjør rett, viser trofast kjærlighet og vandrer ydmykt med din Gud.»

Disse tankene går igjen i hele Bibelen. Jesus sa f.eks.: «Ved dette skal alle forstå at dere er mine disipler: at dere har kjærlighet til hverandre» (Joh 13,35; jf. 1 Joh 4,8–16).

`Hvordan ville det se ut i våre familier og menigheter hvis vi fokuserte på Mi 6,8 og omsatte det i praksis, både i ord og handling? Hvordan kan disse prinsippene komme bedre til uttrykk i ditt liv?`