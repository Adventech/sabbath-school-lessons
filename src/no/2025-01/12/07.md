---
title:  Til fordypning
date:  21/03/2025
---

Ellen G. White: «Sabbaten – et minne og et tegn» s. 231–237 i _Slektenes håp_.

«Spionene våget ikke å svare Kristus mens folkemengden var til stede. De var redde for å vikle seg inn i vanskeligheter, for de visste at han hadde talt sannhet. De ville heller la et menneske lide enn å bryte sine vedtekter. Men de var villige til å redde et dyr på grunn av tapet eieren ville få hvis de ikke gjorde det. Slik ble det vist større omsorg for et dyr enn for et menneske som er skapt i Guds bilde. Dette viser hva alle falske religioner gjør med en. De har sitt opphav i menneskets ønske om å opphøye seg over Gud. Men de ender med å sette oss lavere enn dyrene.

Enhver religion som kjemper imot Guds herredømme, fratar mennesket den herlighet det hadde ved skapelsen, og som det får tilbake i Kristus. All falsk religion lærer sine tilhengere likegyldighet overfor menneskelige behov, lidelser og rettigheter. Evangeliet lærer at mennesket er verdifullt, for det er kjøpt med Kristi blod. Det lærer at man skal vise omsorg for menneskers nød og ulykke. Herren sier: ‘Jeg gjør mennesker mer sjeldne enn rent gull og folk mer sjeldne enn Ofir-gull.’

Da Jesus snudde seg mot fariseerne og spurte om det var tillatt å gjøre godt eller gjøre ondt på sabbaten, redde liv eller ta liv, konfronterte han dem med deres ondskap. De hatet ham inderlig og sto ham etter livet, mens han reddet liv og brakte lykke til mange mennesker. Var det bedre å slå i hjel på sabbaten, som de hadde planer om å gjøre, enn å helbrede de syke, slik han hadde gjort? Var det riktigere å ruge på drapstanker på Guds hellige dag enn å la kjærligheten til alle mennesker komme til uttrykk i barmhjertighetsgjerninger?» – Ellen G. White: _Slektenes håp_, s. 209.

**Forslag til samtale**

`Hvorfor og hvordan er det sant at «all falsk religion lærer sine tilhengere likegyldighet overfor menneskelige behov»? Hvordan kan vi bevisst opptre slik at vi unngår slik likegyldighet?`

`Hvem er min og din neste? Hvordan bør det å følge Kristus gjøre oss mer lik samaritanen som krysset sin samtids grenser og viste kjærlighet?`

`Hvis Gud elsker rettferd og barmhjertighet, hvordan bør vi da leve i tråd med det som betyr mest for Gud? Hvordan kan vi bli mer opptatt av det Jesus sa «veier mer» i loven?`

`Vi tenker og snakker om dom, men hvor ofte legger vi vekt på at når Jesus snakker om dom, så dreier det seg først og fremst om vi aktivt elsker andre, spesielt de undertrykte? Tenk på dette i lys av Matt 25,31–46.`