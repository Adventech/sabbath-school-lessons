---
title:  Kjærlighetens lov
date:  23/03/2025
---

Guds lov er ikke abstrakte prinsipper, men et uttrykk for relasjoner. Det ser vi klart og tydelig i de ti bud. Grunnprinsippene i de ti bud var der allerede i Edens hage med kjærlighetens prinsipper som skulle styre forholdet mellom Gud og menneskene og mellom menneskene seg imellom.

Da de ti bud ble skrevet i stein i 2 Mos 20, ble de gitt til Israel i rammen av paktsforholdet. Budene ble skrevet ned etter at Gud alt hadde utfridd folket fra Egypt, og budene bygget på Guds kjærlighet og hans løfter til folket (se 2 Mos 6,7–8 og 3 Mos 26,12). I de to delene av de ti bud kan man se at de har som mål at menneskets forhold til Gud og til hverandre skal blomstre.

`Les 2 Mos 20,1–17. Hvordan åpenbarer dette de to prinsippene, kjærligheten til Gud og kjærligheten til andre?`

De fire første budene handler om menneskets forhold til Gud, og de seks siste om forholdet menneskene imellom. Vårt forhold både til Gud og til andre mennesker må styres av prinsippene i Guds lov.

Disse to delene av loven svarer til det Jesus kalte de to største budene – «Du skal elske Herren din Gud av hele ditt hjerte» (Matt 22,37; jf. 5 Mos 6,5) og «Du skal elske din neste som deg selv» (Matt 22,39; jf. 3 Mos 19,18).

De fire første budene handler om hvordan vi skal elske Gud av hele oss, og de seks siste handler om hvordan vi skal elske hverandre som oss selv. Jesus gjør det klart at disse to store kjærlighetsbudene er nært knyttet til loven. «På disse to budene hviler hele loven og profetene» (Matt 22,40).

Så hele Guds lov er forankret i Guds kjærlighet. Guds kjærlighet og lov er uatskillelige. Vi hører ofte folk si: «Vi behøver ikke holde loven, vi behøver bare å elske Gud og elske andre». Hvorfor gir ikke det mening?

`Hvordan kan vi gi uttrykk for kjærlighet til Gud eller kjærlighet til andre hvis vi bryter et av de ti bud?`