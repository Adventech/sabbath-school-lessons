---
title:  Framfor alt skal dere elske hverandre
date:  27/03/2025
---

Hvis kjærligheten er lovens oppfyllelse, kan man ikke holde Guds lov fullt ut bare ved å avstå fra å gjøre det som er galt. Kjærlighetens lov pålegger oss ikke bare å avstå fra det onde, loven ansporer oss også til å gjøre det som åpenbarer Guds kjærlighet for andre – ikke bare for andre i menigheten, men også for andre som trenger et sannferdig kristent vitnesbyrd.

`Les Jak 2,1–9. Hvilket budskap får vi her?`

Her fordømmer Jakob uretten i samfunnet og peker spesielt på hvordan de rike vanærer de fattige og undertrykker dem. Deretter peker han på loven om nestekjærlighet og sier at hvis dere oppfyller denne loven, «da gjør dere rett» (Jak 2,8).

Ellen G. White har uttrykt det slik: «Guds kjærlighet gir seg til kjenne her på jorden ved kjærlighet til mennesker. Det var for å plante denne kjærligheten i oss og gjøre oss til barn av én familie at herlighetens konge ble ett med oss. Når hans avskjedsord ‘Dere skal elske hverandre som jeg har elsket dere’, blir oppfylt, når vi elsker verden slik han elsket den, da har han nådd sitt mål med oss. Da er vi skikket for himmelen, for vi har himmelen i hjertet.» – _Slektenes håp_, s. 487.

Når vi elsker verden slik Jesus har elsket verden – da er vi skikket for himmelen. Det er hva det vil si å være Jesu følgesvenn!

Jesus sier at hans følgesvenner skal «elske hverandre», «som jeg har elsket dere» (Joh 13,34). Jesus sier også: «Ved dette skal alle forstå at dere er mine disipler: at dere har kjærlighet til hverandre» (Joh 13,35). Kjærligheten står så sentralt i kristentroen nettopp fordi Gud er kjærlighet (1 Joh 4,8; 1 Joh 4,16). Og de som sier de elsker Gud, må elske hverandre (jf. 1 Joh 3,11; 1 Joh 4,20–21).

Derfor formaner 1 Pet 4,8 de kristne: «Framfor alt skal dere elske hverandre inderlig, for kjærligheten skjuler en mengde synder» (se også Hebr 10,24 og 1 Tess 3,12).

`Tenk mer på tanken om å elske verden slik Jesus elsket verden. Hvordan gjør dette det lettere å forstå begrepet kristen fullkommenhet og hvordan vi blir skikket til evig liv? Ta med svaret til samlingen på sabbaten.`