---
title:  Kjærlighet er lovens oppfyllelse
date:  26/03/2025
---

Vi kan ikke understreke forholdet mellom kjærligheten og loven for sterkt. Ifølge Skriften er det å elske å oppfylle loven.

I Rom 13,8–10 sier Paulus at «Den som elsker sin neste, har oppfylt loven» (Rom 13,8). Etter å ha regnet opp mange av de seks siste budene, sier Paulus at de «sammenfattes i dette: Du skal elske din neste som deg selv» (Rom 13,9). Ja, han lærer uttrykkelig at «kjærligheten [er] oppfyllelse av loven» (Rom 13,10). I Gal 5,14 sier Paulus at «hele loven blir oppfylt i dette ene budet: Du skal elske din neste som deg selv».

Men hva slags kjærlighet er det som oppfyller loven? Hvordan ser slik kjærlighet ut?

`Les Matt 23,23–24. Hva er det som «veier mer» i loven? Les 5 Mos 5,12–15 og Jes 58,13–14. Hvordan viser disse tekstene sammenhengen mellom loven (spesielt sabbatsbudet) og Guds omsorg for rettferdighet og utfrielse?`

Jesus utdyper det som «veier mer i loven» som «rettferdighet og barmhjertighet og tro». Og spesielt i forbindelse med én lov – sabbaten – kan Skriften vise oss at sabbaten i seg selv er nært forbundet med utfrielse og rettferdighet.

I 5 Mos 5 er sabbatsbudet begrunnet i Guds utfrielse av Israel fra slaveriet. Sabbaten er altså ikke bare et minnesmerke over skapelsen, men også et minnesmerke over befrielsen fra slaveri og undertrykkelse. Og i sammenheng med at man skal avstå fra egen nytelse og kalle sabbaten en fryd ved å finne glede i Herren (Jes 58,13–14), legges det vekt på gjerninger som fremmer kjærlighet og rettferdighet for andre – å gjøre godt, mette de sultne og gi husly til de hjemløse (se Jes 58,3–10).

I lys av alt dette bør de som vil oppfylle loven med kjærlighet, ikke bare tenke på synder de begår, men også på unnlatelsessynder. Kjærlighet som oppfyllelse av loven innebærer ikke bare å avstå fra synd, men også å aktivt gjøre det gode – å gjøre kjærlighetsgjerninger som fremmer rettferd og barmhjertighet. Å være trofast mot Gud er ikke bare å ikke la være å krenke lovens bokstav.