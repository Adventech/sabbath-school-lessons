---
title:  Loven og nåden
date:  25/03/2025
---

Vi har sett at lov og nåde ikke er motsetninger. De tjener i stedet ulike funksjoner i tråd med Guds kjærlighet og rettferdighet. En skarp kontrast mellom lov og nåde ville ha forundret oldtidens israelitter, som så det at Gud ga dem loven som et uttrykk for Guds nåde. Mens de omkringliggende folkenes «guder» var så uberegnelige og uforutsigbare at folk ikke hadde noen mulighet for å vite hva «gudene» ønsket og hva som ville behage dem, gir Bibelens Gud sitt folk klare beskjeder om hva han har behag i. Og det som behager ham, er det som er til det beste for hele folket.

Likevel kan ikke loven frelse oss fra synd eller forandre menneskehjertet. Vår medfødte syndighet gjør at vi har behov for en åndelig hjertetransplantasjon.

`Les Jer 31,31–34. Hva sier dette om Guds løfter om å gi oss et nytt hjerte? Sammenlign det med Jesu ord til Nikodemus om den nye fødsel i Joh 3,1–21. Se også Hebr 8,10.`

Gud skrev de ti bud på steintavlene (2 Mos 31,18) med sin egen finger, men loven skulle også skrives inn i Guds folks hjerter (Sal 37,30–31). Ideelt sett skulle Guds kjærlighetslov ikke stå utenfor oss, men bli en del av vårt eget indre. Gud alene kunne skrive sin lov inn i menneskehjertet, og han lovte å gjøre dette for sitt paktsfolk (se Hebr 8,10).

Vi kan ikke frelse oss selv ved å holde loven. Nei, det er av nåde vi blir frelst ved tro, ikke av oss selv, men som en gave fra Gud (Ef. 2,8). Vi holder ikke loven for å bli frelst; vi holder den fordi vi allerede er frelst. Vi holder ikke loven for å bli elsket, men fordi vi allerede er elsket, og derfor vil vi elske Gud og andre (se Joh 14,15).

Loven viser oss også vår synd (Jak 1,22–25; Rom 3,20; Rom 7,7), at vi har behov for en frelser (Gal 3,22–24), og den åpenbarer at Gud er kjærlighet og veileder oss i hvordan vi skal leve best mulig.

`Hva er ditt håp i dommen? Er det din flittige og trofaste lovlydighet, eller er det Kristi rettferdighet som dekker deg? Hva sier svaret om hva Guds lov kan og ikke kan gjøre?`