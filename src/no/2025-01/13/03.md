---
title:  Loven er hellig, rett og god
date:  24/03/2025
---

Kjærlighet er grunnlaget for Guds lov. Når Gud håndhever loven, håndhever han også kjærligheten. Det er derfor Jesus døde for å frelse syndere, slik at han kunne bevare loven og samtidig gi oss nåde. Dermed kunne han både være rettferdig og rettferdiggjøre dem som tror (Rom 3,25–26). For en kjærlighet! Derfor gjør ikke frelsen loven ugyldig, den gjør den enda mer gyldig.

`Les Rom 6,1–3 og Rom 7,7–12 med særlig vekt på vers 12. Hva sier disse versene om loven, også etter Jesu død?`

Noen tror at nåden og frelsen opphever loven, men Paulus slår fast at vi ikke skal fortsette i synden for at nåden skal øke. Nei, de som er i Kristus ved troen, er blitt «døpt til hans død» og skal regne seg selv som døde for synden og levende for Kristus.

Guds lov er ikke synd, men den gjør (blant annet) at vi ser synden og vår syndighet. Så «loven er altså hellig, og budet er hellig, rett og godt» (Rom 7,12). Som ingenting annet avslører den vårt behov for frelse, den frelsen som bare kommer gjennom Kristus. Derfor «opphever vi [ikke] loven ved troen», «vi stadfester loven» (Rom 3,31).

Kristus kom ikke for å avskaffe loven, men for å oppfylle alt som var lovet i loven og i profetene. Derfor understreker han at «før himmel og jord forgår, skal ikke den minste bokstav eller en eneste prikk i loven forgå» (Matt 5,18).

Guds lov står for Guds hellighet – hans fullkomne kjærlighet, rettferdighet, godhet og sannhet (3 Mos 19,2; Sal 19,8–9; Sal 119,142; Sal 119,172). Derfor er det betegnende at Gud ifølge 2 Mos 31,18 selv skrev de ti bud på steintavlene. Disse lovene er skrevet i stein og vitner om Guds uforanderlige karakter og hans moralske styresett, som bygger på kjærlighet – og det er et sentralt tema i den store konflikten.

`Hvordan hjelper koblingen mellom lov og kjærlighet oss å forstå Jesu ord: «Dersom dere elsker meg, holder dere mine bud» (Joh 14,15)?`