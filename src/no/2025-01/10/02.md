---
title:  En engel er forsinket
date:  02/03/2025
---

Vi har sett at nasjonenes falske «guder» var demoner i forkledning. Andre steder ser vi at onde ånder iblant står bak jordiske herskere. Selv engler sendt av Gud kan bli motarbeidet av fiendens krefter.

`Les Dan 10,1–14, spesielt versene 12 og 13. Hva sier de som er relevant for den kosmiske konflikten? Hva tenker du om at engelen som ble sendt av Gud, møtte «motstand» i 21 dager?`

Hvordan kunne en engel sendt av Gud møte «motstand» i tre uker? Gud er allmektig og hadde makt til straks å svare Daniel – hvis han ville. Hadde han brukt sin makt til det, kunne han ha latt en engel vise seg for Daniel med en gang. Men engelen som Gud sendte, møtte «motstand» fra «fyrsten over Perserriket» i hele tre uker. Hva foregår her?

«I tre uker kjempet engelen Gabriel mot mørkets makter for å motvirke den innflytelsen som virket på Kyros’ sinn. … Herren gjorde alt for å hjelpe sitt folk. Til slutt var seieren sikret. De fiendtlige kreftene ble holdt i sjakk så lenge Kyros levde, og også under hans sønn Kambyses.» – Ellen G. White: _Alfa og Omega_, bind 3, side 298.

For at en slik konflikt skal kunne oppstå, kan ikke Gud utøve all sin makt. Fienden må få en viss frihet og makt som ikke tas fra ham uten videre, men som begrenses av visse rammer som begge parter kjenner til (og som vi ikke får full innsikt i). Det ser ut til at det finnes rammer i den kosmiske konflikten som selv Guds engler må forholde seg til, og som vi i senere studier omtaler som «stridsregler».

På en måte er det ikke så vanskelig å forstå disse rammene hvis vi bare tar inn over oss tanken om at Gud bare virker i kjærlighet, og at kjærlighet, ikke tvang, er grunnlaget for hans styre. Denne tanken om at Gud bare virker gjennom prinsipper som har sitt utspring i kjærligheten, gjør det lettere å forstå den store konflikten.

`Hvordan har du opplevd grensene for det å arbeide kun ut ifra kjærlighet og ikke tvang? Hva har du lært om maktens grenser?`