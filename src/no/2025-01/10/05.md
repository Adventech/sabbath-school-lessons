---
title:  Verdens (midlertidige) hersker
date:  05/03/2025
---

Vi har sett at Satan og hans medsammensvorne i den kosmiske konflikten har fått et betydelig midlertidig herredømme her i verden som er begrenset av noen slags stridsregler.

Stridsreglene setter ikke bare grenser for fienden – djevelen og hans medløpere – men for hva Gud kan gjøre for å utrydde eller redusere det onde som (midlertidig) hører inn under fiendens herredømme. Siden Gud aldri vil bryte sine løfter, har han, i den grad han har gått med på stridsreglene – og dermed gitt djevelen et begrenset og midlertidig herredømme – moralsk sett begrenset sine handlingsmuligheter (uten å redusere sin rå makt).

`Les Joh 12,31; Joh 14,30; Joh 16,11, 2 Kor 4,4 og Luk 4,6. Hva sier tekstene om fiendens makt her i verden?`

NT skildrer et sammenstøt mellom riker, lysets rike og mørkets rike, der mørket stammer fra Satan og hans opprør. En del av Kristi oppgave var å beseire Satans rike: «Det var for å gjøre ende på djevelens gjerninger at Guds Sønn åpenbarte seg» (1 Joh 3,8).

Likevel finnes det «regler» som setter grenser for hva Gud kan gjøre uten å bryte med prinsippene for sitt styre. Disse grensene er

1. at skapningene har en fri vilje og
2. paktens stridsregler, som vi ikke har innsyn i her og nå.

Slike hindringer og grenser for Guds handlefrihet har følger for Guds moralske evne til å redusere og/ eller straks utrydde ondskapen her i verden. Derfor ser vi at ondskap og lidelse varer ved og kan få mange til å tvile på Guds eksistens eller godhet. Men når vi først har forstått bakgrunnen for den store konflikten og de grensene Gud har pålagt seg i sin håndtering av ondskapen, kan vi litt lettere forstå hvorfor alt er som det er – iallfall frem til Guds endelige seier over det onde.

`Hvordan kan det at Jesus kaller Satan denne verdens «fyrste» iallfall gjøre det litt lettere å forstå den ondskapen som finnes i verden? Tenk så godt at det bare er et midlertidig herredømme!`