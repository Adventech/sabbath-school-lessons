---
title:  Tilfellet Job
date:  04/03/2025
---

I Jobs bok får vi et innblikk i den store konflikten.

`Les Job 1,1–12 og Job 2,1–7. Hvilke prinsipper for konflikten ser vi her?`

Versene inneholder mange viktige detaljer.

1. For det første ser det ut til å være en slags himmelsk rådsscene, ikke bare en dialog mellom Gud og Satan; andre er også til stede.
2. For det andre er det en pågående uenighet, siden Gud spør Satan om han har lagt merke til Job. Hvorfor skulle han ha gjort det? Spørsmålet gir mening i lys av en større, pågående konflikt.
3. For det tredje: Gud erklærer Job for ulastelig, rettskaffen og gudfryktig, men Satan påstår at Job kun frykter Gud fordi Gud beskytter ham. Dette er en ærekrenkelse mot både Job og Gud (jf. Åp 12,10 og Sak 3).
4. For det fjerde antyder Satan at den beskyttelsen Gud gir Job, er urettferdig og gjør det umulig for Satan å bevise sine påstander. Dette tyder på at det finnes grenser for Satan (stridsregler) og at Satan har forsøkt å skade Job.

Gud svarer på Satans anklage i det himmelske råd ved å la Satan prøve ut sin teori, men innen visse grenser. Først gir han Satan makt over «alt han eier», men nekter ham å skade Job selv (Job 1,12). Men da Satan senere hevder at Job bare bryr seg om seg selv, lar Gud ham ramme Job selv, men Satan må skåne hans liv (Job 2,3–6).

Satan fører mange ulykker over Jobs hus, men i hvert tilfelle fortsetter Job å velsigne Guds navn (Job 1,20–22; Job 2,9–10) og motbeviser dermed Satans anklager.

Vi lærer mye her, bl.a. at det finnes stridsregler i den kosmiske konflikten. Det finnes spilleregler i den himmelske domstolen som kan avgjøre anklagene mot Gud, men uten at Gud bryter med kjærlighetens hellige prinsipper, som er grunnlaget for hvordan han styrer universet og dets intelligente vesener.

Disse himmelske scenene i Jobs bok gir oss innblikk i den store konflikten og hvordan den utspiller seg her i verden.