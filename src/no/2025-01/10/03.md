---
title:  Dragen i Åpenbaringen
date:  03/03/2025
---

De himmelske herskernes rolle i den kosmiske konflikten kommer til uttrykk i Åpenbaringen, der djevelen skildres som «den store dragen» som står Gud imot og «forfører hele verden» (Åp 12,9).

`Les Åp 13,1–8. Hva sier dette om omfanget av dragens herredømme?`

Dragen (Satan) fører ikke bare krig mot Gud (Åp 12,7–9) og hans tjenere (se f.eks. Åp 12,1–6), han fremstilles også som herskeren bak de jordiske rikene som forfølger Guds folk gjennom tidene.

Dragen «ga ... sin kraft og sin trone og stor makt» til dyret fra havet (Åp 13,2; jf. Åp 13,5; Åp 17,13–14). Dyret fra havet «fikk en munn som talte store og spottende ord, og det fikk makt til å holde på i 42 måneder» (Åp 13,5).

Satan (dragen) gir altså makt og myndighet til et dyr (en religiøs-politisk makt). Denne makten utøves for å tilrane seg den tilbedelse som hører Gud til. Dyret spotter Guds navn og kriger mot og overvinner Guds hellige, iallfall en stund. Denne verdensomspennende myndigheten får makt av dragen, denne verdens hersker, han som tilraner seg verdensherredømmet.

Likevel er det grenser for Satan og hans aktører, også tidsmessige grenser. «Juble derfor, dere himler og dere som bor i dem! Men ve over jorden og havet! For djevelen er kommet ned til dere, og hans raseri er stort, for han vet at hans tid er kort.» (Åp 12,12).

Satan «vet at hans tid er kort» (Åp 12,12), og hendelsene i Åpenbaringen følger profetiske tidslinjer som angir grenser (se Åp 12,14; Åp 13,5) for de onde kreftenes herredømme.

Gud seirer til slutt. «Han skal tørke bort hver tåre fra deres øyne, og døden skal ikke være mer, heller ikke sorg eller skrik eller smerte. For det som en gang var, er borte.» (Åp 21,4).

`Det kan være vanskelig å se det nå, men til slutt vil det gode seire over det onde. Hvorfor må vi ikke glemme dette løftet?`