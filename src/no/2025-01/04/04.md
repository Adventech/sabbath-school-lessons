---
title:  Jesu omsorg
date:  21/01/2025
---

NT bruker det samme billedspråket om Guds barmhjertighet som GT. Paulus taler om «Far som er rik på barmhjertighet, vår Gud som gir all trøst!» (2 Kor 1,3). I Ef 2,4 forklarer Paulus at «Gud er rik på barmhjertighet» og frelser mennesker «fordi han elsket oss med så stor en kjærlighet».

I flere lignelser bruker Kristus hjerteskjærende uttrykk om Faderens omsorg (Matt 18,27; Luk 10,33; Luk 15,20). Og det samme språket som skildrer Guds omsorg i GT og NT, bruker evangeliene for å skildre Jesu medfølelse med dem som er i nød.

`Les Matt 9,36; Matt 14,14, Mark 1,41; Mark 6,34 og Luk 7,13. Se også Matt 23,37. Hvordan kaster versene lys over hvordan Kristus ble berørt av menneskers nød?`

Evangeliene forteller gang på gang at Kristus ble rørt av medfølelse med mennesker i nød. Og han ikke bare følte, han tok også tak i folks behov.

Og ja, Jesus sørget også over sitt folk. Man kan forestille seg Kristi tårer da han ser ut over byen – «Hvor ofte ville jeg ikke samle barna dine som en høne samler kyllingene under vingene sine. Men dere ville ikke.» (Matt 23,37). Kristi klagesang ligger tett opp til det som sies om Gud i GT. Bibelforskere har notert seg at bildet av en fugl som tar seg av ungene sine, bare ble brukt om guder i det gamle Midtøsten. Her ser mange en hentydning til bildet i 5 Mos 32,11, om Gud som en fugl som svever over, beskytter og tar seg av ungene sine.

`Det finnes ikke noe bedre eksempel på Guds medfølende kjærlighet enn Jesus – som ga sitt liv for oss i den ypperste manifestasjon av kjærlighet. Men Kristus er ikke bare det perfekte bilde på Gud. Han er også menneskets fullkomne forbilde. Hvordan kan vi forme vårt liv etter Kristi liv og fokusere på de behovene andre føler slik at vi ikke bare forkynner Guds kjærlighet, men viser den i praksis?`