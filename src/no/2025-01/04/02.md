---
title:  Mer enn en mors kjærlighet
date:  19/01/2025
---

Den største kjærligheten vi kjenner, er nok en forelders kjærlighet til et barn. Bibelen bruker ofte foreldre-barn-forholdet som bilde på Guds medfølelse med oss og viser at Guds omsorg er mye større enn selv det dypeste og vakreste menneskelige uttrykk for slike følelser.

`Les Sal 103,13, Jes 49,15 og Jer 31,20. Hvordan er Guds barmhjertighet?`

Tekstene viser at Gud forholder seg til oss som sine kjære barn og elsker oss slik en god far og mor elsker sine barn. Men som Jes 49,15 sier, kan en mor «glemme sitt diende barn», men Gud glemmer aldri sine barn, og hans barmhjertighet tar ikke slutt (Klag 3,22).

Det hebraiske ordet raḥam, som brukes for barmhjertighet her og i mange andre tekster som beskriver Guds overstrømmende godhet og kjærlighet, er trolig avledet av ordet for livmor (reḥem). Og Guds omsorg er en «livmorlignende morskjærlighet». Ja, den er mye større enn all menneskelig omsorg, også en mors omsorg for sitt nyfødte barn.

Ifølge Jer 31,20 betrakter Gud sitt paktsfolk som sin «dyrebare sønn» og sitt «kjæreste barn», enda de ofte har gjort opprør mot ham og bedrøvet ham. Likevel sier Gud: «Derfor skjelver mitt indre for ham», og «jeg må vise barmhjertighet mot ham». Uttrykket som her er oversatt med barmhjertighet, er det samme som ovenfor er brukt om Guds omsorg (raḥam). Og uttrykket «Mitt indre skjelver for ham» kan oversettes bokstavelig med «Mitt indre brøler». Dette er sterke følelser og viser dybden i Guds medfølende kjærlighet til sitt folk. Tross deres utroskap fortsetter Gud å vise folket sin store medfølelse og barmhjertighet, langt ut over det vi kan forvente.

`Noen av oss finner stor trøst i å forstå at Guds medfølelse med oss er som en kjærlig fars eller mors. Men noen sliter med tanken fordi deres foreldre ikke var kjærlige. Hvordan kan Guds omsorg åpenbares for dem på andre måter?`