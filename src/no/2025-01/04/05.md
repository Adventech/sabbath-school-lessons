---
title:  En sjalu gud?
date:  22/01/2025
---

Bibelens Gud er «den barmhjertige Gud». På hebraisk kalles Gud el raḥum (5 Mos 4,31). Ordet «el» betyr «Gud», og raḥum er en annen form av roten for medfølelse (raḥam). Likevel kalles Gud ikke bare den barmhjertige Gud, men også den nidkjære (sjalu) Gud, el qana’. Som det står i 5 Mos 4,24: «Herren din Gud er en fortærende ild, en nidkjær Gud [el qana’].» (Se 5 Mos 4,24; 5 Mos 6,15; Jos 24,19; Nah 1,2).

`I 1 Kor 13,4 står det at kjærligheten «misunner ikke». Så hvordan kan Gud være en «sjalu Gud»? Les 2 Kor 11,2 og tenk på Guds folks utroskap mot ham i bibelsk tid (se f.eks. Sal 78,58). Hvilket lys kaster tekstene over Guds «sjalusi»?`

Guds «sjalusi» blir ofte misforstått. Hvis du sier at noen er sjalu, er det neppe et kompliment. Begrepet sjalusi har negative undertoner. Men i Bibelen har Guds sjalusi ingen negative undertoner. Det er en kjærlig ektemanns rettferdige lengsel etter å ha sin kone for seg selv.

Det finnes en sjalusi som strider mot kjærligheten (1 Kor 13,4), men ifølge 2 Kor 11,2 finnes det også en god og rettferdig «sjalusi». Paulus kaller den «Guds brennende sjalusi» (2 Kor 11,2). Guds sjalusi er alltid av det rettferdige slaget og kan gjerne omtales som Guds lidenskapelige kjærlighet til sitt folk.

Guds lidenskap (qana’) for sitt folk bunner i hans store kjærlighet til dem. Gud vil ha et eksklusivt forhold til sitt folk; han alene skal være deres Gud. Likevel blir Gud ofte fremstilt som en forsmådd elsker hvis kjærlighet ikke gjengjeldes (se Hos 1–3; Jer 2,2; Jer 3,1–12). Guds «sjalusi» eller «lidenskap» er altså aldri uprovosert, men alltid en reaksjon på utroskap og onde mennesker. Guds sjalusi (eller «lidenskapelige kjærlighet») har ikke den menneskelige sjalusiens negative sider. Den er aldri misunnelig, men alltid den rette, rettferdige lidenskap for et eksklusivt forhold til sitt folk og til deres beste.

`Hvordan kan vi lære å vise andre den samme gode «sjalusien» som Gud viser oss?`