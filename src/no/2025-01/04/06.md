---
title:  Omsorgsfull og lidenskapelig
date:  23/01/2025
---

Bibelens Gud er medfølende og lidenskapelig, og vi finner det beste eksempelet på de guddommelige følelsene i Jesus Kristus. Gud føler med oss (jf. Jes 63,9; Hebr 4,15), er dypt berørt av sitt folks sorger (Dom 10,16; Luk 19,41) og villig til å høre, svare og trøste (Jes 49,10; Jes 49,15; Matt 9,36; Matt 14,14).

`Les 1 Kor 13,4–8. Hvordan kan vi vise andre Guds medfølelse og kjærlighet?`

Vi vil gjerne være sammen med slike som viser den kjærligheten som skildres i 1 Kor 13,4–8. Men hvor ofte prøver vi å bli slik mot andre? Vi kan ikke gjøre oss selv langmodige og vennlige; vi kan ikke tvinge oss til ikke å være misunnelige, innbilske, uhøflige eller selvopptatte. Vi har ikke en kjærlighet i oss som «utholder alt, tror alt, håper alt, tåler alt» og «tar aldri slutt» (1 Kor 13,7–8). Slik kjærlighet kan bare være en frukt av Den hellige ånd i vårt liv. Og takk og pris til Gud for at Den hellige ånd utøser Guds kjærlighet i hjertet på dem som er i Kristus Jesus ved troen (Rom 5,5).

Hvordan kan vi ved Guds nåde og Den hellige ånds kraft besvare og gjenspeile Guds dypfølte, men rettferdige og rasjonelle kjærlighet i praksis? Jo, for det første ved å tilbe den Gud som er kjærlighet, og ved at vi svarer på Guds kjærlighet ved aktivt å vise andre medfølelse og velvilje. Vi skal ikke bare la oss trøste, men også trøste andre. Og vi må innse at vi ikke kan forandre vårt hjerte, for det kan bare Gud.

Så la oss be Gud gi oss et nytt hjerte for ham og for andre – en ren og rensende kjærlighet som fremhever det som er godt og luker ut ugresset i vårt indre.

Måtte vår bønn være at «må Herren la kjærligheten dere har til hverandre og til alle mennesker, få vokse seg rik og stor ... Slik skal han styrke hjertene deres, så dere står uklanderlige og hellige for vår Gud og Far når vår Herre Jesus kommer med alle sine hellige.» (1 Tess 3,12–13).

`Hvorfor er det å dø til selvet og egoismen og vårt naturlige hjertes fordervelse den eneste måten å vise slik kjærlighet på? Hvilke valg kan vi ta for å kunne dø til selvet?`