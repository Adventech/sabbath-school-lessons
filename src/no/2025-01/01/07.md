---
title:  Til fordypning
date:  03/01/2025
---

Ellen G. White: «Brudgommen kommer! Gå og møt ham!» i _Ord som lever_ (2006), side 297–307.

«Det er en misoppfatning av Gud som formørker verden. Og dette mørket ligger som et tett, ugjennomtrengelig slør over menneskene. De har mistet kunnskapen om hans karakter. Den er blitt sørgelig misforstått og mistolket. Men på denne tiden skal et budskap fra Gud lyde for verden, et budskap av strålende virkning og med frelsende kraft. Hans karakter skal bli gjort kjent. Inn i verdens mørke skal det kastes et lyshav fra hans herlighet, et strålevell fra hans godhet, nåde og sannhet.

Dette er det verk Jesaja lar oss skimte konturene av i disse ordene: ‘Rop høyt med kraftig røst, Jerusalems gledesbud! Rop høyt, og vær ikke redd! Si til byene i Juda: «Se, der er deres Gud!» Se, Herren din Gud kommer, full av kraft, hans arm gir ham herrevelde. De han fikk som lønn, er med ham, de han vant, går foran ham.’

De som venter på at Brudgommen skal komme, skal si til folket: ‘Se, der er deres Gud!’ De siste strålene av barmhjertig lys, det siste budskapet om nåde til verden, blir en åpenbaring av hans ømme og kjærlige karakter. Det er Guds barn som skal åpenbare hans herlighet. Gjennom sitt eget liv og sin egen karakter skal de vitne om hva Gud har gjort for dem.

Lyset fra Rettferdighetens Sol skal skinne fram gjennom gode gjerninger – gjennom sannhets ord og hellig handling.» – Ellen G. White: _Ord som lever_, s. 302, 303.

**Forslag til samtale**

`En verre tanke enn tanken på at det ikke finnes noen Gud, ville være at Gud hater oss. Hvordan ville verden i så fall ha sett ut?`

`Hvorfor er Guds karakter så misforstått i verden i dag? Hvordan kan dere gjøre det lettere for andre å se Guds kjærlighet?`

`Hva skal vi si om Gud i dag? Hvordan vil du forklare det for noen som ikke kjenner Guds kjærlighet fra før? Hva kan du peke på som viser at Gud virkelig elsker oss?`

`Det er én ting å snakke om Guds kjærlighet. Å åpenbare og gjenspeile hans kjærlighet er noe annet. Hvordan kan vi åpenbare Guds kjærlighet for andre?`