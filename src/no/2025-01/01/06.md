---
title:  Korsfestet for vår skyld
date:  02/01/2025
---

Gud innbyr alle til et kjærlighetsforhold med seg, men de evige resultatene er bare for dem som takker ja til invitasjonen. Som vi ser i lignelsen om bryllupsfesten, var det mange av dem som kongen innbød som ikke ville komme (Matt 22,3).

Derfor beklaget Kristus seg kort tid før korsfestelsen: «Jerusalem, Jerusalem, du som slår profetene i hjel og steiner dem som er sendt til deg! Hvor ofte ville jeg ikke samle barna dine som en høne samler kyllingene under vingene sine. Men dere ville ikke.» (Matt 23,37). Jesus ville samle dem, men de ville ikke. Det greske verbet som betyr «å ville» (thelo) brukes både om at Kristus ville frelse dem og om at de ikke var villige til å bli frelst (det samme uttrykket brukes i Matt 22,3).

Likevel gikk Kristus til korset både for dem og for oss. En utrolig kjærlighet! Selv om menneskets synd fortjener døden, har Gud selv (i Kristus) betalt prisen og funnet en vei slik at det ødelagte forholdet mellom himmel og jord kan rettes opp igjen. Imens fortsetter han å øse sin kjærlighet ut over oss, selv om det bare er hans egen frie vilje som tvinger ham til å gjøre det.

`Les Joh 10,17–18. Se også Gal 2,20. Hva er budskapet?`

I det største beviset på Guds kjærlighet – korset – ser vi Kristus gi seg selv for oss av egen fri vilje. Kristus la ned sitt liv på «eget initiativ». Ingen tok livet fra ham; han ga det frivillig og i tråd med den frelsesplanen som ble lagt før verden ble til.

«Planen om å frelse oss, var ikke noen ettertanke, en plan som ble utarbeidet etter Adams fall. Den var en åpenbaring av ‘det mysterium som har vært skjult fra evige tider’. Den var en framstilling av de prinsipper som fra evighet av var grunnlaget for Guds styresett. Fra begynnelsen av kjente Gud og Kristus til Satans kommende opprør og om menneskets fall på grunn av den frafalnes evne til å bedra. Gud hadde ikke bestemt at synden skulle oppstå, men han visste at den ville komme, og han traff forholdsregler for å møte denne fryktelige ulykken. Han elsket verden så høyt at han inngikk en pakt om å gi sin enbårne Sønn, ‘for at hver den som tror på ham, ikke skal gå fortapt, men ha evig liv’.» – Ellen G. White: Slektenes håp, s. 11.