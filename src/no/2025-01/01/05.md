---
title:  Mange er kalt, men få er utvalgt
date:  01/01/2025
---

Gud elsker oss av egen fri vilje, og han inviterer oss også til å elske ham tilbake. Det at Gud gir oss muligheten til fritt å velge om vi vil ta imot eller avvise Guds kjærlighet, fremgår blant annet av lignelsen om bryllupsfesten.

`Les Matt 22,1–14. Hva vil Jesus med lignelsen?`

I Kristi lignelse holdt en konge bryllup for sønnen sin og sendte ut tjenerne sine til de innbudte og ba dem komme til bryllupet, men «de ville ikke komme» (Matt 22,2–3). Dette gjorde han mer enn én gang, men de brydde seg ikke om oppfordringen og grep tjenerne hans og drepte dem (Matt 22,4–6).

Etter å ha tatt seg av dem som hadde drept noen av tjenerne hans, sa kongen til tjenerne: «Alt er ferdig til bryllupet, men de innbudte var ikke verdige. Gå derfor ut på veikryssene og innby til bryllupet alle dere finner.» (Matt 22,8–9). Etter en episode der en mann uten bryllupsklær kastes ut fordi man må få bryllupsklær av kongen for å kunne være med på bryllupsfesten, avslutter Jesus lignelsen med den kryptiske, men talende setningen: «Mange er kalt, men få er utvalgt» (Matt 22,14).

Hva betyr dette? De som til slutt blir «utvalgt», er de som har tatt imot Herrens invitasjon til bryllupet. Det greske kaleo (å kalle, invitere) brukes i hele lignelsen, og det som avgjør hvem som til slutt er «utvalgt» (eklektos), er om man av fri vilje har takket ja til invitasjonen.

Gud kaller (inviterer) alle til bryllupsfesten. Men vi kan takke nei til Guds kjærlighet. Kjærlighet forutsetter frihet. Gud vil aldri tvinge sin kjærlighet på noen. Men vi kan si nei til å ha et kjærlighetsforhold til Gud.

De «utvalgte» er de som tar imot invitasjonen. For dem som elsker Gud, har Gud forberedt ting som er mer vidunderlige enn vi kan forestille oss. Nok en gang koker det hele ned til spørsmålet om kjærlighet og den friheten kjærligheten innebærer.

`Hva er det som viser at du har takket ja til bryllupsinnbydelsen og har kommet riktig kledd?`