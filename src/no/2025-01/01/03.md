---
title:  Ulykkelig kjærlighet
date:  30/12/2024
---

Vi finner et godt eksempel på Guds kjærlighet til den falne menneskehet i historien om Hosea. Gud befalte profeten: «Gå og få deg en horkvinne og horebarn! For landet horer seg bort fra Herren» (Hos 1,2). Hosea og hans utro kone skulle bli et levende eksempel på Guds kjærlighet til sitt folk, trass i dets utroskap og åndelige hor. Det er historien om Guds kjærlighet til dem som ikke fortjener den.

Til tross for Guds trofasthet og kjærlighet gjorde folket stadig opprør mot ham. Derfor beskriver Skriften gjentatte ganger Gud som den ulykkelige elskeren med en utro ektefelle. Han hadde elsket sitt folk inderlig og trofast, men de foraktet ham og tjente og dyrket andre guder slik at han ble dypt bedrøvet og forholdet ble ødelagt og virket uopprettelig.

`Les Hosea 14,2–5. Hva sier dette om Guds urokkelige kjærlighet til sitt folk?`

Etter gjentatte opprør erklærer Gud: «Jeg vil helbrede deres frafall, og jeg vil elske dem av hjertet». Uttrykket «av hjertet» her er oversatt fra et hebraisk ord (nedabah) som betegner det som tilbys frivillig. Det er det samme ordet som brukes om frivillige ofringer i helligdomstjenesten.

I Hosea og resten av Skriften viser Gud et forbløffende engasjement og medfølelse med sitt folk. Selv om de stadig gikk etter andre elskere og brøt paktsforholdet så det virket uopprettelig, fortsatte Gud av egen fri vilje å vise dem sin kjærlighet. Folket fortjente ikke Guds kjærlighet, de hadde forkastet den og mistet ethvert krav på den. Likevel fortsatte Gud å gi dem sin kjærlighet uten tvang. Her og andre steder i Skriften beskrives Guds kjærlighet konsekvent som uforbeholden og frivillig.

`Mange tror at Gud er en fjern og streng hersker og dommer. Får du et annet syn på Gud når du ser ham foraktet og bedrøvet, som en ulykkelig elsker med en utro ektefelle? Hva betyr det for ditt syn på ditt eget gudsforhold?`