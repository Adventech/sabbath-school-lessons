---
title:  Mer enn forventet
date:  29/12/2024
---

Gud spør ikke bare: «Elsker du meg?», men Gud selv elsker den enkelte, og det uten forbehold. Han elsker deg og meg og alle andre mer enn vi fatter. Og vi kjenner denne kjærligheten via hans handlemåte i sitt folks liv og historie.

`Les 2 Mos 33,15–22 og tenk over sammenhengen versene står i, og den fortellingen de inngår i. Hva sier dette avsnittet, særlig vers 19, om Guds vilje og kjærlighet?`

Alt syntes tapt. Ikke lenge etter at Gud hadde utfridd sitt folk fra slaveriet i Egypt, hadde israelittene gjort opprør mot Gud og tilbedt gullkalven. Da Moses kom ned fra fjellet og så hva de hadde gjort, kastet han fra seg tavlene med de ti bud så de ble knust. Folket hadde mistet all rett til paktens privilegier og velsignelser som Gud hadde gitt dem av fri vilje, men Gud valgte likevel å videreføre paktsforholdet med dem – enda de ikke hadde gjort seg fortjent til paktens velsignelser.

Ordene i 2 Mos 33,19: «Jeg er nådig mot den jeg viser nåde, og barmhjertig mot den jeg forbarmer meg over» blir ofte tolket slik at Gud vilkårlig velger å være barmhjertig og nådig mot noen, men ikke mot andre. Men her sier ikke Gud at han vil være nådig og barmhjertig mot noen og ikke mot andre. Gud forutbestemmer ikke noen til evig fortapelse.

Så hva er det Gud sier? Kort sagt at han, som skaperen av alt, har rett og makt til å gi nåde og barmhjertighet til selv dem som ikke fortjener det. Og det gjør han her, selv etter opprøret med gullkalven, ved at han viser barmhjertighet mot sitt folk enda de ikke har fortjent det.

Dette er et av mange eksempler på at Gud viser en kjærlighet som overgår all forventning. Og det er vel godt nytt også for oss?

`Hvordan har Gud fortsatt å vise deg sin kjærlighet – også mer enn du kunne forvente?`