---
title:  Guds rause kjærlighet
date:  31/12/2024
---

Gud fortsatte å vise Israel sin kjærlighet, til tross for gjentatte opprør, og Gud fortsetter også å vise oss sin kjærlighet, enda vi er syndere. Vi kan ikke gjøre oss fortjent til Guds kjærlighet. Samtidig trenger ikke Gud oss. Bibelens Gud trenger ingenting (Apg 17,25). Guds kjærlighet til deg og meg og til alle mennesker er aldeles av egen fri vilje.

`Les Åp 4,11 og Sal 33,6. Hva lærer vi om Guds frihet i forhold til skaperverket?`

Gud skapte verden av fri vilje. Derfor fortjener Gud all ære, herlighet og makt. Gud behøvde ikke å skape verden. Før verden ble til, hadde Gud allerede kjærlighetsforholdet i Guddommen.

`Les Joh 17,24. Hva sier det om Guds kjærlighet før verden ble til?`

Gud behøvde ikke skapninger å elske. Men Gud er kjærlighet, og derfor valgte han å skape verden og inngå i et kjærlighetsforhold til skapte vesener.

Gud skapte verden av fri vilje som et uttrykk for sin rause kjærlighet, og Gud elsker menneskene av fri vilje, også etter syndefallet i Edens hage, og etter at vi selv har syndet.

Etter syndefallet hadde ikke Adam og Eva rett til å leve videre og motta Guds kjærlighet. Men Gud opprettholder «alt ved sitt mektige ord» (Hebr 1,3) og har i sin store kjærlighet, barmhjertighet og nåde bevart menneskenes liv og forsonet dem med seg selv i kjærlighet. Og denne forsoningen gjelder også deg og meg.

`Hva sier det om Guds kjærlighet og karakter at Gud fortsetter å elske oss tross syndefallet og ondskapen i verden? Hva bør dette gjøre med oss?`