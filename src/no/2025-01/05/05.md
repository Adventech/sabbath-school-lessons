---
title:  Gud påfører ikke lidelse med vilje
date:  29/01/2025
---

Bibelens Gud viser ofte iver for de undertrykte og rettferdig harme mot dem som forgriper seg på og undertrykker dem. Hadde det ikke vært noe ondt, ville ikke Gud vært sint. Hans vrede er bare rettet mot det som skader skaperverket.

Ifølge Klag 3,32–33 er det ikke med vilje Gud lar mennesket lide (bokstavelig talt plager ikke Gud en «med lett hjerte»). Han ønsker ikke å føre dom over dem som gjør ondt, men kjærligheten krever til slutt rettferdighet.

Et eksempel på dette er hvor lenge Gud fortsatte å tilgi sitt folk og gi dem nye anledninger til å vende om og forsones med ham. Gang på gang ropte Gud til sitt folk gjennom profetene, men de nektet å lytte (se Jer 35,14–17; Sal 81,12–15).

`Les Esra 5,12 og sammenlign det med Jer 51,24–25 og Jer 51,44. Hva forklarer dette om dommen som kom over Jerusalem med babylonerne? (Se også 2 Krøn 36,16).`

Ifølge Esra 5 trakk Gud seg omsider tilbake og «ga … [folket] … i hendene på kaldeeren Nebukadnesar, kongen i Babel» (Esra 5,12), etter at folket stadig og uten anger hadde provosert Gud til sinne. Men Gud gjorde det ikke før hans harme «ikke lenger kunne stoppes» (2 Krøn 36,16), og senere dømte Gud Babylon for den overdrevne ødeleggelsen de hadde påført Juda (Jer 51,24–25; Jer 51,44; jf. Sak 1,15).

Mange andre dommer som Skriften sier kom fra Gud, forklares som tilfeller der Gud «gir» folket til dets fiender (Dom 2,13–14; Sal 106,41–42) etter at folket valgte å forlate ham og tjene folkeslagenes «guder» (Dom 10,6–16; 5 Mos 29,24–26). Guds vrede mot det onde, som skal kulminere i at alt ondt en gang for alle blir utslettet, bunner i hans kjærlighet til alle og hans ønske om det som er best for universet, som jo også blir berørt av hele spørsmålet om synd, opprør og ondskap.

`Hvordan påvirker det din forståelse av Guds vrede og sinne at Gud ikke ønsker å straffe noen? Hvis Gud er sen til vrede, burde ikke vi da være tålmodige med vår neste? Hvordan kan vi være det og likevel ta vare på dem som blir offer for ugjerninger?`