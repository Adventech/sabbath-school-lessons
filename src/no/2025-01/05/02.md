---
title:  Sorg over ondskap
date:  26/01/2025
---

Bibelens Gud elsker rettferd og hater ondskap. Derfor vekker synd og ondskap hans sinne, sinne på vegne av dem som undertrykkes og mishandles, også når det onde mest rammer en selv. Gud hater ondskap fordi ondskap alltid skader hans skapninger, også når den er selvforskyldt. I Bibelens fortellinger blir Gud gang på gang egget til sinne av det bibelforskere kaller opprørets syklus. Denne syklusen ser slik ut:

1. Folket gjør opprør mot Gud og begår onde, iblant grusomme ugjerninger, som barneofring og annen styggedom i Guds øyne.
2. Gud trekker seg tilbake etter folkets valg.
3. Folket undertrykkes av fremmede folkeslag.
4. Folket roper til Gud om utfrielse.
5. Gud er nådig og frelser folket.
6. Folket gjør opprør mot Gud igjen, ofte verre enn før.

Stilt overfor denne syklusen av ondskap og utroskap møter Gud gjentatte ganger menneskenes utroskap med uendelig trofasthet, langmodighet, forbløffende nåde og dyp medlidenhet.

`Les Sal 78. Hva sier teksten om Guds respons på folkets gjentatte opprør?`

I Bibelen går kjærlighet og rettferdighet hånd i hånd. Guds vrede er kjærlighetens svar på det onde, for det onde skader alltid noen Gud elsker. Vi finner ingen eksempler i Skriften på at Gud er vilkårlig eller urettferdig vred eller sint.

Guds folk sviktet og forrådte ham gang på gang, men gjennom århundrene viste Gud en tålmodighet og barmhjertighet som overgikk alle rimelige forventninger (Neh 9,7–33) og viste dermed den ufattelige dybden i sin langmodige medfølelse og barmhjertige kjærlighet. Ifølge Sal 78,38 var Gud «barmhjertig, han tilga synden og ødela dem ikke. Gang på gang holdt han vreden tilbake og slapp ikke all sin harme løs.»

`Du har nok vært sint over urett som blir gjort mot andre. Hvordan kan dette gjøre det lettere for deg å forstå Guds vrede mot det onde?`