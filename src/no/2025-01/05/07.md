---
title:  Til fordypning
date:  31/01/2025
---

Ellen G. White: «Dansen rundt gullkalven» i _Alfa og Omega_, bind 1, side 294–307.

«Israelittene hadde gjort seg skyldige i forræderi mot ham som hadde overøst dem med velgjerninger, og som de frivillig hadde forpliktet seg til å lyde. For at Guds ledelse skulle bestå, måtte rettferdigheten håndheves overfor forræderne. Men også her viste Gud sin barmhjertighet. Selv om han opprettholdt lovens krav, lot han folket selv få velge, og alle fikk anledning til å angre sin syndige handlemåte. Bare de som fortsatt gjorde opprør, ble utryddet.

Det var nødvendig å straffe folket for denne synd, slik at nabofolkene skulle forstå Guds avsky for avgudsdyrkelse. Som Herrens redskap måtte Moses fullbyrde hans rettferdige dom over de skyldige, og etterlate et alvorlig vitnesbyrd om deres forbrytelse. Når israelittene senere fordømte avguderiet hos nabofolkene, ville disse hevde at det folket som betraktet Jahve som sin Gud, hadde laget en gullkalv ved Horeb og tilbedt den. Selv om Israel ble nødt til å innrømme dette skammelige faktum, kunne de henvise til overtredernes triste skjebne som et vitnesbyrd om at deres synd ikke var blitt akseptert eller unnskyldt.

Det var like mye av kjærlighet som av rettferdighet at straffen ble iverksatt. … I sin barmhjertighet lot Gud tusener lide for å hindre at en forferdelig straffedom skulle ramme millioner. For å redde de mange måtte han straffe de få.» – Ellen G. White: _Alfa og Omega_, bind 1, s. 302.

**Forslag til samtale**

`Hvorfor sliter mange med tanken på Guds vrede? Hva hjelper deg til å forstå vreden?`

`Hvilke problemer oppstår alltid når mennesker søker hevn, men som ikke oppstår når Gud gjør det?`

`Hvordan viste dommen over Israel etter opprøret med gullkalven også barmhjertighet? Hvilke andre eksempler i Bibelen viser at Gud dømmer i kjærlighet?`

`Selv om Gud gjør rett i å forarges over det onde og dømmer rettferdig, må ikke vi fordømme andre. Hvorfor ikke? Snakk om det i lys av 1 Kor 4,5.`