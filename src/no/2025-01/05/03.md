---
title:  Gud er sen til vrede
date:  27/01/2025
---

Gud blir sint på det onde fordi Gud er kjærlighet. Gud er så barmhjertig og nådig at en av profetene til og med refset ham for å være for barmhjertig!

`Tenk over historien om Jona og hans reaksjon på Guds tilgivelse av ninivittene i Jona 4,1–4. Hva sier dette om Jona og om Gud? (Se også Matt 10,8.)`

Jonas reaksjon på Guds barmhjertighet avslører hans egen hardhet. Han hadde lagt assyrerne inderlig for hat for det de hadde gjort mot Israel og ville ikke at Gud skulle vise dem barmhjertighet.

Vi må passe oss for denne holdningen enda så forståelig den kan virke. De som har mottatt Guds nåde, må innse at den er ufortjent og være villige til å vise andre nåde.

Jonas reaksjon understreker også hvor fundamental en del av Guds vesen hans barmhjertighet og nåde er. Jona kjente Guds barmhjertighet så godt at han – nettopp fordi Gud er «nådig og barmhjertig» og «sen til vrede og rik på miskunn» (Jon 4,2) – visste at Gud ikke ville føre dom over Ninive. Gud handler rettferdig og barmhjertig med alle.

Det hebraiske uttrykket for «sen til vrede» eller «langmodig», er «lang i nesen». På hebraisk var nesens lengde et bilde på hvor lang tid det tar før man blir sint.

Når Gud omtales som «lang i nesen», betyr det at Gud er langmodig og sen til sinne. Mennesker blir fort sinte, men Gud er overmåte langmodig og tålmodig, og han gir nåde i rikt monn, men uten å unnskylde synd eller lukke øynene for urett. I stedet gjør Gud soning for synd og ondskap på korset slik at han kan være både rettferdig og kjenne den rettferdig som tror på ham (Rom 3,25–26).

`Har du noen gang unnlatt å vise barmhjertighet eller nåde mot en som har gjort deg urett? Hva kan minne deg om det Gud har gjort for deg så du blir mildere mot andre i lys av den nåden Gud har vist deg? Kan vi vise barmhjertighet og nåde uten å slippe synden løs eller åpne for overgrep og undertrykkelse?`