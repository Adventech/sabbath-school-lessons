---
title:  Rettferdig harme
date:  28/01/2025
---

Det finnes dårlige uttrykk for sinne, men Bibelen lærer også at det finnes «rettferdig harme».

Tenk deg en mor som ser sin tre år gamle datter på lekeplassen bli angrepet av en mann. Burde hun ikke bli sint? Sinne er kjærlighetens reaksjon i en slik situasjon. Eksemplet hjelper oss å forstå Guds «rettferdige harme».

`Les Matt 21,12–13 og Joh 2,14–15. Hva sier Jesu reaksjon om at Gud blir sint på det onde?`

Her viser Jesus rettferdig harme mot dem som behandlet Guds tempel som noe ordinært og forvandlet det til en «røverhule» for å utnytte enker, foreldreløse og fattige (Matt 21,13; jf. Joh 2,16). Tempelet og gudstjenestene skulle vise Guds nådige tilgivelse og renselse av syndere, men det ble brukt til å svindle de mest sårbare. Burde ikke Jesus ha blitt sint?

Mark 10,13–14 og Mark 3,4–5 gir flere eksempler på hans rettferdige harme. Da folk bar små barn til Jesus og «disiplene viste dem bort», ble Jesus «sint». Han sa: «La de små barna komme til meg».

Et annet sted, da fariseerne ville anklage Jesus for å bryte sabbaten med å helbrede, spurte Jesus dem: «Hva er tillatt på sabbaten? Å gjøre godt eller å gjøre ondt, å berge liv eller å ta liv?» (Mark 3,4). Han så «på dem som sto omkring, harm og bedrøvet over at de hadde så harde hjerter», og så helbredet han mannen (Mark 3,5). Her forbindes Kristi sinne med sorg over folks hardhet. Dette er kjærlighetens rettferdige sinne slik Guds sinne i GT er kjærlighetens rettferdige sinne. Hvordan kan kjærligheten unngå å bli opprørt over ondskap når ondskapen skader dem som kjærligheten er rettet mot?

`Hvordan kan vi sikre oss at vi ikke later som om egoistisk sinne er «rettferdig harme»? Hvorfor er det lett å gjøre det, og hvordan unngår vi det?`