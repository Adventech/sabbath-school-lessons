---
title:  Guds kjærlige vrede
date:  25/01/2025
---

### Bakgrunnsstoff
Sal 78, Jona 4,1–4, Matt 10,8, Matt 21,12–13, Jer 51,24–25, Rom 12,17–21

> <p>Minnevers</p>
> Men han var barmhjertig, han tilga synden og ødela dem ikke. Gang på gang holdt han vreden tilbake og slapp ikke all sin harme løs. (Sal 78,38).

Vi gleder oss ofte over Guds medfølelse, men mange blir urolige ved tanken på hans vrede. Er Gud kjærlighet, bør han ikke vise vrede, tenker de. Men det er feil tenkt. Hans kjærlighet er opphavet til hans vrede.

Noen sier GTs Gud er en vred Gud og NTs Gud er en kjærlig Gud. Men det finnes bare én Gud. Den Gud som er kjærlighet, blir sint på det onde fordi han er kjærlighet. Jesus uttrykte sinne mot det onde, og NT taler ofte om Guds rettferdige og nødvendige vrede.

Guds sinne er hans rettferdige og kjærlige svar på ondskap og urett. Guds vrede er rettferdig harme drevet av fullkommen godhet og kjærlighet, for han vil at hele skaperverket skal ha det godt. Guds vrede er kjærlighetens svar på ondskap og urett. Derfor provoserer ondskap Gud til sinne for dem som er utsatt for ondskap, og mot dem som begår den. Slik er Guds vrede også et uttrykk for Guds kjærlighet.