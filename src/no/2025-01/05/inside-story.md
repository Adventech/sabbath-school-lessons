---
title:  Misjonsfortelling
date:  31/01/2025
---

#### «Vil du at Satan skal vinne?»

_Av Andrew McChesney_

Den amerikanske misjonæren Joanne (Park) Kim låste seg inne i leiligheten sin etter å ha blitt angrepet av fire berusede fremmede i Mongolia. Hun var såret, redd og gråt. Hun ville hjem til USA.

Etter to dager fikk hun besøk av en annen misjonær. Hun trodde han var kommet for å trøste henne, men i stedet skjente han på henne. «Alvorlig talt, Joanne, kom du helt hit for å vitne for skapet ditt?», sa han. «Vil du at Satan skal vinne?»

Det var akkurat det Joanne trengte å høre. Hvis misjonæren hadde trøstet henne, ville hun sannsynligvis ha veltet seg i elendigheten, gitt opp og dratt hjem. Men nå tenkte hun på hvorfor hun hadde kommet til Mongolia. Opprinnelig hadde hun planlagt å reise til Usbekistan, så hun hadde begynt å lære seg russisk, inkludert det kyrilliske alfabetet. Da den planen gikk i vasken, hadde hun havnet i Mongolia, der det kyrilliske alfabetet var det samme, men hun forsto ikke et ord. De første månedene hadde hun forgjeves forsøkt å lære seg mongolsk. Uten språket slet hun med å vitne for andre. Uten språket kunne hun ikke be om hjelp eller forsvare seg når hun ble angrepet av berusede fremmede nesten hver uke. Enda verre var det at folk hele tiden antok at hun var mongol og snakket mongolsk på grunn av hennes koreanske etnisitet.

Joanne ønsket fortsatt å dele Jesu kjærlighet i Mongolia, men hun følte ikke at hun hadde noe kjærlighet igjen å dele etter flere fylleanfall.

«Herre», ba hun, «hvis du mener alvor med at jeg skal bli her, vær så snill å gi meg en vei ut av dette rotet. Du må beskytte meg, eller gi meg en måte å håndtere disse situasjonene på, eller kvitte meg med disse fulle mennene.»

Hun bestemte seg for å bli i Mongolia og vente på Gud.

Angrepene fra fylliker tok ikke slutt. Men Gud ga Joanne et verktøy til å forsvare seg. I løpet av bare tre måneder lærte hun å snakke flytende mongolsk. Det var et mirakel. Joanne kunne holde bibelstudier på mongolsk, og hun kunne forsvare seg og be om hjelp når hun ble angrepet. Men hun kunne ikke elske som Jesus. Smerten etter angrepene satt dypt.

I denne misjonshistorien får du et innblikk i opplevelsene til den amerikanske misjonæren Joanne (Park) Kim, som var med på å starte syvendedagsadventistenes arbeid i det post-kommunistiske Mongolia og fortsatt er misjonær der. Du kan også delta i misjonsarbeidet gjennom dette kvartalets trettende sabbatsoffer, som blant annet skal bidra til å åpne et rekreasjonssenter der barn kan vokse åndelig, mentalt, sosialt og fysisk i Ulaanbaatar i Mongolia. Les mer om Joanne i neste uke.