---
title:  Vær medmenneske
date:  30/01/2025
---

Guds vrede er en «forferdelig» ting, men den er ikke umoralsk eller kjærlighetsløs. Både i GT og NT uttrykker Gud vrede mot det onde ut fra sin kjærlighet. Guds vrede er forferdelig på grunn av ondskapens lumskhet i kontrast til Guds rene godhet og prakt.

Kjærligheten er grunnleggende for Gud, men ikke vreden. Der det ikke finnes ondskap eller urett, er det heller ingen vrede. Når Gud som sin kjærligste handling fjerner det onde fra universet, er det også slutt på sinne og vrede, for det vil aldri mer forekomme urett eller ondskap. Det vil kun finnes en evighet av salighet og rettferdighet i et fullkomment kjærlighetsforhold. Gud blir aldri mer vred, for det er ikke behov for det. For en herlig tanke!

`Noen er urolige for at Guds vrede utilsiktet kan bli oppfattet som grønt lys for menneskers hevn. Les 5 Mos 32,35, Ordsp 20,22; Ordsp 24,29, Rom 12,17–21 og Hebr 10,30. Hvordan sikrer disse tekstene mot menneskers hevngjerrighet?`

Skriften sier at Gud har rett til å holde dom, og når han gjør det, gjør han det med fullkommen rettferdighet. Både i GT og NT er hevnen forbeholdt Gud. Som Paulus skriver i Rom 12,19: «Ta ikke hevn, mine kjære, men overlat vreden til Gud. For det står skrevet: Hevnen hører meg til, jeg skal gjengjelde, sier Herren.» (5 Mos 32,35)

Til slutt vil Gud dømme urett og ondskap, men Kristus har åpnet en vei for alle som tror på ham. Ja, det er «Jesus som redder oss fra vreden som kommer» (1 Tess 1,10; jf. Rom 5,8–9). Og dette er i tråd med Guds plan: «For Gud har ikke bestemt oss til vrede, men til å vinne frelse ved vår Herre Jesus Kristus» (1 Tess 5,9). Guds vrede blir ikke opphevet, men de som tror på Jesus, blir frelst fra denne vreden på grunn av Kristus.

`Hvordan har Kristi forsoning sikret rettferdighet og samtidig fridd oss fra vreden? Hvordan bør du være mot andre i lys av dette?`