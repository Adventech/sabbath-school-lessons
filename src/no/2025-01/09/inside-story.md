---
title:  Misjonsfortelling
date:  28/02/2025
---

#### Den vedvarende innringeren: Del 1

_Av Andrew McChesney_

Zoom-samtalen ville bare ikke gå gjennom.

«Det virker ikke!» utbrøt Matrona.

Over telefonen kunne Colette høre Matrona skrive inn og skrive inn Zoom-passordet på en datamaskin på anlegget.

Det var en samtale de hadde forsøkt mange ganger den uken. Matrona var et av mange barn fra Alaskas urbefolkning som bodde på institusjoner og i fosterhjem i Alaska, og hun var ivrig etter å bli kjent med Colette.

Hun prøvde passordet igjen. «Det virker ikke!» ropte hun.

«Det går bra», sa Colette.

«Det er ikke OK! Jeg vil prøve igjen», sa Matrona.

Da det fortsatt ikke fungerte, foreslo Colette at de skulle snakke sammen på telefon i stedet.

Colette Reahl, barnelege hos syvendedagsadventistene i Anchorage, var også ivrig etter å bli kjent med Matrona. Matrona er en jente fra Alaskas urbefolkning og var kvalifisert for adopsjon ved en institusjon i Fairbanks, som ligger 60 mil unna.

Matrona gikk motvillig med på en telefonsamtale. Det første spørsmålet hun stilte, var: «Hva er husreglene deres?»

«Det er noe vi kan snakke mer om når du kommer hjem», sa Colette. «Men respekt er ganske viktig hjemme hos meg».

Matrona forhørte Colette de neste 30 minuttene. På slutten av samtalen sa hun: «Du vet at fostermoren min kommer til å adoptere meg, ikke sant?»

Det visste ikke Colette, som er født i Florida og har bodd med mannen sin i Alaska i åtte år. Hun tenkte: «Matrona er så interessant, og hun har en enorm personlighet. Dette kommer til å bli et eventyr!»

Matrona visste at Colette var ute etter å adoptere, men hun ville ikke bli såret. Derfor gjorde hun det vanskelig for Colette å komme nær.

Colette spurte hvor ofte hun kunne ringe, og Matrona foreslo en gang i uken på tirsdager. Men når Colette ringte, var Matrona ikke tilgjengelig eller svarte ikke. De endret tidspunktet til torsdager og deretter til lørdager.

Colette følte at Matrona var irritert, men hun forsto ikke hvorfor. Hun bestemte seg for å fortsette å ringe hver uke, uansett om Matrona ville snakke eller ikke. Etter hvert som hun fortsatte å ringe med betingelsesløs kjærlighet, begynte Matronas hjerte å tine.

Denne misjonshistorien gir et innblikk i et tidligere trettende sabbats-prosjekt. Barnelege Colette Reahl er også i ledelsen ved Bethel (Alaska) Seventh-day Adventist Church, som mottok en del av trettende sabbatsoffer i 2024. Takk for at du bidro til å spre evangeliet med dette kvartalets trettende sabbatsoffer 29. mars. Les mer om Colette og Matrona neste uke.