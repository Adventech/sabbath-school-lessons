---
title:  Hva går konflikten ut på?
date:  27/02/2025
---

Vi har sett tekster som åpenbarer en konflikt mellom Gud og Satan. Men hvordan er noe slikt mulig? Hvordan kan noen motsette seg Guds allmakt? Hadde konflikten dreid seg om ren og skjær makt, ville den ha vært over før den begynte. Så det må være en annen slags konflikt. Skriften viser at den handler om Guds karakter – en konflikt om djevelens bakvaskelser som blant annet går ut på at Gud ikke er helt og fullt god og kjærlig. Slike påstander kan ikke imøtegås med makt eller rå kraft, men ved å sammenligne de to.

«I sin håndtering av syndens problem kunne Gud bare gjøre bruk av rettferd og sannhet. Satan kunne ty til smiger og bedrag, noe Gud ikke kunne. Satan hadde prøvd å forfalske det Gud hadde sagt, og hadde gitt englene en feilaktig fremstilling av hans styreform ved å påstå at han ikke var rettvis når han laget lover og regler for himmelens innbyggere. Han hevdet at når Gud krevde lydighet og underkastelse, var det bare for å opphøye seg selv. Av den grunn måtte Gud gjøre det klart for innbyggerne i himmelen og i alle verdener at hans styreform var rettvis og hans lov fullkommen. Satan hadde fremstilt seg selv som universets velgjører. Det var nødvendig at alle ble klar over opprørerens virkelige natur og målsetting. Han måtte få tid til å avsløre seg selv gjennom sine onde gjerninger.» – Ellen G. White: _Alfa og Omega_, bind 8, side 14.

`Les Joh 8,44–45 i lys av Åp 12,7–9. Hva sier tekstene om djevelens karakter og strategi?`

Djevelens plan har bestandig vært å prøve å få oss til å tro at Gud ikke er rettferdig og kjærlig og at hans lov er trykkende og skadelig. Ikke rart at Jesus kaller djevelen «en løgner og løgnens far» (Joh 8,44). Jesus kom derimot for å «vitne om sannheten» (Joh 18,37) og motbevise Satans løgner og baktalelser, og til slutt knuse djevelen og hans makt (1 Joh 3,8; Hebr 2,14).

Åp 12,9–10 omtaler Satan som

1. «den gamle slangen»,
2. som den som anklager Guds folk for Guds domstol, og
3. som drageherskeren som forfører verden.

Det greske ordet for «djevel» betyr nettopp «baktaler», og viser igjen at konflikten dreier seg om tro, også troen på hvordan Gud er.