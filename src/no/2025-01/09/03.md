---
title:  Opphavet til konflikten på jorden
date:  24/02/2025
---

Parallelt med spørsmålet i lignelsen – om hvorfor det er dårlig såkorn i åkeren hvis eieren bare sådde godt såkorn – er et annet spørsmål: Hvordan oppstod ondskapen hvis Gud skapte en fullkommen verden?

`Les 1 Mos 1,31. Hva sier Guds ord om tilstanden i verden da Gud var ferdig med å skape, og hvorfor er svaret viktig?`

Ifølge 1 Mos 1,31 var verden «svært god» da Gud var ferdig med å skape den. I 1 Mos 1 er det ingen antydning til ondskap da Gud skapte jorden. Så hvor kom ondskapen fra?

`Les 1 Mos 3,1–7. Hva sier dette om ondskapens inntog i verden? Hvordan kaster det lys over hva den kosmiske konflikten går ut på? (Se også Åp 12,7–9.)`

Her møter vi løgner om Guds karakter fremsatt av slangen, identifisert som djevelen selv («den gamle slangen» i Åp 12,7–9. Slangen sår først tvil om Guds befaling med et spørsmål, og snur nesten om på det Gud hadde befalt. Deretter utfordrer den det Gud hadde sagt med ordene: «Dere skal slett ikke dø!» (1 Mos 3,4).

Enten har slangen eller Gud løyet for Eva, som må velge om hun vil tro på det Gud har sagt eller det som slangen sa.

Her og ellers i Skriften handler konflikten mest om hva og hvem man skal tro – noe som i seg selv er nært knyttet til kjærlighet. Og det skyldes at det du tror om en, hva slags person han eller hun er, og om han eller hun er til å stole på, har betydning for om du vil elske og stole på personen, og i dette tilfellet, høre på det han sier.

`Les 1 Mos 3,15. Guds ord til slangen om at kvinnens ætt, altså Messias, skulle knuse slangens hode, blir ofte kalt det første evangeliet (protoevangelium) i Bibelen. Hvordan kan dette både forsterke konfliktens realitet og samtidig gi oss håp mens vi står midt oppe i den?`