---
title:  Dersom du tilber meg
date:  26/02/2025
---

Vi ser også Satans forsøk på å tilrane seg Guds trone i fristelsesfortellingene i Matt 4 og Luk 4. Møtet mellom Jesus og fristeren sier mye om konfliktens natur. Her ser vi hva den store konflikten mellom Kristus og Satan dreier seg om.

`Les Matt 4,1–11. Hvordan viser dette hva kampen mellom Kristus og Satan går ut på?`

Ånden hadde «ført» Jesus ut i ødemarken med det uttrykkelige formål at Jesus skulle «bli fristet av djevelen» (Matt 4,1). Og før han gikk til dette på forhånd avtalte møtet, hadde Jesus fastet i førti dager. Så da djevelen kom, fristet han Jesus til å forvandle steiner til brød og spilte på Jesu sult. Men Jesus møtte fristelsen med Guds ord, og Satans knep mislyktes.

I et forsøk på å gjøre Jesus overmodig fristet djevelen ham til å kaste seg ned fra tempelmuren. Satan vridde Skriften til å antyde at hvis Jesus virkelig var Guds Sønn, ville engler beskytte ham. Men Jesus leser Skriften rett og avviser igjen fristelsen.

Den tredje fristelsen viser tydelig hva djevelen prøver å oppnå. Han vil at Jesus skal tilbe ham. Satan vil tilrive seg den tilbedelsen som bare Gud har krav på.

Derfor viser han Jesus «alle verdens riker og deres herlighet», og så sier han: «Alt dette vil jeg gi deg dersom du faller ned og tilber meg» (Matt 4,8–9). I parallellteksten hos Lukas hevder djevelen: «Jeg vil gi deg all denne makt og herlighet. For makten er gitt i min hånd, og jeg gir den til hvem jeg vil.» (Luk 4,6).

Nok en gang imøtegår Jesus fristelsen med Skriften, og Satan mislykkes igjen.

I alle tre tilfellene brukte Jesus Skriften til å forsvare seg mot fiendens angrep.

`Ef 6,12 minner om at «vår kamp er ikke mot kjøtt og blod, men mot makter og åndskrefter, mot verdens herskere i dette mørket, mot ondskapens åndehær i himmelrommet». Vi skal ikke leve i frykt, men hvorfor bør vi alltid huske at det foregår en kamp rundt oss?`