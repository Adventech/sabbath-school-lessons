---
title:  Det har en fiende gjort
date:  23/02/2025
---

`Les Matt 13,24–27. Hvordan hjelper lignelsen oss å forstå ondskapen i verden?`

Jesus forteller historien om en jordeier som bare sår godt såkorn på åkeren sin. Men det vokser ugress blant hveten. Da jordeierens tjenere ser dette, spør de ham: «Herre! Var det ikke godt korn du sådde i åkeren? Hvor kommer da ugresset fra?» (Matt 13,27). Dette minner om spørsmålet: Hvis Gud skapte verden helt og holdent god, hvorfor finnes det da ondskap?

`Les Matt 13,28–30 i lys av Kristi forklaring i vers 37–40. Hvordan kaster dette lys over den kosmiske konflikten?`

Herren svarer på tjenernes spørsmål: «Det har en fiende gjort» (Matt 13,28). Senere navngir Jesus den som «sår det gode kornet» som «Menneskesønnen», altså Jesus selv (vers 37), og forklarer at «åkeren er verden» (vers 38) og «fienden som sådde ugresset, er djevelen» (vers 39), og skildrer dermed en kosmisk konflikt mellom Kristus og Satan. Hvorfor er det ondskap i verden? Ondskapen skyldes fienden (djevelen) som motarbeider Herren. «Det har en fiende gjort» (vers 28).

Men svaret reiser et nytt spørsmål: «Vil du vi skal gå og luke det bort?» Med andre ord, hvorfor ikke rykke det onde opp med roten med en gang? «Nei», svarermesteren, «for når dere luker bort ugresset, kunne dere samtidig komme til å rykke  opp hveten. La dem begge vokse der sammen til høsten kommer.» (vers 29 og 30; jf. Mark 4,29). Gud vil gjøre slutt på det onde, men rykker han det opp med roten før tiden, vil det føre til uopprettelige skader som også rammer det gode.

`Hva er farene ved å prøve å skille ugresset og hveten nå? Hvorfor betyr ikke dette at vi bare kan ignorere det onde vi møter?`