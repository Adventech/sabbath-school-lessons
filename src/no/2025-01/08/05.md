---
title:  Guds ideelle og avhjelpende vilje
date:  19/02/2025
---

`Les Ef 1,9–11. Hva sier teksten om predestinasjon? Er noen forutbestemt til frelse og andre til fortapelse?`

Det greske ordet som våre bibler ofte oversetter med «forutbestemmelse» (prohorizo), lærer ikke i seg selv at Gud årsaksbestemmer historien. Det betyr ganske enkelt «å bestemme på forhånd».

Man kan selvfølgelig bestemme noe på forhånd ensidig, eller man kan bestemme noe på forhånd på en måte som tar hensyn til andres frie valg. Skriften lærer at Gud gjør det sistnevnte.

Her og andre steder (f.eks. Rom 8,29–30) viser uttrykket «på forhånd bestemt» til det Gud planlegger for fremtiden etter å ha tatt i betraktning det Gud allerede vet om skapningenes frie valg. Dermed kan Gud med sitt forsyn lede historien i den retning han ønsker til beste for alle, samtidig som han respekterer skapningens frihet, noe som er en forutsetning for et ekte kjærlighetsforhold.

Ef 1,11 forkynner at Gud «gjennomfører alt etter sin egen plan og vilje». Betyr dette at Gud bestemmer at alt skal skje slik han vil? Lest isolert kan Ef 1,9–11 se ut til å si dette. Men det ville være i strid med de tekstene vi så ovenfor, som viser at mennesker iblant avviser «Guds vilje» (Luk 7,30; jf. Luk 13,34, Sal 81,12–15). Hvordan kan tekstene forstås på en måte som er forenlig med hverandre, hvis nå Bibelen ikke motsier seg selv?

Teksten gir god mening hvis man bare skiller mellom det vi kan kalle Guds «ideelle vilje» og Guds «avhjelpende vilje». Guds «ideelle vilje» er det Gud foretrekker at skal skje, og som ville skje hvis alle alltid gjorde det Gud ønsker. Guds «avhjelpende vilje» er derimot Guds vilje som allerede har tatt hensyn til alle andre faktorer, inkludert skapningenes frie valg, som iblant avviker fra det Gud foretrekker. Ef 1,11 later til å handle om Guds «avhjelpende vilje».

`Gud kjenner fremtiden så godt at selv om han kjenner til alle valgene, også de dårlige valgene vi mennesker kommer til å ta, kan han likevel sørge for «at alt tjener til det gode» (Rom 8,28). Hvilken trøst kan du hente i denne sannheten?`