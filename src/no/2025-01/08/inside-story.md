---
title:  Misjonsfortelling
date:  21/02/2025
---

#### Fra rumba til kirke

_Av Andrew McChesney_

Da Nelson var liten, var han for ung til å gå på rumba i Colombia. Men han skjønte at noe var galt da foreldrene tok ham med i kirken 31. desember og deretter forlot ham hjemme for å feire nyttårsaften på rumba, en tradisjonell fest med musikk, dans og alkohol.

I Nelsons kultur gikk kristne i kirken for å vie seg til Gud før nyttårsaften, og deretter gikk de på rumba for å feire inn det nye året. Selv om han var ung, følte Nelson at kirken var et hellig sted, mens rumbaen, som vanligvis foregikk på barer og nattklubber, ikke var hellig. Han undret seg: «Hvorfor går familien min i kirken for å bli helliggjort, og så går de på rumba for å bli uhelliggjort?»

Nelson spurte moren sin: «Hvorfor går du i kirken og så på rumba?»

Hun svarte ikke.

Som ung sluttet Nelson å gå i kirken og begynte å spille vallenato-folkemusikk på rumba. Han var en utmerket trekkspillspiller, og han gjorde store fremskritt mot å oppfylle drømmen om å bli rik og berømt. Så møtte han sin fremtidige kone, Laura, en tidligere syvendedagsadventist.

«Visste du at de døde ikke er i himmelen?» sa hun.

Nelson likte ikke Lauras ideer, men han likte henne. Så de holdt sammen.

Etter en tid vendte Laura tilbake til Adventistkirken, og hun inviterte Nelson til å møte foreldrene sine. På det første møtet overrasket faren Nelson da de satte seg ned for å spise. «La oss be for maten», sa han. Nelson hadde aldri bedt før måltider.

Nelson og faren ble gode venner. Det tok ikke lang tid før Nelson begynte å be ved måltidene. Han begynte også å gå i kirken sammen med Laura. Til å begynne med likte han det ikke, for det virket rart å gå i kirken på lørdager. Men så leste han det fjerde budet i 2 Mos 20,8–10 og skjønte at Gud hadde befalt menneskene å holde den syvende dagen hellig. Han ønsket å være hellig.

I dag er Nelson Silva (30) en adventistmusiker som ikke lenger spiller trekkspill på rumba. I stedet spiller han på restauranter og i bursdagsselskaper. Han forteller tilhørerne om Guds nåde og ber for dem. Sammen med en gruppe kirkemusikere spiller han også på offentlige busser.

«Musikken fikk meg til å skinne i verden, men nå vil jeg skinne for Kristus», sier han.

Be om at evangeliet må bli forkynt til alle kulturer og folkegrupper rundt om i verden. Takk for misjonsgavene som bidrar til å dele evangeliet med unådde og undernådde folkegrupper. Se en YouTube-video av Nelson som spiller trekkspill på: bit.ly/Nelson-Silva.