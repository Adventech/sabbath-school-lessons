---
title:  Kjærlighet til gud
date:  18/02/2025
---

Det at Gud er allmektig, betyr ikke at han kan gjøre det logisk umulige. Derfor kan ikke Gud bestemme at noen skal elske ham av fri vilje. Hvis det å gjøre noe av fri vilje betyr å gjøre noe uten å være bestemt til å gjøre det, er det umulig å få noen til å gjøre noe av fri vilje. Som vi har sett, og som vi må understreke på nytt: Gud kan ikke tvinge noen til å elske seg, for straks det er påtvunget, er det ikke lenger kjærlighet.

`Les Matt 22,37 og 5 Mos 6,4–5. Hva lærer disse versene om at den frie viljen er en realitet?`

Det største budet, å elske Gud, er bevis for at Gud faktisk vil at alle skal elske ham. Men ikke alle elsker Gud. Hvorfor tvinger ikke Gud dem til å elske seg? Det er igjen fordi kjærlighet bare er kjærlighet hvis den er frivillig.

`Les Hebr 6,17–18 og Tit 1,2. Hva får vi vite om Gud?`

I 4 Mos 23,19 står det at «Gud er ikke et menneske, så han lyver». Gud lyver aldri (Tit 1,2). Han holder alltid ord og bryter aldri et løfte (Hebr 6,17–18). Så hvis Gud har gitt et løfte eller forpliktet seg til å gjøre noe, er hans fremtidige handlinger moralsk sett begrenset av dette løftet.

Dette betyr at i den grad Gud gir oss frihet til å velge noe annet enn det han helst vil, er det ikke opp til Gud hva vi velger. Hvis Gud har forpliktet seg til å gi oss fri vilje, har vi evnen til å bruke friheten på en måte som går på tvers av det Gud helst vil. Tragisk nok er det mange som bruker friheten slik, og derfor skjer det mye som Gud skulle ønske ikke skjedde, men det er strengt tatt ikke Guds feil.

`Hva har du gjort som du visste at Gud ikke ville du skulle gjøre? Hva sier dette om at den frie viljen er reell – og om eventuelle skrekkelige følger?`