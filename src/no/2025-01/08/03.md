---
title:  Pantokrator
date:  17/02/2025
---

Vi møter Guds utrolige makt i hele Skriften. Bibelen har utallige fortellinger om hvordan han utøver sin makt og utfører mirakler. Likevel skjer det mye Gud ikke vil skal skje.

`Les Åp 11,17, Jer 32,17–20, Luk 1,37 og Matt 19,26. Se også på Hebr 1,3. Hva lærer disse versene om Guds makt?`

Disse og andre vers lærer at Gud er allmektig og opprettholder verden ved sin kraft. I Åpenbaringen kalles Gud flere ganger Den allmektige (f.eks. Åp 11,17; jf. 2 Kor 6,18; Åp 1,8; Åp 16,14; Åp 19,15; Åp 21,22). Guds allmakt bekreftes ikke bare i ord, men viser seg der Gud bruker makt til å frelse sitt folk eller på andre måter griper inn i verden på mirakuløst vis.

Men det at Gud er «allmektig» betyr ikke at Gud kan gjøre absolutt hva som helst. Skriften lærer at det finnes ting Gud ikke kan gjøre; f.eks. står det i 2 Tim 2,13 at «han kan ikke fornekte seg selv».

De fleste kristne er enige om at Gud er allmektig, at Gud har makt til å gjøre alt som ikke innebærer en selvmotsigelse – det vil si alt som er logisk mulig og etter Guds natur. Det fremgår av Kristi bønn i Getsemane at noen ting ikke er mulige for Gud fordi de ville innebære en selvmotsigelse. Kristus sa at «for Gud er alt mulig» (Matt 19,26), men da korsfestelsen nærmet seg, ba han: «Min Far! Er det mulig, så la dette begeret gå meg forbi. Men ikke som jeg vil, bare som du vil.» (Matt 26,39).

Faderen hadde makt til å redde Jesus fra lidelsene på korset, men han kunne ikke gjøre det og samtidig frelse oss. Det var enten eller, ikke både og.

`Skriften lærer at Gud gjerne vil frelse alle (f.eks. 1 Tim 2,4–6; Tit 2,11; 2 Pet 3,9; Esek 33,11), men at ikke alle blir frelst. Hva sier dette om viljens frihet og grensene for Guds makt over mennesker som har en fri vilje?`