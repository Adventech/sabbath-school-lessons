---
title:  Kristus har seiret over verden
date:  20/02/2025
---

Hvis alt hadde skjedd etter Guds ideelle vilje, ville det aldri ha vært ondskap, men bare fullkommen kjærlighet og harmoni. En gang skal universet føres tilbake til Guds fullkomne, ideelle vilje. Imens realiserer Gud sin vilje på en måte som tar hensyn til skapningenes frie valg.

Tenk deg en bakekonkurranse der deltakerne må bruke visse ingredienser, men de kan tilsette alle andre ingredienser de ønsker for å bake den kaken de vil. Til slutt vil den kaken bakeren lager, iallfall delvis være bestemt av noen ingredienser som bakeren ikke selv har valgt.

Og siden Gud har valgt å respektere den frihet kjærligheten forutsetter, er mange av «ingrediensene» verdenshistorien består av, ikke valgt av Gud, de er det motsatte av hva Gud ønsker.

Slik sett er ikke Guds forsyn endimensjonalt, som om Gud styrer alt som skjer i verden. Guds forsyn må snarere være (minst) todimensjonalt. Gud står bak noen ting her i verden, mens andre ting skjer ut fra skapningenes frie valg (f.eks. all ondskap). Det skjer mye som Gud ikke vil skal skje.

`Les Joh 16,33. Hva kan vi håpe på til tross for motgangen?`

Når vi opplever lidelse eller prøvelser, kan troen komme til å svikte fordi vi tror Gud vil eller bør skåne oss for lidelse og prøvelser her i livet. Men Jesus sier at hans følgesvenner vil oppleve prøvelser og trengsler her i verden, men at det finnes håp, for han har seiret over verden (Joh 16,33).

Når vi opplever lidelse og prøvelser, betyr det ikke at det er det Gud helst vil vi skal oppleve. Vi må alltid ha det store bildet for øye: den store konflikten. Men vi kan være trygge på at selv om det onde som sådan ikke er nødvendig for det gode, kan Gud vende selv onde hendelser til det gode. Og hvis vi stoler på Gud, kan han bruke selv våre lidelser til å føre oss nærmere ham og motivere oss til å vise medfølelse og omsorg for andre.