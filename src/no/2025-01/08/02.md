---
title:  Vår suverene Gud
date:  16/02/2025
---

«Gud er suveren», sa ungdomspastoren til gruppen sin. «Det betyr at han kontrollerer alt som skjer». En forvirret skoleelev sa: «Så Gud hadde kontroll da hunden min døde? Hvorfor ville Gud drepe hunden min?»

Ungdomspastoren svarte: «Det er et vrient spørsmål. Men det hender Gud lar oss oppleve vanskelige ting så vi er forberedt på noe verre i fremtiden. Jeg husker hvor tungt det var da hunden min døde. Men det hjalp meg å takle det da bestemor døde. Gir det mening?»

Etter en lang pause svarte eleven: «Så Gud drepte hunden min for å forberede meg på at han skal drepe bestemor?» – Marc Cortez, sitert i John C. Peckham: _Divine Attributes: Knowing the Covenantal God of Scripture_ (Michigan: Baker Academic, 2021), s. 141.

Noen ganger går folk ut fra at alt skjer nøyaktig slik Gud vil det – at det som skjer, er det Gud vil skal skje. Gud er jo allmektig. Så hvordan kan det skje noe som Gud ikke vil skal skje? Samme hva som skjer, og uansett hvor ille det er, så var det Guds vilje. Det er noen som lærer dette.

`Les Sal 81,12–15; Jes 30,15–18; Jes 66,4 og Luk 13,34. Hva sier tekstene? Skjer Guds vilje bestandig?`

Mange tror at Gud alltid må få det som han vil, men Bibelen sier noe annet. Den viser at Gud har uoppfylte ønsker. Det vil si at det som skjer, ofte går på tvers av det Gud helst vil skal skje. Mange ganger sier Gud rett ut at det som skjer, er det motsatte av det han vil. Han ønsket et utfall for sitt folk, men de valgte et annet. Gud klager: «Men folket mitt hørte ikke på meg ... Bare mitt folk ville høre på meg, bare Israel ville gå på mine veier! Da skulle jeg kue motstanderne deres med det samme og rette hånden mot fienden.» (Sal 81,12; Sal 81,14–15).

`Tenk over hva det vil si å se Guds vilje i alt som skjer. Hva ville en slik teologi føre til, i lys av all ondskapen i verden?`