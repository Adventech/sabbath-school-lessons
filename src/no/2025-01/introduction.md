### Kjærlighetens og rettferdighetens Gud Forord

Gud er kjærlighet. Det fastslår 1 Joh 4,8 og 16. Hele Bibelen vitner om det. Kristentroen handler om Guds kjærlighet. Kjærligheten er Guds essens, den er selve kjernen i alt vi tror på, og den bør være kjernen i alt vi gjør. Derfor påvirker vår forståelse av kjærlighet hele vår tro og praksis. Hvis man f.eks. tror man må gjøre seg fortjent til Guds kjærlighet, kan man tro at Gud ikke elsker en, for man er syndig og uverdig. Og i forholdet til andre kan man forvente at andre skal gjøre seg fortjent til kjærlighet – en oppskrift på katastrofe.

På denne og mange andre måter har vår oppfatning av Guds kjærlighet store følger for tro og praksis. Men hva er kjærlighet? Ber du ti personer om å si hva kjærlighet er, får du kanskje ti ulike svar. Selv blant kristne er det mange myter og misforståelser om Guds kjærlighet. Kristne gir f.eks. ulike svar på spørsmål som:

Gir Gud bare kjærlighet, men tar aldri imot? Er Guds kjærlighet rent selvoppofrende, eller kan også mennesker være til glede og behag for Gud? Er Guds kjærlighet emosjonell? Bryr Gud seg om menneskene? Kan Guds kjærlighet avvises eller mistes? Inngår Gud i et gjensidig kjærlighetsforhold til sine skapninger? Er sinne uforenlig med kjærlighet? Hvordan henger kjærlighet og rettferdighet sammen? Hvorfor er det så mye ondskap i verden hvis Gud er kjærlighet? Kan mennesker elske slik Gud gjør? Hvordan ville det i så fall ta seg ut?

Svarene på slike spørsmål kan virke åpenbare, men er ofte omstridte i kristne tolkninger av Guds kjærlighet. Og mange svar som kan virke selvsagte, viser seg ved nærmere ettersyn å være uforenlige med Skriftens lære om Guds kjærlighet.

Vi skal ikke ta opp alle disse spørsmålene på én gang, men vi vil se på disse og andre spørsmål dette kvartalet. Og vi skal se at Guds kjærlighet er større enn vi kanskje tror. Guds kjærlighet, slik den er beskrevet i Skriften, er mye større enn de tankene som går for å være «kjærlighet» mange steder i verden i dag. I de neste ukene skal vi se nærmere på noen av de mest fremtredende og vakre sidene ved Guds kjærlighet som Bibelen åpenbarer.

Vi skal se at Guds kjærlighet henger uløselig sammen med Guds rettferdighet. Bibelens Gud elsker rettferdighet (se f.eks. Jes 61,8). Og slik Bibelen beskriver dem, hører Guds kjærlighet og rettferdighet sammen slik at den ene ikke kan eksistere uten den andre. Fordi Gud er kjærlighet, er han opptatt av urett og lidelse i verden. Han identifiserer seg med de undertrykte og lidende og går frivillig inn i den smerte og sorg som ondskapen har påført skaperverket – og lider selv mest av alle, i den grad at Gud selv er ondskapens største offer.

Gjennom hele Bibelen blir Gud gang på gang bedrøvet og plaget av ondskap og lidelse fordi han elsker hvert enkelt menneske mer enn vi kan fatte. Man ser dybden i Guds kjærlighet i Kristi klagesang over sitt folk da han sa: «Jerusalem, Jerusalem, du som slår profetene i hjel og steiner dem som er sendt til deg! Hvor ofte ville jeg ikke samle barna dine som en høne samler kyllingene under vingene sine. Men dere ville ikke.» (Matt 23,37).

Bibelens Gud, som er kjærlighet, skildres ofte i Skriften som sønderknust og bedrøvet over avvist og tapt kjærlighet. Hele Skriftens fortelling handler om hva Gud har gjort og gjør for å føre kjærligheten tilbake til alle universets kriker og kroker. Dette og mye mer er tema for dette kvartalet.

_Da denne veiledningen ble skrevet, var John C. Peckham professor i teologi og kristen filosofi ved Seventh-day Adventist Theological Seminary ved Andrews University._