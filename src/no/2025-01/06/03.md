---
title:  Gud er helt god og rettferdig
date:  03/02/2025
---

Gud nøyer seg ikke med å si at han elsker rettferdighet og be oss elske og gjøre rettferdighet. Gud lever selv fullt og helt etter disse idealene. Skriften sier Gud er fullkomment hellig, trofast, rettferdig og kjærlig. Han gjør bare det som er kjærlig, rettferdig og rettskaffent. Han gjør aldri noe galt.

`Les 5 Mos 32,4 og Sal 92,16. Hva sier tekstene om Guds trofasthet og rettferdighet?`

Her og mange andre steder står det at Gud er rettferdig og kjærlig – «det er ingen urett hos ham» (Sal 92,16, jf. Sal 25,8; Sal 129,4). Gud «gjør ingen urett. Hver morgen feller han sin dom, den mangler ikke når dagen gryr. Men den som gjør urett, kjenner ikke skam.» (Sef 3,5). Merk kontrasten mellom Gud og dem som elsker urett.

Gud vet hva som er til alles beste, ønsker det beste for alle og arbeider hele tiden for det beste resultatet for alle de berørte.

`Les Sal 9,8–9 og Sal 145,9–17. Hva lærer disse versene om Gud?`

Gud er «en rettferdig dommer» (Sal 7,12), og ingen ondskap bor hos ham (Sal 5,5). Som det står i 1 Joh 1,5: «Gud er lys, det finnes ikke mørke i ham». Gud er ikke bare fullkomment god, Jak 1,13 sier at «Gud fristes ikke av det onde» (jf. Hab 1,13).

I alt dette er Guds godhet og herlighet uløselig forbundet. Mange forguder makt, men Den allmektige utøver bare makt på rettferdig og kjærlig vis. Merk at da Moses ba Gud «La meg da få se din herlighet!», svarte Gud med å si: «Jeg vil la all min godhet gå forbi deg» (2 Mos 33,18–19).

`Hvorfor tillater en god Gud så mye ondskap i verden? Snakk om det i gruppen.`