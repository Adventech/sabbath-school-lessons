---
title:  En gud som angrer?
date:  05/02/2025
---

Kan Gud «angre»? Hva skulle i så fall det bety? Vi har sett at Guds karakter ikke forandrer seg. Men noen steder sier Bibelen at Gud «angrer». For mennesker er anger en innrømmelse av at man har gjort noe galt. Hvordan kan da noen tekster si at Gud «angrer»?

`Sammenlign 2 Mos 32,14 med Jer 18,4–10. Hva forstår du med Guds «anger» her?`

Her og andre steder angrer Gud sin dom etter omvendelse eller forbønn fra menneskers side. Gud lover at om folket vender om fra sin ondskap, vil han avstå fra dommen han hadde planlagt. I hele Skriften finner vi at Gud avstår fra å dømme når mennesker vender om.

`Les 4 Mos 23,19 og 1 Sam 15,29. Lærer tekstene at Gud gir etter eller «angrer»?`

Tekstene sier uttrykkelig at Gud «er ikke et menneske, en som angrer» (1 Sam 15,29) og «Gud er ikke et menneske, så han lyver, et menneskebarn, så han skifter sinn. Gjør han ikke det han sier, holder han ikke det han lover?» (4 Mos 23,19). Lest i lys av de andre tekstene kan ikke disse tekstene forstås som at Gud ikke «angrer» i det hele tatt, men de lærer sannheten om at han ikke «angrer» eller «skifter sinn» slik vi gjør. Gud holder alltid sine løfter, og endrer han kurs som svar på vår omvendelse, gjør han det i tråd med sin godhet og sitt ord. Gud avstår fra å dømme som svar på omvendelse, nettopp fordi han er god, rettferdig, kjærlig og barmhjertig.

`Hva innebærer Bibelens skildringer av Guds «ettergivenhet»? Hva sier dette om Guds karakterfasthet samtidig som Gud inngår i ekte «gi og ta»-relasjoner som faktisk gjør en forskjell for ham?`