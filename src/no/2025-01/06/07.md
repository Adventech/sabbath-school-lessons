---
title:  Til fordypning
date:  07/02/2025
---

Ellen G. White: «Guds kjærlighet» i _Veien til Kristus_, side 5–14.

«Guds Ord åpenbarer hans karakter. Han har selv uttalt seg om sin uendelige kjærlighet og miskunnhet. Da Moses ba: ‘La meg da få se din herlighet!’ svarte Herren: ‘Jeg vil gå forbi deg i all min godhet.’ Dette er hans herlighet. Herren gikk forbi Moses og ropte: ‘Herren, Herren er en barmhjertig og nådig Gud, langmodig og rik på miskunn og sannhet! Han lar sin miskunn vare i tusen slektledd; han tilgir synd og skyld og brott.’ Han ‘holder ikke evig fast på vreden, for han vil gjerne vise miskunn’, for han er ‘langmodig og rik på miskunn’ (2 Mos 33,18–19; 2 Mos 34,6–7; Mi 7,18; Jona 4,2).

Gud har knyttet våre hjerter til seg ved utallige vitnesbyrd i himmelen og på jorden. Han har søkt å åpenbare seg for oss gjennom naturen så vel som i de inderligste og ømmeste bånd som menneskehjertet kjenner. Men dette er likevel bare en ufullkommen fremstilling av hans kjærlighet. Til tross for alle disse beviser har han som er fienden av alt godt, forblindet menneskenes sinn, slik at de kom til å betrakte Gud med frykt. De tenkte på ham som en streng og uforsonlig Gud. Den onde fikk menneskene til å forestille seg Gud som et vesen med en ubøyelig rettferdighet som det mest fremtredende karaktertrekk, en streng dommer, barsk og fordringsfull overfor sine skyldnere. Han gav det inntrykk at Skaperen ivrig speider etter menneskenes feil og mangler, så han kan sende straffedommer over dem. Det var for å fjerne denne mørke skygge og vise verden Guds uendelige kjærlighet at Jesus kom og tok bolig blant mennesker.» – Ellen G. White: _Veien til Kristus_, s. 6–8.

**Forslag til samtale**

`Hvorfor er det viktig å forstå at Guds herlighet er i hans godhet? Hvordan korrigerer dette den herlighetsteologien som framhever ren makt uten å legge vekt på Guds kjærlighet og karakter?`

`Har du noen gang tvilt på Guds godhet? Kjenner du noen som har trukket Guds godhet i tvil, basert på måten de som sier de følger Gud, iblant opptrer på, eller på grunn av all ondskapen i verden? Hvordan har du selv funnet ut av dette, og hvordan kan du kanskje hjelpe en som sliter med tvil om Guds godhet? Se neste ukes studium.`

`Utdyp svaret på mandagens spørsmål. Hvordan gjør den store konflikten det lettere å forstå alt det onde som finnes i dag?`