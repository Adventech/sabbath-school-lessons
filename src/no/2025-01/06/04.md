---
title:  Guds uforanderlige karakter
date:  04/02/2025
---

`Les Mal 3,6 og Jak 1,17. Hva lærer de om Guds karakter?`

I Mal 3,6 erklærer Gud: «Jeg, Herren, har ikke forandret meg». Noen leser dette og oppfatter det som at Gud ikke forandrer seg på noe vis, men sammenhengen viser at det tales om Guds moralske uforanderlighet. Resten av verset viser at Gud kan forandre seg relasjonelt, for Gud sier at «dere, Jakobs sønner, er ikke gått til grunne». Og i det neste verset sier Gud: «Vend tilbake til meg, så skal jeg vende meg mot dere» (Mal 3,7).

Gud inngår altså i et vekselspill med skaperverket, men gjennom alle vekselspillene er Gud den samme. Dette bekreftes i Jak 1,17, som sier at alle gode og fullkomne gaver kommer fra Gud, som ikke forandrer seg. Gud er ikke det ondes opphav.

Her og andre steder lærer Skriften at Guds karakter er uforanderlig. Med andre ord lærer Bibelen konsekvent at Gud er moralsk uforanderlig. Likevel kan Gud inngå i et reelt forhold til skapninger, men alltid med kjærlighet og rettferdighet.

`Les 2 Tim 2,13; Tit 1,2 og Hebr 6,17–18. Hva lærer vi om Gud?`

Gud lyver aldri, og Guds løfter er ubrytelige. Vi kan stole på at Bibelens Gud er den samme som (i Kristus) ga seg selv for oss på korset. Vi kan stole på ham uten forbehold, og vi kan ha tillit og håp for fremtiden fordi «Jesus Kristus er i går og i dag den samme, ja, til evig tid» (Hebr 13,8).

`Hvordan kan du stole på Guds godhet også når det har gått veldig dårlig for deg? Hjelper bildet av Gud på korset deg å stole på hans godhet? Hvorfor?`