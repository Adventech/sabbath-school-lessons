---
title:  Hold fast på kjærlighet og rett
date:  06/02/2025
---

Skriften lærer at «det er Herren din Gud som er Gud, den trofaste Gud som holder pakten og viser kjærlighet i tusen ledd mot dem som elsker ham og holder hans bud» (5 Mos 7,9). På korset beviste Jesus Guds godhet og kjærlighet (se Rom 3,25–26; Rom 5,8). I Sal 100,5 står det: «Herren er god, evig er hans miskunn, hans trofasthet varer fra slekt til slekt» (jf. Sal 89,3). Derfor kan man stole på Gud; han gir bare gode gaver til sine barn (Jak 1,17; jf. Luk 11,11–13). Ja, han gir også gode ting til dem som fremstår som hans fiender.

`Les Matt 5,43–48. Hva sier dette om Guds kjærlighet? Hvordan bør vi være mot andre?`

Matt 5 beskriver Guds kjærlighet som fullkommen. Ufullkommen kjærlighet er å bare elske dem som elsker oss. Men Gud elsker også dem som hater ham og regner seg som hans fiender. Hans kjærlighet er fullkommen.

Guds kjærlighet og barmhjertighet overgår all rimelig forventning, men den er ikke i strid med rettferdigheten. Nei, den forener rettferdighet og barmhjertighet (Sal 85,11). Og Bibelen formaner også oss: «Hold fast på kjærlighet og rett» (Hos 12,7; jf. Luk 11,42).

Til slutt vil Gud selv sørge for fullkommen rettferdighet. Rom 2,5 lærer at dagen kommer da «Gud åpenbarer sin rettferdige dom». Til slutt vil de frikjøpte synge: «Store og underfulle er dine gjerninger, Herre Gud, du Allmektige. Rettferdige og sanne er dine veier, du konge over folkeslagene. Hvem skulle ikke frykte deg, Herre, og ære ditt navn? For du alene er hellig. Alle folkeslag skal komme og tilbe for ditt ansikt, fordi dine rettferdige dommer er blitt åpenbart.» (Åp 15,3–4; jf. Åp 19,1–2).

`Jes 25,1 sier: «Herre, du er min Gud. Jeg lovsynger deg og priser ditt navn. Du har gjort under slik du planla i gammel tid, i troskap og trofasthet.» Hvordan kan vi lovprise Gud når livet går oss imot? Hvordan kan ditt liv være en lovprisning av Gud så det fremmer rettferdighet der du er?`