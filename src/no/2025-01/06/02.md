---
title:  Kjærlighet og rettferd
date:  02/02/2025
---

I hele Skriften går kjærlighet og rettferd hånd i hånd. Sann kjærlighet forutsetter rettferd, og sann rettferd kan bare styres av og utøves i kjærlighet. Når vi ikke er vant til å forbinde de to begrepene med hverandre, er det fordi vi har misbrukt både kjærlighet og rettferd.

`Les Sal 33,5; Jes 61,8; Jer 9,24; Sal 85,11 og 89,15. Hvordan belyser tekstene Guds interesse for rettferdighet?`

Tekstene sier at Gud elsker rettferdighet (Sal 33,5; Jes 61,8). I Skriften er kjærlighet og rettferdighet uløselig knyttet sammen. Guds kjærlighet og Guds rettferdighet hører sammen, og han vil at rett og rettferdighet skal skje.

Derfor fordømmer profetene alle former for urettferdighet, både urettferdige lover, falske vektskåler, og urett mot og undertrykkelse av fattige, enker og andre sårbare. Mennesker gjør mye ondt og urett, men Gud «viser miskunn, rett og rettferd på jorden» (Jer 9,24). Derfor gleder Guds trofaste seg til Guds dom som noe godt, for den fører straff over ugjerningspersoner og undertrykkere og bringer rettferdighet og utfrielse til ofrene for urett og undertrykkelse.

Ja, rett og rettferdighet er grunnlaget for Guds styre. Guds kjærlighets moralske styre er rettferdig og rettskaffent, helt ulikt korrupte verdslige myndigheter som ofte viderefører urett for personlig vinnings og for maktens skyld. «Miskunn og sannhet skal møte hverandre, rettferd og fred skal kysse hverandre» i Gud (Sal 85,11).

Og Gud sier hva som forventes av oss. «Han har kunngjort for deg, menneske, hva godt er. Og hva krever Herren av deg? Bare at du gjør rett, viser trofast kjærlighet og vandrer ydmykt med din Gud.» (Mika 6,8). Er det noe vi bør gjenspeile av Guds karakter, så er det kjærligheten – og den rettferdighet og barmhjertighet som følger av den.

`Hvordan fordreies retten i dag? Hvordan kan vi la være å rope om at Guds fullkomne rettferdighet en dag skal skje?`