---
title:  Misjonsfortelling
date:  07/02/2025
---

#### «Du kan ikke gå forbi»

_Av Andrew McChesney_

Den amerikanske misjonæren Joanne (Park) Kim var på vei til leiligheten hun leide i Ulaanbaatar i Mongolia. Det var midt på vinteren, og midt på ettermiddagen var det rundt minus 40 grader.

Så fikk Joanne øye på en beruset mann som lå på fortauet. Hun hadde blitt angrepet av en rekke berusede menn det siste året i Mongolia, så hun ville ikke stoppe. Tenk om han også angrep henne? Hun begynte å gå forbi ham, men så stoppet hun. En liten stemme syntes å si: «Du kan ikke gå forbi».

Joanne slet med tanken på å hjelpe ham. «Men, Herre», sa hun, «han veier nesten dobbelt så mye som meg. Hvordan kan jeg hjelpe ham?»

Hun så seg rundt. Gaten var tom. Ingen andre mennesker var i sikte.

Joanne så på den fremmede igjen. «Hvis jeg går forbi, kommer han til å dø», tenkte hun. «Kroppen hans vil fryse i løpet av et par timer».

Hun så boligblokker rundt seg. Hver bygning hadde et lite vaktrom i første etasje, så det var ganske varmt i inngangspartiet. Den nærmeste bygningen var omtrent 300 meter unna. «OK, Herre», sa Joanne. «Jeg skal få denne fyren bort dit». Hun la armene sine under hans, ba om styrke og trakk. På en eller annen måte fikk hun dratt ham bort til bygningen. Da hun plasserte ham i inngangspartiet, tok hun et skritt tilbake og så på ham. En ny følelse fylte hjertet hennes. Hun følte medfølelse og medlidenhet.

Dette møtet markerte et vendepunkt i Joannes misjonsarbeid. Hun hadde ikke lenger noen vonde følelser overfor overgriperne. I stedet ble hun fylt av medfølelse og medlidenhet. Endelig kunne hun elske som Jesus.

Joanne var deretter med på å plante den første Adventistmenigheten i Ulaanbaatar som pionermisjonær for en misjonsorganisasjon fra 1992 til 1998. Hun vendte tilbake i 2017 og jobber nå som utdannings- og utviklingsdirektør for Adventistkirken i Mongolia.

Selv nå blir hun fra tid til annen angrepet av berusede fremmede, men kjærligheten til Gud og hans folk er urokkelig. «Satan gir ikke opp», sier hun. «Han visste at han kunne slite meg ut. Men Gud ga meg det mongolske språket og fikk meg til å ombestemme meg. Gud elsker selv de fulle mennene som angrep meg hele tiden, så jeg må elske dem og hjelpe dem så godt jeg kan.»

Du kan også delta i misjonsarbeidet i Mongolia gjennom dette kvartalets trettende sabbatsoffer, som blant annet går til å åpne et rekreasjonssenter der barn kan vokse åndelig, mentalt, sosialt og fysisk i Ulaanbaatar i Mongolia.