---
title:  Sabbatsprøven
date:  15/06/2023
---

Kanskje er det allerede nå duket for denne forfølgelsen. Den 6. juni 2012 kom pave Benedikt 16 med denne inntrengende appellen til mer enn 15 000 mennesker på Petersplassen i Roma om at søndagen må være en hviledag for alle, slik at folk fritt kan være sammen med familien og med Gud. «Ved å forsvare søndagen, forsvarer man menneskets frihet.» Dette er ikke det samme som å kreve at andre holder denne dagen i stedet for Bibelens sabbat, men det viser at tanken om søndagen som «hviledagen» er et reelt problem. Før eller siden vil lover bli vedtatt, og de som samvittighetsfullt følger Guds Ord og holder den sanne sabbaten, vil bli stemplet som motstandere av samfunnets beste.

I denne krisetiden vil Guds folk ved hans nåde og kraft stå fast og følge ham. De gir ikke etter for presset.

I motsetning til dyrets merke får de Guds segl. I antikken ble segl brukt for å attestere ektheten av offisielle dokumenter. Vi ville da forvente å finne Guds segl innebygd i hans lov. Gamle segl var et særegent merke. Profeten Jesaja sier: «Jeg vil binde inn vitnesbyrdet og forsegle loven hos disiplene mine» (Jes 8,16).

`Les 2 Mos 20,8–11. Hvilke trekk av et bibelsk segl finner du i sabbatsbudet? Hvordan skiller sabbatsbudet seg fra de andre budene?`

Det fjerde bud inneholder tre elementer av et autentisk segl. Først navnet på seglets eier: «Herren din Gud» (2 Mos 20,10). For det andre tittelen på seglets eier: Herren som «skapte» (2 Mos 20,11) eller skaperen. Og for det tredje, beseglerens territorium: «himmelen og jorden, havet og alt som er i dem» (2 Mos 20,11). Ifølge Åp 7,1–3 får vi Guds segl bare på pannen, et symbol på vårt sinn. Jesus respekterer vårt valg. Han ber oss om å la ham forme vårt sinn med sin hellige Ånd slik at vi ikke river løs ankeret, vår tro på Guds Ord (Ef 4,30). Slik forstår vi at de trofaste er de som «holder seg til Guds bud og [har] troen på Jesus» (Åp 14,12), og inkludert i disse budene er det fjerde, det ene budet som dyret ville endre (Dan 7,25).

`Hva i samtiden kan føre til begrensninger av vår religiøse frihet? Hva står i veien for det?`