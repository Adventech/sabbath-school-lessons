---
title:  Det dødelige såret
date:  11/06/2023
---

Som vi allerede vet, står dyrene i Åp 13 og 14 for et globalt system av falsk tilbedelse. Men det er ikke alt.

`Les Åp 13,5; Åp 12,6; Åp 12,14; og Dan 7,25. Hvor lenge ville denne makten dominere det religiøse landskapet i de foregående århundrene?`

Dyret ville fortsette i en bestemt periode i historien. I symbolske tidsprofetier tilsvarer en profetisk dag et bokstavelig år. I 4 Mos 14,34 leser vi: «et år for hver dag» – der man bruker Bibelens prinsipp om å regne en dag for et år. Igjen sier Gud: «én dag for hvert år» (Esek 4,6). Dette prinsippet har vist seg å være nøyaktig når det gjelder tolkning av bibelske tidsprofetier, f.eks. de 70 ukene i Dan 9,24–27. Ved å regne ut tidsperioden i Åp 13,5 på 42 måneder, med 30 dager i måneden, kommer vi til 1260 profetiske dager eller bokstavelige år. De gamle kalenderne hadde 360 dager per år.

I det fjerde århundre gjorde keiser Konstantin kristendommen til statsreligion. Da han flyttet hovedstaden til Bysants i år 330 og forente de østlige og vestlige delene av riket, etterlot det et maktvakuum i Roma. Da fylte paven tomrommet. Han ble ikke bare en mektig religiøs leder, men også en politisk makt å regne med. I år 538 ga den romerske keiseren Justinian offisielt biskopen i Roma rollen som troens forsvarer. Middelalderkirken hadde stor innflytelse fra år 538 til år 1798, inkludert den forfølgelsen som er nevnt i innledningen til studiet. Napoleons general Berthier tok paven til fange i år 1798, i en oppfyllelse av profetien.

Berthier og hans hær fanget pave Pius 6 og fjernet ham uten videre fra pavetronen. Det var et hardt slag for pavedømmet, men ifølge Åp 13,12 ville det dødelige såret bli leget, og verden ville få høre mer fra denne makten – mye mer.

`Tenk på hvor fantastiske Bibelens profetier er, og hva de viser oss om Guds kunnskap om fremtidige hendelser. Hva bør dette si oss om hvorfor vi kan stole på Herrens løfter, også dem som ikke er oppfylt ennå?`