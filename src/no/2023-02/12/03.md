---
title:  Frafallet
date:  12/06/2023
---

`Les 2 Tess 2,3–4; 2 Tess 2,9–12. Hva forutsier Paulus om de siste dager? Hvilke kjennetegn gir han på dyret, den antikristelige makten?`

Paulus advarer de kristne om et «frafall» fra sannheten i Guds Ord. Han er bekymret for kimen til frafall som allerede er til stede i den nytestamentlige menighet og som vil blomstre i de århundrene før Kristi annet komme. Et forfalsket evangelium ville komme inn i kirken og forvrenge Guds Ord.

Satan står bak dette frafallet. Han er det sanne «syndens menneske» som ønsker å opphøye «seg over alt som kalles Gud» og sitter i «Guds tempel» (2 Tess 2,4). Men den «store bedrager» arbeider gjennom mennesker for å oppnå sine hensikter. Kjennetegnene i Daniel og Åpenbaringen viser at det lille hornet i Dan 7, dyret i Åp 13 og 14 og den «lovløse» i 2 Tess 2 er den samme makten.

_SDA Bible Commentary_ sier det slik: «En sammenligning med Daniels profeti om den blasfemiske makten som følger etter det hedenske Roma ... og med Johannes’ ord om dyret som lignet en leopard .... viser mange likhetstrekk mellom de tre skildringene [av det lille hornet, dyret og den lovløse]. Dette får oss til å konkludere at Daniel, Paulus og Johannes taler om den samme makten ... pavedømmet.» – Bind 7, s. 271.

Det er viktig å huske at Bibelens profetier beskriver et religiøst system som har gått på akkord med Guds Ord, satt menneskers tradisjoner i stedet for evangeliet, og et system som drev bort fra Bibelens sannhet. Disse profetiene er gitt av en kjærlig Gud for å forberede et folk på Jesu komme. De er en irettesettelse av frafalne religiøse organisasjoner som har veket av fra Guds Ord, men ikke nødvendigvis av menneskene i dem (se Åp 18,4). Vårt budskap handler om et system som har bedratt millioner. Selv om de er bedratt, er de høyt elsket av Kristus. Derfor må vi behandle dem deretter.

`«Alt dere vil at andre skal gjøre mot dere, det skal også dere gjøre mot dem. For dette er loven og profetene.» (Matt 7,12). Hvordan må vi anvende dette prinsippet i håndteringen av dyrene i Åp 13 og 14?`