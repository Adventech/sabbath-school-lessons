---
title:  Dyrets merke
date:  14/06/2023
---

`Les Åp 14,9 og Åp 14,12. Hvor settes dyrets merke? (Se 5 Mos 6,8; 5 Mos 11,18.) Hvilke to egenskaper skiller Guds folk fra dem som tar dyrets merke?`

Én gruppe tilber dyret, og én holder Guds bud (også det fjerde, det som dyret ville endre) og har troen på Jesus. Det er kontrasten. Djevelen arbeider gjennom dyrene fra havet og jorden og prøver å undergrave Guds autoritet ved å angripe tilbedelsens hjerte: sabbaten. Dyrets merke fås enten i pannen eller hånden. Pannen er et symbol på sinnet med dets samvittighet, fornuft og dømmekraft, hånden er et symbol på handlinger og gjøremål.

Det kommer en dag da det blir vedtatt lover som begrenser den religiøse frihet. De som følger Guds Ord og holder Herrens sabbat, vil bli stemplet som motstandere av enhet og mangle samfunnsånd.

«De som holder den bibelske hviledagen i hevd, vil bli fordømt som fiender av lov og orden, slike som ødelegger samfunnsmoralen og er årsak til anarki og korrupsjon, og som derfor bringer Guds straffedommer over jorden. Deres samvittighetsskrupler vil bli fremstilt som trass, stahet og forakt for øvrigheten, og de vil bli stemplet som opposisjonelle.» – Ellen G. White: _Alfa og Omega_, bind 8, side 98.

Romerkirken sier at søndagen er «tegnet» på dens kirkelige autoritet: «Selvfølgelig hevder Den katolske kirke at endringen var dens verk ... Og handlingen er et tegn på dens kirkelige makt og autoritet i religiøse anliggender.» – _American Catholic Quarterly Review_, januar 1883.

Åpenbaringen spår at i fremtiden, i en tid med internasjonal krise, vil vår verden stå overfor en slags radikal politisk, sosial, religiøs og moralsk forvandling der søndagen vil bli håndhevet og deretter bli «dyrets merke». Men vi vet ikke hvordan dette utspiller seg. Skriften gir oss bare de store trekk, men nok til å vise oss at den store striden kommer til å nå sitt klimaks i spørsmålet om å tilbe enten dyret eller skaperen, og at sabbaten vil spille en sentral rolle.

`Hvordan har menneskeheten alltid vært delt mellom enten å være på Guds side eller på Satans? Hvorfor finnes det ingen mellomting? Hvordan kan vi være sikre på hvilken side vi står på?`