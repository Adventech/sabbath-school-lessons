---
title:  Misjonsfortelling
date:  16/06/2023
---

#### Mystisk syklist

_Vera, Portugal_

Vera ga bibelstudier til et eldre par, Ana og Pedro, som verken kunne lese eller skrive. Parets sønn, Benvendo, leste bibelversene og skrev ned svarene for dem.

Det bodde ingen adventister i den avsides landsbyen midt i Portugal. Vera skulle være misjonær der i et år.

Ana og Pedro var godt over 70 år. Da de studerte sabbaten, gikk Ana straks med på at det var rett. «Ja, jeg vet det er sant», sa hun. Vera ble overrasket, for folk i landsbyen holdt ellers på tradisjonene. En uke senere studerte de rene og urene dyr fra 3 Mos. «Ja, jeg vet det er sant», sa Ana. Nå kunne ikke Vera dy seg lenger. «Hvordan vet du at det er sant?» spurte hun.

Ana forklarte at en sabbat da hun var ung jente for over 60 år siden, hadde en mann kommet til landsbyen på sykkel. Han stilte seg opp på torget og forkynte for alle som ville høre. En av dem som lyttet, var Anas far. Han kunne lese og gikk hjem og sjekket i Bibelen om det stemte.

Mannen på sykkelen kom sabbat etter sabbat. Anas far lyttet og sjekket og så at mannen talte sant fra Bibelen. Til Anna sa han ofte: «Den syvende dag er sabbat, og vi bør ikke spise uren mat.»

Vera ble forbløffet. Takket være denne forkynneren for mange tiår siden, behøvde hun ikke overbevise Ana om noe som helst. De bibelversene hun hørte, bekreftet bare farens ord. Vera følte at Jesus sa til henne: «Her er dette ordet sant: ‘Én sår og en annen høster.’ Jeg har sendt dere ut for å høste det dere ikke har hatt noe arbeid med. Andre har arbeidet, og dere har gått inn i det arbeidet de har gjort.» (Joh 4,37–38).

Vera fikk oppleve å se Ana og Pedro døpt pga. de prekenene som en ukjent hadde holdt for lenge siden. Sønnen Benvendo ble også døpt.

Vera har aldri glemt Ana og Pedro. Dette skjedde da hun var ny i misjonsarbeidet, og opplevelsen styrket hennes tro. Nå gjør det ikke noe hvis hun ikke ser resultater med én gang. Hennes jobb er å så og overlate resultatet til Gud.

Vera sier: «Jeg gleder meg til å møte mannen på sykkelen i himmelen og fortelle ham at innsatsen hans ikke var forgjeves.»

Undervisning er en viktig måte å fortelle om Jesu annet komme på i Portugal. En del av offeret 13. sabbat, som tas opp neste sabbat, går til å åpne en grunnskole i Setúbal i Portugal. Takk for at du planlegger et godt offer.

Se bilder på Facebook: bit.ly/fb-mq