---
title:  Reformasjonen fortsetter
date:  20/06/2023
---

Gud har reist opp et folk i den siste tid til å stå på skuldrene til tidligere tiders reformatorer med Bibelen som eneste trosbekjennelse, Kristus alene som deres kilde til frelse, Den hellige ånd som deres eneste kilde til kraft, og Herrens gjenkomst som oppfyllelsen av deres håp. Sannheter som har vært innhyllet i villfarelsens og tradisjonens mørke, deriblant sabbaten, vil bli forkynt for verden rett før Jesu gjenkomst. De tre englebudskapene utløste denne endetidsbevegelsen for å fullføre reformasjonen og fullføre Kristi verk på jorden sammen med ham. De store profetiene i Bibelens siste bok avslører en guddommelig skjebnebevegelse som oppsto av skuffelse for å forkynne Guds siste budskap til verden. Åp 14 skildrer en global menighet som favner hele verden med det evige evangelium.

De tre englene i Åp 14 får selskap av en fjerde i Åp 18. Denne engelen gir kraft til de tre englenes forkynnelse slik at «jorden [blir] opplyst i glansen fra ham» (Åp 18,1). Kapittel 18 fokuserer på de store hendelsene som førte frem til klimakset i menneskets historie og evangeliets endelige seier.

`Les Åp 18,1. Hvilke tre ting forteller Johannes om denne engelen? (Se også Hab 2,14.)`

Engelen som kommer ned fra Gud, fikk i oppdrag å forkynne Guds siste nådebudskap og advare verdens folk om det som kommer over jorden. Teksten sier at engelen har «stor makt» (Åp 18,1). Det greske ordet for «makt» er exousia. I Matteusevangeliet brukes ordet i forbindelse med utsendelsen av disiplene. I Matt 10,1 gir Jesus disiplene «makt» over ondskapens makter. Han sender dem ut med guddommelig kraft til å vinne i kampen mellom godt og ondt. I Matt 28,18–19 sender han dem ut igjen, men denne gangen med «all makt» i himmelen og på jorden for å gå og gjøre «alle folkeslag til disipler».

`Hvordan blir problemene i de siste dager (som de jo gjør hver dag) et spørsmål om makt? Hvem sin makt retter vi oss etter: Guds, vår egen, dyrets makt, eller en annens? Hvem sin makt retter du deg etter?`