---
title:  Guds herlighet fyller jorden
date:  21/06/2023
---

`Les Åp 4,11; Åp 5,12 og Åp 19,1. Hvilke ord forbindes med Guds herlighet som fyller jorden som skildret i Åp 18,1?`

Den store konflikten mellom godt og ondt i universet handler også om Guds ære eller omdømme. Opprøreren Satan har erklært at Gud er urettferdig, at han forlanger tilbedelse, men gir lite igjen. Den onde sier at Guds lov begrenser vår frihet og glede. Jesu liv, død og oppstandelse avslørte den myten. Han som skapte oss, hoppet ned i denne verdens slangegrav for å redde oss. På korset besvarte han Satans anklager og viste at Gud er både kjærlig og rettferdig.

Hans endetidsfolk er betatt av hans kjærlighet og opptatt av hans ære, så de åpenbarer hans herlighet – hans kjærlige, selvoppofrende natur for en selvopptatt, gudløs verden, og jorden blir opplyst av Guds karakter.

`Les 2 Mos 33,18–19. Hvordan åpenbarer Gud sin herlighet for Moses? Hva er Guds herlighet?`

Guds herlighet er hans sinnelag. Jorden vil bli fylt med Guds herlighet når vi blir fylt med Guds kjærlighet og vårt sinn forvandles av frelsende kjærlighet.

Når vi åpenbarer hans kjærlighet i vårt liv, får verden se hans herlighet, hans sinnelag. Det siste budskapet som skal forkynnes for en verden oppslukt av åndelig mørke, er «Frykt Gud og gi ham ære» (Åp 14,7).

Det finnes ingen ære for oss selv i våre gode gjerninger, eller vår rettferdighet eller vår godhet. «Budskapet om Kristi rettferdighet skal lyde fra den ene enden av jorden til den andre ... Dette er den Guds herlighet som avslutter den tredje engelens verk.» – Ellen G. White: _Testimonies for the Church_, bind 6, s. 19. Hun skriver også: «Hva er rettferdiggjørelse ved tro? Det er et Guds verk som legger menneskets storhet i støvet og gjør det for mennesket som mennesket ikke kan utrette for seg selv.» – _Testimonies to Ministers and Gospel Workers_, side 456. Ja, ingen ære for oss selv, men, for Gud.