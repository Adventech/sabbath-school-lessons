---
title:  Misjonsfortelling
date:  23/06/2023
---

#### Trettende Sabbat: Misjonsfelt hjemme

_Victor og Eunice, Portugal_

Victor og Eunice drømte om å bli adventistmisjonærer i et fjernt land, som Angola eller Mosambik. Men da landets autoritære styre ble veltet i 1974, ble lovene endret og adventistene kunne åpne skoler i Portugal for første gang. Revolusjonen åpnet et nytt misjonsfelt hjemme.

I månedene etter revolusjonen studerte Victor og Eunices menighet Ellen Whites råd om utdanning. Menigheten bestemte seg for å starte en menighetsskole. Eunice, som var lærer i den offentlige skolen og fjerde generasjons adventist, takket ja til å arbeide på skolen rett utenfor Porto. Det var et sprang basert på tro. Adventistene hadde aldri drevet skole i Portugal og måtte starte på bar bakke. Alt var nytt. «Det var som å dra til Angola eller et annet misjonsfelt», sier Eunice.

Menigheten kjøpte en tomt, og skolen åpnet i 1975. De første elevene fikk plass i et lite rom. Elevtallet vokste etter som skolen ble kjent. Andre SDA-menigheter sendte barna sine, og innflytelsesrike personer i lokalmiljøet gjorde det samme, bl.a. en apoteker og byens ordfører. Eunice arbeidet på skolen til hun ble pensjonist, og Victor, som hadde vært maskinbygger i 21 år, studerte til lærer. Både han og Eunice har vært rektor på skolen. Mange menighetsledere har vært elever på skolen, blant andre 14 pastorer.

En mann var 18 år da han ble elev på skolen. Han ble sammen med en ung kvinne som arbeidet frivillig på skolen. Senere ble de gift og har to voksne døtre, den ene lege og den andre speiderleder.

Victor forteller at byen ville ære ham for hans bidrag til utdanning ved å kalle opp en gate etter ham. «Nei takk, men det ville være fint om dere kalte opp en gate etter skolen», sa han. Og slik gikk det.

Nå er Victor og Eunice over 70 år. De er glade for at de ble misjonærer hjemme. «Vi kunne ikke dra til Angola eller Mosambik og være misjonærer der på grunn av revolusjonen. Men vi skjønte at det var et misjonsfelt her, også. Skolen og undervisningen har alltid vært en misjonsoppgave for meg.»

Eunice sier: «Siden det var en adventistskole her, var det her jeg måtte være.»

Undervisning er en viktig måte å fortelle om Jesu annet komme på i Portugal. En del av offeret 13. sabbat, som tas opp i dag, går til å åpne en grunnskole i Setúbal i Portugal. Til sammen vil offeret i dag gå til fem misjonsprosjekter i fem land. Takk for at du planlegger et godt offer.

Se bilder på Facebook: bit.ly/fb-mq