---
title:  Til ettertanke
date:  23/06/2023
---

«Med ansikter som stråler av hellig hengivenhet, haster Guds tjenere fra sted til sted for å forkynne budskapet fra himmelen. Tusener av røster overalt på jorden forkynner varselsbudskapet. Mirakler blir utført, syke blir helbredet, og tegn og undergjerninger følger de troende. Men samtidig virker Satan med falske tegn og under. Han får endog ild til å falle ned fra himmelen like for øynene på folk. Åp 13,13. Dette gjør at de blir nødt til å ta et standpunkt.

Budskapet blir ikke forkynt så mye ved argumenter som ved den dype overbevisning Guds Ånd gir. Bevisene er gitt tidligere. Frøet er sådd. Nå skal det spire og bære frukt. Litteraturen som misjonsarbeidere har spredt ut, har gjort sin virkning. Men mange av dem som ble påvirket, er blitt hindret i å forstå sannheten fullt ut eller rette seg etter den. Nå trenger lysstrålene igjennom overalt. Sannheten blir klarere, og oppriktige mennesker bryter de stengsler som har holdt dem tilbake. Hverken familiebånd eller menighetstilknytning kan lenger hindre dem. Sannheten betyr mer enn alt annet. Tross alle krefter som har alliert seg mot sannheten, går mange over på Herrens side.» – Ellen G. White: _Alfa og Omega_, bind 8, side 116.

**Spørsmål til drøftelse**

`Ellen G. White skrev at «budskapet om rettferdiggjørelse ved tro er i sannhet den tredje engelens budskap.» – Evangelism, s. 190. Hva vil det si? Hva er sammenhengen mellom rettferdiggjørelse ved tro og de tre englebudskapene?`

`Les Åp 14,12 igjen. Hva er forskjellen på å holde Guds bud og lovtrelldom? Når blir lydighet lovtrelldom? Hvordan kan en som ikke holder Guds bud, likevel være en lovtrell?`

`Hva kan du si til dem som kritiserer oss når vi snakker om de grusomme dyrene og de fryktelige advarslene i Åpenbaringen? Hvilke andre svar kan du gi enn det åpenbare at vi snakker om dem fordi det er skrevet om dem i boken?`

`Snakk om aktuelle hendelser i verden. Hva har skjedd som kan bidra til de siste hendelser? Hvordan finner vi en balanse mellom å være klar over tiden vi lever i uten å henge oss opp i nytteløse spekulasjoner om det som ikke er åpenbart for oss ennå?`