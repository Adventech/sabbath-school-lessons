---
title:  Lammet som var drept
date:  22/06/2023
---

Det er mange symboler i Åpenbaringen, viktige bibelske symboler: en drage i himmelen (Åp 12,3–4; Åp 12,7), engler som flyr under himmelen (Åp 14,6), en kvinne som rir på et skarlagenrødt dyr (Åp 17,3) og så videre. De står i Guds Ord. Den hellige ånd inspirerte Johannes til å skrive dem, og de er med og åpenbarer sannheten for dem som leser ordene i denne boken og holder dem, for det står: «Salig er den som leser opp ordene i denne profetien, og salige er de som hører dem og tar vare på det som der står skrevet. For tiden er nær.» (Åp 1,3).

Men det er et annet bilde som går igjen gang på gang i hele Åpenbaringen. Hva er bildet, og hva står det for?

`Les Åp 5,6; Åp 5,8; Åp 5,12; Åp 7,17; Åp 14,1; Åp 15,3; Åp 19,7; Åp 21,22–23; Åp 22,1; og Åp 22,3. Hva er meningen med lammet som symbol, og hvorfor møter vi det så mange ganger i Åpenbaringen?`

Som åpningsordene i boken sier, er dette en åpenbaring «av Jesus Kristus». Og ikke bare et lam, men et lam som er «drept» (Åp 5,6; Åp 5,12; Åp 13,8). Det vil si Jesus Kristus korsfestet. Dette er hjertet og sjelen, ikke bare i hele Bibelen, men i Åpenbaringen og de tre englebudskapene. Vi kan ikke være trofaste mot vårt kall og oppfylle menighetens oppgave med mindre Lammet som er slaktet, Jesus korsfestet, et offer for vår synd, er midtpunktet i vårt budskap.

«Vi må bevisst sette Lammet som ble slaktet i sentrum for læresetninger og misjon og sentralt i hver preken vi forkynner, hver artikkel vi skriver, hver bønn vi ber, hver sang vi synger, hvert bibelstudium vi holder, og i alt vi gjør. La kjærligheten åpenbart av Lammet på korset forvandle den måten vi behandler hverandre på og få oss til også bry oss om verden.» – Ángel Manuel Rodriguez: _The Closing of the Cosmic Conflict: Role of the Three Angels’ Messages_, upublisert manuskript, s. 70.

Det vil si at midt blant bildene av farlige dyr, en drage som fører krig, plager, forfølgelse og dyrets merke, er det likevel Lammet som ble slaktet som står i sentrum. Og han alene og det han har gjort for oss, gjør nå, og vil gjøre før det hele er over – er det de tre englebudskapene handler om.

`Hvorfor er det viktig at Lammet som ble slaktet, får være navet i vårt budskap, ikke bare for å lede andre til det, men også for ditt eget åndelige liv?`