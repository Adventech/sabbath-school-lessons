---
title:  Forberedelse til den siste krisen
date:  18/06/2023
---

`Les 1 Tess 5,1–6. Hvilken formaning kommer Paulus med om den siste tid i menneskehetens historie?`

Paulus oppfordret de troende i Thessaloniki til å være «våkne og edru» forut for Kristi annet komme. Og hvis Paulus sa det til troende da, hva ville han vel si til oss i dag?

Han sa også at de var «lysets barn» (1 Tess 5,5) og at de ikke var i «mørket, så dagen» [Kristi gjenkomst] (1 Tess 5,4) skulle komme over dem «som en tyv» (1 Tess 5,4). Jesus brukte uttrykket å «våke» i forbindelse med oppriktig, inderlig bønn (Matt 24,42; Matt 26,40–41). Å våke er å være åndelig oppvakt. Å være edru er å ta tiden vi lever i på alvor og fokusere på det som virkelig betyr noe.

Ellen G. White tilføyer: «Vi som kjenner sannheten, bør forberede oss på det som snart vil komme over verden som en stor overraskelse.» – _Testimonies for the Church_, bind 8, side 28.

Og selv om det kan overraske verden, bør det ikke overraske oss. Selv om vi ikke vet når det vil skje, kan vi se nok til å vite at det kommer, og at dagen i dag, er dagen da vi skal være klar.

`Se over Dan 2 og merk deg rekkefølgen av riker som kom og gikk som forutsagt. Hva bør dette si oss om at vi kan stole på at det Gud sier vil skje – virkelig vil skje?`

Kristus har gitt oss disse budskapene om den siste tid for at vi kan forberede oss på det. Profetiene i Daniel og Åpenbaringen, kombinert med den moderne profetiens gave, gir oss guddommelig innsikt i hva som kommer over verden. Det profetiske Guds Ord skisserer frelseshistorien på forhånd, og Dan 2 gir sterke fornuftsbevis for at vi kan stole på Gud.

`Paulus sier vi ikke skal «sove» slik andre gjør. Hva betyr det, og hvordan kan vi vite om vi faktisk sover, og i så fall: hva skal til for å vekke oss?`