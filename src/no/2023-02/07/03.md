---
title:  Tilbe skaperen
date:  08/05/2023
---

`Les Åp 14,7. Hvordan ender den første engelens budskap? Hvilken siste appell inneholder dette domsbudskapet? (Se også Jes 40,26; Joh 1,1–3 og Rom 1,20.)`

Åp 14,7 avsluttes med en klar oppfordring om å tilbe Skaperen. Dette er spesielt viktig nå, når det meste av den vitenskapelige og den kristne verden har akseptert utviklingslæren, en lære som strider mot bibelsk og kristen tenkning. Hvis evolusjonen var sann, ville vår tro være en løgn. Så alvorlig er det.

Åpenbaringens siste appell er altså forankret i Bibelens første bok. Vi vil aldri helt forstå problemene i den kosmiske kampen om tilbedelse med mindre vi forstår skapelsens betydning. «I begynnelsen skapte Gud himmelen og jorden» (1 Mos 1,1). Dette verset er grunnlaget for hele Skriften. «I begynnelsen skapte Gud». Det hebraiske ordet for «skape» i dette verset er bara’, et verb som kun brukes om Guds handling.

La oss se på bare en av de ting Gud skapte – solen. Den gir oss et inntrykk av hvor stor Guds kraft er. Solen produserer mer energi på ett sekund enn menneskeheten har produsert av olje, gass, kull eller ild siden tidenes morgen.

Solen har en diameter på omtrent 1 392 000 km og kan romme en million planeter på størrelse med jorden. Men solen er bare én av minst 100 milliarder stjerner i galaksen vår. Stjernen Pistol Star avgir hele ti millioner ganger så mye energi som vår sol genererer. En million stjerner på størrelse med solen kan lett få plass i Pistol Stars sfære. Hvordan skal vi kunne fatte skaperverket?

Skaperverket åpenbarer en Gud med veldig makt og ubegrenset kraft. Ikke nok med at hans skaperkraft frembrakte himmel og jord, den har arbeidet for hans folk gjennom tidene. Han er den Gud som begynte denne verden, som alltid er til stede i verden og som aldri vil forlate sitt folk her i verden.

`Hvordan understreker skaperverkets størrelse virkeligheten av Guds kjærlighet, da den viser at Kristus døde for oss, samme hvor små vi er sammenlignet med skaperverket?`