---
title:  Skaperen på korset
date:  11/05/2023
---

Uansett hvor mye vi undrer oss og tilber Herren som vår skaper, så finnes det mer. La oss se på tanken om at skaperen også er vår frelser. Den Gud som skapte oss, er den samme som frelste oss. Den Gud som sa: «La oss lage mennesker i vårt bilde, så de ligner oss!» (1 Mos 1,26), er den samme som ropte på korset:

«Min Gud, min Gud, hvorfor har du forlatt meg?» (Matt 27,46). Snakk om grunn til å frykte Gud, eller enda mer: å gi ham ære og å tilbe ham!

Hvordan kan syndige menneskers respons på en så fantastisk sannhet som denne bli sterk nok? Hva kan vi gjøre som svar? I den første engelens budskap får vi høre hva vi skal gjøre: «Frykt Gud og gi ham æren! For nå er timen kommet da han skal holde dom. Tilbe ham som skapte himmelen og jorden, hav og kilder!» (Åp 14,7).

`Les Joh 19,16–30 om Jesus på korset. Mens du leser det, så tenk på bibeltekstene vi har sett på om Jesus som skaper, ham det sies om at «i ham er alt blitt skapt, i himmelen og på jorden, det synlige og det usynlige, troner og herskere, makter og åndskrefter – alt er skapt ved ham og til ham» (Kol 1,16). Hva skal vår respons være på dette uttrykket for Guds kjærlighet?`

Den første engelens budskap om å tilbe skaperen kom etter korset, etter at det ble klart at han som «skapte himmel og jord, havet og vannkildene» er den samme som «tok på seg tjenerskikkelse og ble mennesker lik. Da han sto fram som menneske, fornedret han seg selv og ble lydig til døden, ja, døden på korset.» (Fil 2,7–8)

De som kjente Jesus før han kom til jorden som menneske, må ha blitt forbløffet. Ikke rart at himmelske vesener også tilber ham. Når det gjelder oss som er frelst av hans blod, hva annet kan vi gjøre enn å tilbe vår skaper og frelser?

`Hvorfor er den så gal, tanken om at syndige mennesker kan legge noe til det Kristus gjorde på korset? Hvilke av våre gjerninger kan legge noe til det skaperen allerede har gjort for oss?`