---
title:  En Gud som er nær
date:  09/05/2023
---

Skaperverkets Gud, som laget solen, månen og stjernene, som skapte jorden og fylte den med levende ting, er også interessert i den enkelte. Han satte sitt folk fri fra trelldommen i Egypt, ledet dem på ørkenvandringen, ga manna fra himmelen, fikk Jerikos murer til å falle og seiret over Israels fiender. Den samme Gud som skapte universet med sin uendelige kraft, bruker denne kraften til å beseire ondskapens krefter som kjemper om vår sjel.

`Les 2 Kor 5,17; Sal 139,14–18; Apg 17,27 og Kol 1,17. Hva sies om Guds nærhet?`

Teologer snakker om Guds transcendens, at Gud eksisterer over og utenfor skaperverket. Men de snakker også om Guds immanens, at Gud på et vis eksisterer i vår verden og engasjerer seg i den, slik bibelhistorien viser oss. Selv om Herren bor «i det høye og hellige», er han også «hos den som er knust og nedbøyd i ånden» (Jes 57,15). Som Jesus selv sa da han snakket om sine følgesvenner: «jeg i dem og du i meg, så de helt og fullt kan være ett. Da skal verden skjønne at du har sendt meg, og at du elsker dem slik du har elsket meg.» (Joh 17,23) Mer intimt blir det ikke.

Den store nyheten om Gud er at hans storhet og kraft er så stor at den favner hele kosmos og inn i den enkeltes liv. Han lover å gjenskape oss, forme oss og forvandle oss etter sitt bilde. Tenk på det. Den Gud som skapte og som opprettholder milliarder av galakser, er ikke bare den Gud «vi lever, beveger oss og er til» i (Apg 17,28), men han arbeider også i vårt hjerte for å gi oss et nytt hjerte og gjøre oss til nye skapninger i Kristus. For en trøst det er å vite at vår Gud, en Gud med slik kraft, elsker oss og bryr seg om oss.

`Hvordan kan vi finne håp og trøst i Guds immanens? Eller skremmer det deg at Gud kjenner dine mørkeste hemmeligheter? Hvordan bør evangeliet gi deg fred for slike tanker?`