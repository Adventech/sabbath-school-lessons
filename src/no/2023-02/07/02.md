---
title:  En følgesvenn i trengsel
date:  07/05/2023
---

Etter sin himmelfart (Apg 1,9) besøkte Jesus Johannes, den sist gjenlevende apostelen, på øya Patmos. Dit var han forvist av den romerske keiseren Domitian.

`Les Åp 1,9. Se også Matt 13,21; Apg 14,22 og Joh 16,33. Hva er budskapet til alle som vil følge Jesus i denne verden?`

Johannes var skilt fra familie, venner og det kristne fellesskapet, men han var ikke alene i de trengslene han møtte som Jesu disippel. Oppdraget var ikke slutt. Hans vitnesbyrd var ikke avsluttet. En blendende lysengel besøkte Johannes på øya med et budskap rett fra Guds trone. Budskapet fra Jesus skulle gi gjenlyd opp gjennom århundrene. Det var et budskap om håp for alle tider, men spesielt for Guds folk i den siste tid før Jesu annet komme. Det er et advarselsbudskap, men også et oppmuntrende budskap idet vi forbereder oss på prøvelsene i den siste tid (eller prøvelser du kanskje står overfor nå).

Hvis du går inn i hulen der det sies at Johannes fikk besøk av engelen med Åpenbaringens profetiske syn, vil du få se disse ordene på en plakett ved inngangen. Den oppsummerer hele Åpenbaringen: «Frykt Gud og gi ham æren! For nå er timen kommet da han skal holde dom. Tilbe ham som skapte himmelen og jorden, hav og kilder!» (Åp 14,7).

Det sentrale i Åpenbaringen er tilbedelse. Vi ble skapt som tilbedende vesener. Alle tilber noe eller noen. Sann tilbedelse, tilbedelsen av Skaperen, setter oss i stand til å oppdage livets sanne hensikt. Det gir oss en grunn til å leve. Ikke bare noe å dø for, men enda viktigere: noe å leve for og om nødvendig, å tåle trengsler for. Og etter hvert som de siste krisene kommer, vil vi bedre forstå ordene om at «vi må gå inn i Guds rike gjennom mange trengsler» (Apg 14,22).

`Hva får oss til å tro at vi ikke skal møte problemer hvis trofaste tjenere for Gud, som Johannes, møter lidelse og trengsel? (Se 1 Pet 4,12–15.)`