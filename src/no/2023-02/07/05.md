---
title:  Evangelium, dom, skapelse
date:  10/05/2023
---

Se på den første engelens budskap. Evig evangelium. Dommens time. Tilbe skaperen. Se på hvor nøye disse tankene henger sammen. Når vi står foran Skaperen i dommen, er det bare evangeliet som gir oss håp. «Så er det da ingen fordømmelse for dem som er i Kristus Jesus, ... oss som ikke lever slik kjøttet vil, men slik Ånden vil» (Rom 8,1; Rom 8,4). Ingen fordømmelse nå – og slett ikke i dommen.

Budskapet om Gud som Skaper står så sentralt, spesielt når utviklingslæren, selv når den kles i «kristen» drakt, truer med å ødelegge grunnlaget for kristentroen. Og midt i utviklingslærens angrep har Gud reist opp en menighet, et folk som med sitt navn vitner mot tanken om evolusjon – et folk som skal forkynne den grunnleggende sannheten om Gud som skaper og frelser.

`Les Ef 3,9; Kol 1,13–17; Åp 4,11 og Rom 5,17–19. Hva lærer disse tekstene om Jesus som skaper og frelser?`

Se hvor nært knyttet Jesus som skaper er til Jesus som frelser. Når hans rolle som skaper reduseres, slik evolusjonen gjør, reises det også tvil om hans rolle som frelser. Kommer Jesus for å frelse oss fra synd, død, lidelse og vold – når utviklingslæren lærer at synd, død, lidelse og vold er skapelsens redskaper? Frelser Gud oss fra den prosessen han brukte for å skape oss? Det er en farlig løgn.

Og det som gjør det enda verre, er at utviklingslæren håner selve tanken om Jesu død på korset. Hvorfor? Paulus (se Rom 5,17–19) knytter syndens oppkomst under Adam til Jesu død. Det er altså en direkte forbindelse mellom Adam og Jesus. Men i en evolusjonær modell kan ingen syndfri Adam ha brakt oss døden, for døden – millioner av år med død – skal ha vært det som skulle til for å frembringe Adam.

Derfor undergraver utviklingslæren korsets bibelske fundament. Syvendedagsadventistene oppfordrer derimot verden til å tilbe skaperen og er et levende vitnesbyrd mot denne vranglæren.