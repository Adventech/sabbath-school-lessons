---
title:  Misjonsfortelling
date:  05/05/2023
---

#### Bibel-mannen

_Remus, Spania_

Remus blir kalt for «Bibel-mannen».

Han var sykepleier, og hans kone arkitekt. De hadde et godt liv i Frankrike. Men noe manglet. Remus lengtet etter å kunne gjenta Jesu bønn: «Jeg herliggjorde deg på jorden da jeg fullførte den gjerning du ga meg å gjøre.» Han leste misjonsbefalingen og Ellen Whites ord om at «når litteraturevangelisme utføres riktig, er det den høyeste form for misjonsarbeid.»

Remus bestemte seg for å bli litteraturevangelist, så de flyttet til Galicia, en sekulær del av Spania. Det er 500 adventister og fem kirker der i en befolkning på tre millioner. Remus solgte bøker på markeder der folk kjøper mat, klær, leker, bøker og brukte ting. Folk begynte å kalle ham «Bibel-mannen».

Et sted så han en annen som også solgte bøker. Han slo av en prat med ham. Etter mange samtaler gikk mannen med på å ta imot flere av Remus’ bøker for videresalg. Remus ga ham en Bibel som takk. Mannen leste Bibelen hjemme og ba om bibelstudier. Noen måneder senere tok han imot Jesus. I dag prøver han å overbevise sin datter, søster og mor om å gjøre det samme. Han og Remus er venner, og når de treffes, roper han «Hei, Bibel-mannen!»

Noen ganger selger bøkene seg selv. En gang Remus gikk på gaten med Bibler, ble han stoppet av en fremmed. «Er det en Bibel?» sa den fremmede. «Ja, jeg selger Bibler», svarte Remus. «Hva koster de?» «Ti euro.» «La meg få en, jeg kjøper en.»

En annen gang hadde Remus kjørt 120 km til et utendørsmarked. Han solgte mange bøker, men da det ble kveld, skjønte han at han ikke hadde solgt nok til å dekke bensinen. «Var nå den turen verdt det?» tenkte han.

Da kom en gammel mann på rundt 90 bort til ham. «Har du en Bibel?» spurte mannen. Han ville vite om Jesus kunne være glad i ham. Remus snakket med ham om Jesu kjærlighet. Mannen kjøpte en Bibel.

Møtet med den gamle og gleden over å kunne fortelle om Jesus og hans kjærlighet var verd turen. Remus håper å møte den gamle i himmelen og er glad for å kunne tjene Gud i Spania. «Mange lengter etter livets brød», sier han. «Vi kan hjelpe dem ved å gi dem Bibelen.» Han er glad for at han blir kalt «Bibel-mannen».

Spania har mange byer og landsbyer uten adventister. Takk for offeret for tre år siden som gikk til Sagunto Adventist College så folk kan lære å spre evangeliet om Jesu annet komme.

Se bilder på Facebook: bit.ly/fb-mq.