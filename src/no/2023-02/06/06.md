---
title:  Året 1844
date:  04/05/2023
---

De første 490 av de 2300 årene var satt av til jødene og Messias’ komme. Den siste delen av de 2300 årene har å gjøre med Guds folk, både jøder og hedninger, samt renselsen av helligdommen i himmelen og Jesu annet komme.

De første 490 årene gjelder Messias’ første komme og endte i år 34. Når vi trekker 490 år fra 2300 år, har vi 1810 år. Disse 1810 årene gjelder Guds folk. Hvis vi begynner ved år 34 og legger til 1810 år, kommer vi til 1844.

I lys av renselsen eller gjenopprettelsen av sannheten om helligdommen og himmelens endetidsdom, retter Gud sin siste appell til menneskeheten i Åp 14,6–7 om å ta imot hans kjærlighet og nåde og leve et gudfryktig liv.

`Les 3 Mos 16,16. Hva var grunnen til renselsen av helligdommen, og hva sier det om evangeliet?`

På grunn av folkets synd måtte helligdommen renses, og det skjedde med blod av dyr. Det er det samme med oss. Vi trenger en Frelser som symboliseres av dyrene som ble drept på forsoningsdagen, som den eneste måten å komme seg gjennom dommen på.

`Les 3 Mos 23,26–29. Hva befalte Gud sitt folk å gjøre på dommens dag, og hva har det å si for oss i dag?`

Israelittene skulle «ydmyke seg». De skulle ydmyke seg og granske sitt hjerte, bekjenne sine synder, omvende seg og be Gud rense dem mens øverstepresten renset den jordiske telthelligdommen.

`De profetiske kapitlene i Dan 7–9 og Åp 14 ser spesielt på dommen og appellene om å forberede seg. Siden 1844 har vi levd i dommens time, og første engelens budskap forkynner: «Nå er timen kommet da han skal holde dom» (Åp 14,7). Hvordan «ydmyker vi oss» i dag?`