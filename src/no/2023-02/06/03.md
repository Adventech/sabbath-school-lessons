---
title:  De 2300 dagene og endetiden
date:  01/05/2023
---

`Les Dan 8,17; Dan 8,19; Dan 8,26. Hvilken tidsperiode sier engelen at synet i Dan 8 og de 2300 dagene gjelder, og hvorfor er det viktig å forstå?`

Noen mener at de 2300 dagene er bokstavelige dager. De tror også at dette lille hornet i Dan 8 gjelder seleukidenes leder Antiokos Epifanes (216 f.Kr.–164 f.Kr.), som angrep Jerusalem og vanhelliget jødenes tempel, selv om 2300 dager ikke engang passer hans tidsramme. Men tolkningen er i strid med engelens ord om at synet gjelder «endens tid». Antiokos levde ikke i endens tid.

I Dan 8 begynner Gabriel sin forklaring av profetien om de 2300 dagene. Han sier at væren er Media-Persia og bukken Hellas (Dan 8,20–21). Selv om det ikke sies, er den neste makten, det lille hornet, åpenbart Roma (Dan 8,9; Dan 8,23–24). Deretter skildrer han en religiøs-politisk fase av Roma, som ville «kaste sannheten til jorden» (Dan 8,10–12; Dan 8,25) og forstyrre Kristi tjeneste i himmelen (Dan 8,10–12). Rensingen av helligdommen i Dan 8,14, høydepunktet i kapitlet, er Guds svar på utfordringen fra jordiske og religiøse makter som har prøvd å tilrane seg Guds makt. Det er en del av Guds løsning på syndens problem.

Gabriel er klar til å forklare detaljene i Guds profetiske tidsplan. I slutten av Dan 8 ser vi at Daniel ikke forsto det om de 2300 dagene (Dan 8,27). Det om væren, bukken og det lille hornet var forklart (Dan 8,20–21). Men rensingen av helligdommen ble ikke forklart.

Engelen Gabriel fra Dan 8 kommer i Dan 9 og sier: «Da du begynte å be, gikk det ut et ord, og jeg er kommet for å fortelle det til deg, for du er høyt elsket. Legg merke til ordet, så du forstår synet!» (Dan 9,23). Hvilket syn? Som vi skal se i morgen, er det synet om de 2300 dagene, den delen av synet i Dan 8 som han ikke hadde forklart for Daniel.

`Gabriel kalte Daniel «høyt elsket». Hva sier dette om den nære forbindelsen mellom himmel og jord?`