---
title:  Engelens ord til daniel
date:  02/05/2023
---

`Les Dan 9,23. Hva sier engelen til Daniel? Hvorfor er dette viktig for å forstå betydningen av renselsen av helligdommen i Dan 8,14?`

Engelen instruerte Daniel tydelig om å «Legg merke til ordet, så du forstår synet!» (Dan 9,23). Legg merke til hva, og hvilket syn? Fordi det ikke er noe syn i Dan 9, må det være den delen av synet i Dan 8 som profeten ikke forsto – synet om de 2300 dagene (Dan 8,27).

`Gabriel fortsetter i Dan 9,24–27. Hvilke hendelser i Jesu liv er det snakk om?`

Den første delen av profetien gjelder jødene. «Sytti uker er bestemt for ditt folk» – jødene (Dan 9,24). I Bibelens profetier er én profetisk dag ett bokstavelig år (Esek 4,6; 4 Mos 14,34). Når Daniel og Åpenbaringen bruker symbolske bilder, har de gjerne også en symbolsk tidsprofeti. Vi kan være sikre på at dag-år-prinsippet gjelder her fordi alt passer perfekt når vi bruker det i Daniels profeti (se morgendagens avsnitt). Hvis vi anvender dette prinsippet, er 70 uker sammensatt av 490 dager. Siden en profetisk dag tilsvarer et bokstavelig år, er 490 dager 490 bokstavelige år.

Gabriel forteller Daniel at 490 år er «avskåret» (den bokstavelige betydningen av det hebraiske ordet chathak, ofte oversatt med «bestemt»). Avskåret fra hva? Det kan være den eneste andre tidsprofetien som omtales her: de 2300 dagene i Dan 8,14. Disse 490 årene er direkte knyttet til tidsprofetien i Dan 8,14, den eneste delen av synet som ikke er forklart i Dan 8, og den eneste tidsprofetien i Dan 8. Med denne profetien kommer altså Gabriel for å hjelpe Daniel forstå det han ikke forsto i forrige kapittel: de 2300 dagene.