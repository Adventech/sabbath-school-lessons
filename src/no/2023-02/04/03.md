---
title:  Frykte og lyde Gud
date:  17/04/2023
---

Hva sier Bibelen ellers om hva det vil si å frykte Gud?

`Les 5 Mos 6,2; Sal 119,73–74; og Fork 12,13–14. Hva er resultatet av å «frykte Gud»?`

Tekstene viser en sammenheng mellom det å frykte Gud og å holde hans bud. Å frykte Gud er en ærbødig holdning som fører til lydighet. Gud vil at de som er frelst av nåde, skal følge Guds bud (Ef 2,8–10). Nåden fritar oss ikke for å holde Guds bud. Evangeliet setter oss fri fra lovens fordømmelse, ikke fra å holde den.

Nåden befrir oss ikke bare for fortidens skyld, den gir kraft til å leve gudfryktig her og nå. Apostelen Paulus sier at han har «fått nåde og aposteloppdrag for at jeg skal føre mennesker av alle folkeslag til lydighet i tro» (Rom 1,5).

Noen tror at frelse av nåde opphever Guds lov eller reduserer behovet for lydighet. De tror lydighet er lovtrelldom. De sier: Jeg vil bare ha Jesus. Spørsmålet er: «Hvilken Jesus?» En Jesus vi selv lager, eller Skriftens Jesus? Skriftens Kristus får oss ikke til å bagatellisere loven, for den er en utskrift av hans karakter. Skriftens Kristus får oss aldri til å nedvurdere Bibelens lære, som forteller hvem han er og hva hans plan for verden er. Skriftens Kristus får oss ikke til å redusere hans lære til fromme floskler. Kristus er legemliggjørelsen av all sann lære. Jesus er sannheten legemliggjort. Han er læren satt ut i livet.

Åpenbaringens siste appell kaller oss til å ta imot alt han tilbyr i tro på Jesus. Den kaller oss til å «frykte Gud», og det viser seg ved tro på hans kraft til å styrke oss til et gudfryktig liv i lydighet.

`Hvordan kan det Jesus sier her – «Vær ikke redde for dem som dreper kroppen, men ikke kan drepe sjelen. Frykt heller ham som kan ødelegge både sjel og kropp i helvete» (Matt 10,28) – hjelpe oss å forstå hva det vil si å frykte Gud?`