---
title:  Til ettertanke
date:  21/04/2023
---

Tenk på ordene i Hebr 7,25, at Jesus vår øversteprest kan «fullt og helt frelse dem som kommer til Gud ved ham, fordi han alltid lever og går i forbønn for dem». Frelse fullt og helt. Det greske ordet for «fullt og helt» betyr «fullstendig, totalt». Det er Jesus som frelser oss, vi skal overgi oss til ham og ta imot hans seier. Vi må sette vår lit til ham, ikke oss selv.

«Vi kan oppsummere kraften i uttrykket ‘frykt Gud’ i Åpenbaringen som Guds siste kall til å velge ham som vår Gud, ... som skal seire over ondskapens krefter som står ham og hans plan for menneskeslekten imot (jf. Åp 14,9–11). Denne frykten viser seg ikke, iallfall ikke foreløpig (jf. Åp 6,14–17), i frykt og beven, men i glad underkastelse under Guds lov og tilbedelse av bare ham. Ingen annen makt burde anses verdig til slik lojalitet. Ja, det er ingen andre alternativer, for det som viser seg frem som muligheter i horisonten av den kosmiske konflikten, stammer fra demoniske makter som er bestemt til utryddelse (Åp 16,13–14; Åp 17,14; Åp 20,11–15). Gudsfrykt er derfor en positiv guddommelig invitasjon ... om å ta Guds parti i den kosmiske konflikten og stå for hans åsyn, fylt av glede i evig fellesskap med ham (Åp 21,3– 4; Åp 22,3–5).» – Ángel Manuel Rodríguez: _«The Closing of the Cosmic Conflict: Role of the Three Angels’ Messages»_, upublisert manuskript, s. 27.

**Spørsmål til drøftelse**

`Tenk på Guds store kraft, han som skapte og opprettholder hele verdensaltet. Vi kan knapt fatte universet, så hvordan kan vi forvente å forstå ham som skapte det? Tenk hvor mye større og mektigere han er enn oss. Og denne Gud skal en dag dømme oss? Hvordan hjelper disse fakta oss til å forstå tanken om «frykt for Gud» og hva det vil si?`

`Hvordan kan vi unngå lovtrelldom når vi drøfter Bibelens ord om hellighet og seier? Hvorfor må vi alltid forstå at det er Kristi seier for oss på korset som ene og alene er grunnlaget for vårt håp om frelse, samme hvor mange seire (eller nederlag) vi opplever nå?`

`Hvorfor (enda vi er lovet seier over synd) opplever vi ofte nederlag og at ikke lever opp til den rettferdigheten som Jesus viste oss og lover at kan bli vår? Hvilke feil gjør vi når vi ikke lar Gud gjøre det i oss som han har lovet?`