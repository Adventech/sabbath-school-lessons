---
title:  Å gi Gud ære
date:  19/04/2023
---

En studie av GTs bruk av uttrykket «å gi Gud ære» (Åp 14,7) viser at det ofte (men ikke bare) brukes i sammenheng med Guds dom (Jos 7,19; 1 Sam 6,5; Jer 13,15–16; Mal 2,2), akkurat som i den første engelens budskap (Åp 14,7). Tanken ses også i Åp 19,1–2: «Halleluja! Seieren, æren og makten tilhører vår Gud, for sanne og rettferdige er hans dommer.»

`Les 1 Kor 3,16–17; 1 Kor 6,19–20; og 1 Kor 10,31. Hva sier tekstene om én måte vi kan ære Gud på?`

Ifølge apostelen Paulus er kroppen et tempel, Guds Ånds bolig, et tempel som er hellig i kraft av Guds nærhet. Skriften ber oss ære Gud under alle livets forhold. Når Gud er i sentrum, er vi bare opptatt av å gi ham ære, enten det er med kosten, klærne, underholdningen eller samværet med andre. Vi ærer Gud når vi åpenbarer hans kjærlighet ved å gjøre hans vilje. Dette er enda viktigere i lys av endetidsdommen.

`Les Rom 12,1–2. Hva er Paulus’ appell når det gjelder alle våre valg?`

NTs greske ord for kropper i denne teksten er somata, som kan oversettes som summen av den du er – kropp, sinn og følelser. Phillips-oversettelsen gjengir uttrykket «åndelig gudstjeneste» som «intelligent tilbedelse». Så når du forplikter deg på å «frykte Gud» og «ære ham» i alt du gjør, og overgir sinn, kropp og følelser til ham, er dette intelligent tilbedelse. Og i lys av Guds dom, er det en god idé å gjøre som han sier.

`Tenk på hva du gjør med kroppen. Hvordan kan du sørge for at du ærer Gud med den?`