---
title:  Frykt gud
date:  16/04/2023
---

Hensikten med Åpenbaringen for vår tid er å forberede et folk til å være rede til Jesu snare gjenkomst og stå sammen med ham om å gi hans budskap til verden i den siste tid. Åpenbaringen avdekker Guds planer og avslører Satans planer. Den legger frem Guds siste appell, hans evige budskap til hele menneskeheten.

`Les Johannes’ endetidsappell i Åp 14,7. (Se også 1 Mos 22,12; Sal 89,8; Ordsp 2,5; Fork 12,13–14; Ef 5,21.) Hva er hans budskap?`

Det greske ordet for «frykt» i Åp 14,7 er fobeo. Her brukes det ikke om å være redd for Gud, men om ærbødighet, ærefrykt og respekt. Det formidler tanken om full troskap mot Gud og overgivelse til hans vilje. Det er en sinnsinnstilling som er Gud-sentrert i stedet for selvsentrert. Det er det motsatte av Lucifers holdning i Jes 14,13–14, der han sier: «Til himmelen vil jeg stige opp, høyere enn Guds stjerner reiser jeg min trone. Jeg tar plass der guder samles, på fjellet lengst i nord. Jeg vil stige opp på haugen av skyer og gjøre meg lik Den høyeste.»

Det er heller Kristi holdning, for selv om han «var i Guds skikkelse ... fornedret han seg selv og ble lydig til døden, ja, døden på korset» (Fil 2,6; Fil 2,8).

Den store konflikten dreier seg om underkastelse under Gud. Lucifer var selvopptatt. Han nektet å underkaste seg noen annen. Han ville innta tronen og herske. Å frykte Gud er kort sagt å sette ham først. Det er å gi avkall på egoisme og stolthet og leve helt for ham.

Og det må jo være viktig, for det er det første den første engelen sier. Derfor må vi høre etter.

`Har du fryktet Gud? Hvordan oppleves det? Hvordan vil du forklare noen at det å «frykte Gud» er noe bra?`