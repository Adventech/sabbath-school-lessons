---
title:  Åpenbaringens seiervinnere
date:  20/04/2023
---

«Her må de hellige ha utholdenhet, de som holder seg til Guds bud og troen på Jesus» Åp 14,12. Slik skildres Guds trofaste folk i den siste tid. Men man kan bare holde Guds bud i tro på Jesus. Merk at verset kan leses som «Jesu tro», ikke bare «troen på Jesus». Det er troens kvalitet som gjorde at Kristus seiret over Satans fristelser. Tro er en gave til hver kristen. Når vi bruker den troen som Den hellige ånd gir oss, vokser den. Vi overvinner ikke ved vår viljestyrke, men ved kraften fra den levende Kristus som arbeider gjennom oss. Vi seirer ikke på grunn av den vi er, men på grunn av den han er.

Vi kan seire fordi han seiret. Vi kan overvinne fristelsen fordi han overvant den.

`Les Hebr 4,14–16 og Hebr 7,25. Hva skal til for å seire og leve et liv der vi «frykter Gud» og «gir ham ære»?`

Jesus er Guds Sønn og har seiret over djevelens list. Han møtte fristelser ved å stole på Guds løfter, overgi viljen til Faderens vilje og sette sin lit til Faderens kraft. Ved å stole på ham, se hen til ham og tro på ham kan vi også seire. Jesus er vårt alt i alle, og de tre englebudskapene handler om ham. Åpenbaringens budskap handler om seier, ikke nederlag. Den taler om et folk som seirer i kraft av hans nåde.

Ordet «seire» brukes 11 ganger i Åpenbaringen. I synet om de syv menighetene (den kristne kirke fra 1. århundre til vår tid) er det til alle tider kristne som Johannes sier «seiret». Ved tidens ende arver de som «seirer» alle ting (Åp 21,7). Dette er ikke lovtrelldom. Det er seier gjennom Jesus Kristus, hvis liv i fullkommen rettferdighet er det som gir dem løftet om evig liv. Det er tro i handling. Det er livsforvandlende nåde i den kristnes liv.

`Er det noe i livet ditt du ønsker seier over? Hvordan kan vi omsette våre ønsker i handling? Hvilke praktiske skritt kan vi ta for å bli en av dem i Åpenbaringen som «seirer»?`