---
title:  Et liv med Gud i sentrum
date:  18/04/2023
---

I en tid med forbrukerisme og sekulære verdier i høysetet ber Gud oss ta avstand fra selvopptatthetens og selvgodhetens tyranni og la Gud være navet i vårt liv. For noen er penger det livet dreier seg om. For andre er det nytelse eller makt. For noen kan det være idrett, musikk eller underholdning. Åpenbaringens budskap er en oppfordring til å frykte, respektere og ære Gud som livets sanne sentrum.

`Les Matt 6,33; Kol 3,1–2 og Hebr 12,1–2. Hva sier disse tekstene om det å gjøre Gud til det sanne sentrum i vårt liv?`

Det avgjørende slaget i jordens siste konflikt står om sinnet. Det handler om troskap, myndighet og forpliktelse på Guds vilje.

Den siste kampen i den store striden mellom godt og ondt gjelder kontroll over våre tanker. Apostelen Paulus formaner oss: «La samme sinnelag være i dere som også var i Kristus Jesus!» (Fil 2,5). Sinnet er vår festning. Det er kilden til våre handlinger. Ordet «la» betyr å tillate eller velge. Det dreier seg om viljens bruk. Valget om å ha Kristi sinn er valget om å la Jesus forme vår tenkning ved å fylle vårt sinn med evige ting. Handlingene våre avslører tankeprosessene våre. Å frykte Gud er å sette ham først i vårt liv.

Tenk på hvor lett det kan være å kontrollere tankene, iallfall når du er bevisst at du må styre dem. Problemet er ofte at med mindre vi gjør en bevisst innsats for å tenke på de riktige tingene, vil vårt syndige sinn naturlig gå etter de dårlige tingene. Derfor må vi gjøre som Paulus sa og bevisst velge å dvele ved de himmelske ting.

`«Til slutt, søsken: Alt som er sant og edelt, rett og rent, alt som er verdt å elske og akte, alt som er til glede og alt som fortjener ros, legg vinn på det!» (Fil 4,8). Hvordan lærer vi å gjøre det Paulus sier her?`