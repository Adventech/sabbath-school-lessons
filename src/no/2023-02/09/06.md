---
title:  'Babylon: Sentrum for avgudsdyrkelse'
date:  25/05/2023
---

Her er enda en ledetråd til en klar identifisering av hemmeligheten med Babylon den store. Avgudsdyrkelsen sto sentralt i babylonsk tilbedelse.

`Les Jer 50,33–38; Jer 51,17 og Jer 51,47. Hva sier disse versene om det gamle Babylons tilbedelse av bilder og Guds respons på det?`

Jer 50 og 51 forutsier Babylons ødeleggelse under mederne og perserne. En av grunnene til Babylons undergang var avgudsdyrkelsen. Babylonerne trodde at disse bildene representerte deres guddommer. I babylonsk religion regnet man rituell omsorg og tilbedelse av statuer av guddommer som hellig. Gudene levde samtidig i sine statuer i templer og i naturkreftene som de legemliggjorde. Plyndring eller ødeleggelse av avguder ble regnet for tap av gudenes beskyttelse. For eksempel flyktet den kaldeiske prinsen Marduk-apla-iddina 2 inn i sumplandet i det sørlige Mesopotamia med statuene av Babylons guder for å redde dem fra Sankerib av Assyria og hans soldater. (Jane R. McIntosh, Ancient Mesopotamia: New Perspectives, ABC-CLIO, Inc., [Santa Barbara, CA, 2005] s. 203).

Bibelens profeter sammenlignet tilbedelsen av disse livløse bildene med Gud som skaper, som både var levende og ga liv (Jer 51,15–16; Jer 51,19).

`Les 2 Mos 20,4–6 og Salme 115,4–8. Hva lærer de om avgudsdyrkelse?`

Selv om dette med avgudsdyrkelsen i det åndelige Babylon går dypere enn bare til å bøye seg for bilder av tre og stein, minner det åndelige Babylon om det gamle Babylon med bildene i dets gudstjeneste. Bruken av bilder som gjenstander for tilbedelse er et brudd på det andre bud fordi det begrenser Den hellige ånds mulighet for å innprente de evige ting i vårt sinn og reduserer Guds majestet til en livløs statue. Disse bildene ble introdusert i kristendommen i det fjerde århundre for å gjøre den mer akseptabel for den hedenske befolkningen. Dessverre får disse bildene ofte den hellighet og hyllest som tilhører Gud alene, noe som gjør det hele åndelig nedverdigende.