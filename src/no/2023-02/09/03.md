---
title:  Vredens vin
date:  22/05/2023
---

`Les Åp 17,1–2; Åp 17,15 og Åp 18,1–4. Hvor omfattende er Babylons innflytelse?`

Det falne kirkesystemet har en internasjonal rekkevidde og påvirker mennesker over hele verden med sitt bedrag. Satan er rasende over at evangeliet skal forkynnes «for alle nasjoner og stammer, tungemål og folk» og at «dette evangeliet om riket skal forkynnes i hele verden», så han bruker alle slags bedrag for å fengsle sinnet hos «de som bor på jorden» (Åp 14,6; Matt 24,14; Åp 17,2).

Åp 17,2 fortsetter sin forklaring av mysteriet om Babylon den store ved å si at hun har «drevet hor» med jordens konger. Hva er hor? Det er en ulovlig forening. I det falne kirkesystemet er det forening med staten. I det sanne kirkesystemet er kirken forent med Jesus Kristus. Den falne kirken ser til verdens politiske ledere for å få makt og autoritet. Den ber staten håndheve dens dekreter. I stedet for å hente sin styrke fra Jesus som sitt sanne hode, søker hun støtte hos staten.

Åp 17,2 fortsetter sin dramatiske skildring: «og de som bor på jorden, er blitt beruset av vinen fra hennes horeri.» Symbolet med ren druesaft brukes i hele NT om Kristi ubesmittede, rene blod som er utøst for vår frelse på korset (Matt 26,27–29). I Luk 22,20 sier Jesus: «Dette begeret er den nye pakt i mitt blod.» Når evangeliets rene, nye vin blir forvrengt og Guds Ords lære erstattes av menneskelige religiøse lederes lære, blir det «Babylons vin». (Se Matt 15,9.)

Legg også merke til at Gud kaller sitt folk ut av Babylon. Med andre ord: Uansett hvor korrupt og ondt systemet er, er dets innflytelse så stor at det omfatter, iallfall for en viss tid, hans trofaste, eller «mitt folk» (Åp 18,4), som han kaller dem. Men det kommer en tid da Gud vil kalle dem ut av det korrupte og onde systemet, som er i ferd med å falle på grunn av dets korrupte og onde natur, dette «skjulested for alle urene ånder» og «skjulested for alle urene fugler» (Åp 18,2).

`Hvordan vil de som forkynner de tre englebudskapene bli brukt av Gud til å kalle «mitt folk» (hans folk) ut av Babylon?`