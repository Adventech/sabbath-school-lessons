---
title:  Kontrasten mellom to systemer
date:  21/05/2023
---

`Les Åp 12,17 og Åp 17,14. Hvordan beskrives Guds menighet, og hvordan reagerer Satan på den?`

Gud har alltid hatt et folk som har vært trofast mot ham. Åp 12,17 beskriver deres trofasthet som de som «følger Guds bud», og også som «de kalte og utvalgte og trofaste» (Åp 17,14).

`Les Åp 14,8 og Åp 17,1–2. Hvilken høytidelig kunngjøring kommer engelen med, og hva gjorde Babylon for å fortjene en slik kunngjøring?`

Johannes skrev Åpenbaringen i slutten av det første århundre. Da var den gamle byen Babylon en sandhaug. Da Johannes skrev ned budskapene i Åpenbaringen, hadde byen Babylon ligget øde i flere århundrer.

I Åpenbaringen er det gamle Babylon et bilde eller symbol på endetidens Babylon. I profetiene i Åpenbaringen står Babylon for et falskt religiøst system med lignende egenskaper som Babylon i GT. Det gamle Babylons prinsipper vil være den bærende strukturen i det moderne, åndelige Babylon.

I Åp 17,1–6 trer en kvinne kledd i purpur og skarlagenrødt inn på tidens landskap. Denne kvinnen rir på et skarlagenfarget beist. Bibelen kaller henne en hore. Hun har forlatt sin sanne elsker, Jesus Kristus. Her gir apostelen Johannes en grafisk fremstilling av et frafallent religionssystem som har stor innflytelse i verden. Se på ordlyden: «Jordens konger har drevet hor med henne, og de som bor på jorden, er blitt beruset av vinen fra hennes horeri» (Åp 17,2). Beruset? Alltid negativt i Bibelen. Og hor? Symbol på falsk lære og praksis.

`Både ledere og vanlige mennesker har blitt negativt påvirket av denne makten. Hva er vårt eneste vern? (Les Ef 6,10–18.)`