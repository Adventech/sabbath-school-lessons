---
title:  Hemmeligheten, babylon den store
date:  23/05/2023
---

`Les Åp 17,4–6. Hva sies om dette onde systemets natur?`

Som vi har sett, beskriver Åp 17 et frafallent religiøst system som innfører mange av det gamle Babylons ideer i kristendommen.

«For å forstå Babylons natur, må vi gå tilbake til stedets første omtale i Bibelen. Det hele begynte i slettelandet Sinear i den sørlige delen av Mesopotamia, i dag Sør- Irak, som ble kalt Babylonia. Der ble babelstårnet bygget, et symbol på menneskelig selvtilstrekkelighet, selvoppholdelsesdrift og uavhengighet fra Gud (1 Mos 11,1–4).» – Ángel Manuel Rodríguez, _The Closing of the Cosmic Conflict: Role of the Three Angels’ Messages_, upublisert foredrag, s. 43.

Babelstårnet, der det gamle Babylon lå, ble bygget i strid med Guds Ord. Babelbyggerne laget dette monumentet til ære for seg selv, og Gud forvirret språkene deres. 1 Mos sier det slik: «Derfor kalte de den Babel, for der forvirret Herren hele jordens språk» (1 Mos 11,9).

Dette systemet er så ondt at det beskrives som «beruset av blodet fra de hellige og fra Jesu vitner» (Åp 17,6) – grufulle bilder på hvor korrupt Babylon er (se også Jes 49,26).

Det åndelige Babylon står for en religion bygd på menneskers lære og støttet av menneskelige tradisjoner. Det er en form for menneskeskapt religion som kan være skapt av briljante religiøse ledere, men det står i motsetning til kraften i evangeliet og kirken som Jesus bygde, en kirke bygget på kjærlighet, ikke vold.

Åpenbaringen beskriver disse to religiøse systemene. Det første viser full tillit til Jesus og avhengighet av hans Ord. Det andre viser tillit til menneskelig autoritet og avhengighet av menneskelige religiøse lærere. Det ene er en Kristus-sentrert tro med total avhengighet av Kristi nåde, offer og soning for å bli frelst. Det andre er en humanistisk tilnærming til tro som erstatter den totale avhengighet av Kristus for frelse med avhengighet av kirkens tradisjoner.

`Hvordan kan vi beskytte oss mot Babylons påvirkning, som tendensen til å stole på oss selv og ikke bare på Gud?`