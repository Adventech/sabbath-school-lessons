---
title:  En oppfordring til å stå for noe
date:  24/05/2023
---

Åpenbaringen oppfordrer oss til engasjement, oppsummert i symbolet med de to kvinnene i Åpenbaringen. Selv om det iblant vil se ut til at Guds folk vil bli nedkjempet i denne kosmiske konflikten mellom sannhet og villfarelse, lover Gud at hans menighet vil seire til slutt.

`Sammenlign Matt 16,18 og Åp 17,14. Hvilket løfte ga Jesus disiplene om hans menighet?`

Kristus er den solide grunnmuren som hans menighet er bygget på. Hans menighet bygger på læren i hans Ord og er ledet av hans Ånd. Babylon derimot, er forankret i menneskeskapte læresetninger og tradisjoner. Enhver religiøs leder som setter menneskelige meninger eller tradisjoner i stedet for eller over Guds åpenbarte vilje i Skriften, fremmer babylonsk forvirring.

I det gamle Babylons dager var kirke og stat en og samme ting. Da kong Nebukadnesar satt på tronen i sitt tempel, talte han angivelig for gudene. Ved en anledning, i trass mot den sanne Gud, vedtok han et universelt dekret om tilbedelse der han befalte alle sine undersåtter å bøye seg for hans dekret, et symbol på det Guds trofaste folk vil møte i den siste tid når de nekter å tilbe det falske bildet. (Se Dan 3.)

I de siste dager av verdens historie vil et kirke-stat-system oppstå, et åndelig Babylon med en åndelig leder som påstår seg å tale som Gud. Hans ord vil bli erklært å være Guds ord, og hans befalinger Guds befalinger. I århundrer har pavene i Roma sagt at de står i Guds sted på jorden. I sin encyklika av 20. juni 1894 skrev pave Leo 13: «På jorden er vi i den allmektige Guds sted.» _Ferraris Ecclesiastical Dictionary_ tilføyer: «Paven er av så stor verdighet og så opphøyet at han ikke bare er et menneske, men liksom Gud og Guds stedfortreder.» Paulus tilføyer disse ordene som avslører denne makten: «Han står imot og opphøyer seg over alt som kalles gud og helligdom. Ja, han tar sete i Guds tempel og utroper seg selv til gud.» (2 Tess 2,4).

`Vi har jo allerede sett at Gud har trofaste mennesker i «Babylon», så hvorfor må vi være forsiktige når vi snakker om det, og hvorfor må vi unngå å dømme mennesker som individer, i motsetning til selve systemet?`