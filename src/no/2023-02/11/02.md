---
title:  Fast utholdenhet
date:  04/06/2023
---

Som vi har sett i Åp 14,7, kaller Gud alle mennesker til å tilbe skaperen. Dette er den første engelens budskap. I Åp 14,8 advarer Gud folk mot «Babylon», et falskt religiøst system med røtter tilbake til det gamle Babylon. Dette er den andre engelens budskap.

I Åp 14,9–10 advarer den tredje engelen mot tilbedelse av dyret. Engelen sier med høy røst: «Om noen tilber dyret og bildet av det og tar imot merket på pannen eller hånden, skal han få drikke av Guds vredes vin.»

`Les Åp 14,12. Hvilke to kjennetegn på Guds folk i den siste tid gir dette avsnittet? Hvorfor er begge viktige?`

Det greske ordet for «utholdenhet» er hupomone, som kan oversettes med «standhaftig utholdenhet». Gud vil ha et endetidsfolk som er tro mot ham når det møter motstand og forfølgelse. Ved hans nåde er de standhaftig utholdende, og ved Guds nåde lever de et liv i lydighet.

Å tilbe skaperen (Åp 14,7) er det motsatte av å tilbe dyret (Åp 14,9) og kommer til uttrykk hos et folk som holder Guds bud og har troen på Jesus (Åp 14,12). Denne siste konflikten om troskap mot Kristus eller troskap mot dyret dreier seg om tilbedelse, og sabbaten blir kjernen i striden mellom godt og ondt.

`Les Rom 8,1–4; Ef 2,8–10 og Kol 1,29. Hva blir resultatet av å leve i tro?`

Når vi lever i tro, får vi hans nåde, og vårt liv forandres. Frelserens trofaste vil ikke bare ha tro «på» Jesus, de vil ha Jesu tro. Jesu endetidstro vil være deres, og de vil forbli trofaste til døden, slik Jesus var det.

`Hvor tro er du i de små ting? Hva sier det deg om hvordan du vil være når den store prøven kommer? Se Luk 16,10.)`