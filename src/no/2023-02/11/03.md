---
title:  Den kosmiske kampen
date:  05/06/2023
---

`Les Matt 27,45–50. Hva sier dette om det Kristus opplevde på korset? Hva mente Jesus med å spørre hvorfor Gud hadde forlatt ham, og hvordan gjør denne scenen det lettere å forstå hva det vil si å ha «Jesu tro»?`

Da Jesus hang på korset, innhyllet i mørke, tynget av verdens skyld, skam og fordømmelse, og avstengt fra følelsen av sin Fars kjærlighet, var han avhengig av det forholdet han hadde hatt til Faderen gjennom hele sitt liv. Med et liv i full avhengighet av Faderen, også i gode tider, ble Jesus forberedt på det verste, også korset. Frelseren stolte på Faderen, også når omstendighetene tilsa tvil. Selv da det så ut til at Gud hadde forlatt ham, ga ikke Jesus opp.

«Midt i det fryktelige mørket, og tilsynelatende forlatt av Gud, hadde Kristus tømt den menneskelige smertes beger til siste dråpe. I disse grusomme timene hadde han satt sin lit til de vitnesbyrdene han så langt hadde fått om at hans Far hadde godtatt ham. Kristus seiret ved tro.» – Ellen G. White: _Christ Triumphant_, s. 277.

Jesu tro er en tro så dyp, så tillitsfull, så fast at alle universets demoner og alle jordiske prøvelser ikke kan rokke ved den. Det er en tro som stoler på Gud når den ikke kan se, tror når den ikke kan forstå, holder ut når det er lite å holde seg i. Denne «Jesu tro» er i seg selv en gave vi mottar ved tro og som vil bære oss gjennom krisen som ligger foran. Det er «Jesu tro» som bor i vårt hjerte som setter oss i stand til å tilbe Kristus som den største og standhaftig holde ut når dyrets merke i Åpenbaringen innføres.

Men den er ikke noe som plutselig dukker opp ingensteds fra. Guds folk har lært å leve ved tro, dag for dag, her og nå. I gode tider, i dårlige tider, når Gud føles nær, når Gud føles langt unna – det spiller ingen rolle. «Den rettferdige skal leve ved tro» (Gal 3,11; se også Hab 2,4). Tiden til å forberede seg er nå. Hver prøvelse som utholdes i tro, kan bære dyrebar frukt i vårt liv.

`Tenk på en tid da livet så ut til å rase sammen omkring deg og alt du hadde, var din tro. Hvordan klarte du det? Hva lærte du? Hva opplevde du som andre kan ha nytte av å vite?`