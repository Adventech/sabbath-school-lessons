---
title:  Til ettertanke
date:  09/06/2023
---

«Helt siden den store konflikten i himmelen tok til, har Satan hatt til hensikt å tilintetgjøre Guds lov. Derfor var det han satte i verk sitt store opprør mot Skaperen, og selv om han ble fjernet fra himmelen, har han drevet krigen videre på jorden. Å bedra menneskene og få dem til å overtre Guds lov, har hele tiden vært hans mål. Enten han oppnår dette ved å tilsidesette hele loven eller bare ett av budene, blir resultatet det samme. Den som ‘bryter ett av budene’, viser forakt for hele loven. Hans innflytelse og eksempel bærer preg av overtredelse. ‘Han har forbrutt seg mot dem alle.’ I sitt forsøk på å bringe Guds bud i vanry har Satan forvansket Bibelens lære, og tusener som hevder at de tror Bibelen, godtar derfor villfarelser. Den siste store konflikten mellom sannhet og villfarelse er bare sluttfasen i den langvarige striden om Guds lov. Denne kampen går vi nå inn i – en kamp mellom menneskelige lover og Guds bud, mellom Bibelens kristendom og en religion som bygger på myter og tradisjoner.» – Ellen G. White: _Alfa og Omega_, bind 8, side 89.

Gjennom hele Åpenbaringen er tilbedelse og skapelse uløselig forbundet. Kjernen i striden mellom godt og ondt og dette med dyrets merke, er hvorvidt Gud er verdig til å bli tilbedt.

Vi har sett at begrepet Kristus som skaper er kjernen i sabbatshelligholdelsen. Jesus understreker konsekvent betydningen av den dagen han kaller seg «Herre» over (Matt 12,8; Mark 2,28; Luk 6,5). Sabbaten er en evig påminnelse om vår identitet. Den minner oss om hvem vi mennesker er. Den gir hvert menneske verdi. Den understreker tanken om at vi er skapte vesener og at skaperen er verdig vår troskap og tilbedelse. Det er derfor djevelen hater sabbaten. Den er den gylne lenken som forener oss med skaperen og grunnen til at den vil spille en avgjørende rolle i den siste krisen.

**Spørsmål til drøftelse**

`Hva er de grunnprinsippene bak havdyrets krav på autoritet? Hvordan kan de samme holdningene bo i vårt hjerte uten at vi vet det?`

`Hva sier du til dem som sier at ideen om en bokstavelig Satan er en primitiv overtro som opplyste mennesker ikke kan ta på alvor? Hvilke argumenter kan du bruke som motsvar?`