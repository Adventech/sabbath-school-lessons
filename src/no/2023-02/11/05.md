---
title:  De som følger lammet
date:  07/06/2023
---

`Les Åp 13,1–2. Hvor kommer dyret fra, og hvem gir dyret dets myndighet?`

Det første dyret i Åp 13 får sin makt, sete og store autoritet fra dragen. Åp 12,9 og Åp 20,2 identifiserer dragen som Satan. Satan er en utspekulert fiende og arbeider gjennom jordiske krefter. Åp 12,3–5 sier at «dragen» – djevelen – forsøkte å ødelegge «guttebarnet» straks han ble født. Dette «guttebarnet» ble senere «rykket opp til Gud, til hans trone». Dette er selvfølgelig Kristus. Satan ville ødelegge Jesusbarnet og arbeidet gjennom Herodes og keiserens Roma. På slutten av Jesu liv overga den romerske guvernøren Pilatus ham til døden, en romersk bøddel spikret ham til korset, en romersk soldat gjennomboret ham med et spyd, og romerske soldater voktet graven. Ifølge Åp 13,2 ville dragen som arbeidet gjennom det hedenske Roma, overgi setet for sin regjering til denne fremvoksende makten.

«Selv om dragen først og fremst representerer Satan, står den i sekundær forstand for Romerriket ... Den makten som etterfølger Romerriket, som dragen gir ‘sin kraft og sin trone og stor makt’, er tydeligvis pavenes Roma.» – _SDA Bible Commentary_, bind 7, s. 817. Historikeren A. C. Flick forklarer at «ut av ruinene av det politiske Rom oppsto det store moralske imperiet i den romerske kirkens ‘gigantiske form’». – A. C. Flick: _The Rise of the Medieval Church_ (1900) s. 150 som sitert i _SDA Bible Commentary_, bind 7, side 817.

`Les Åp 13,3 og Åp 14,4. Hvilken kontrast inneholder disse versene?`

I motsetning til «hele verden» som følger dyret, vil Gud ha et folk som vil «følge Lammet» i stedet. Som alltid vil det være det ene eller det andre, for Jesus eller mot Jesus. Det blir ingen mellomting, ingen nøytral stilling. Ikke å forplikte seg på Jesus er å forplikte seg på den andre siden, enten det skjer bevisst eller ei.

`«Og dere skal hates av alle for mitt navns skyld. Men den som holder ut til enden, skal bli frelst.» (Matt 10,22). Hvor klar er du til å holde ut til enden?`