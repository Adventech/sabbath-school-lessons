---
title:  Misjonsfortelling
date:  09/06/2023
---

#### Døpt om igjen

_Salome, Portugal_

Salome ble døpt som barn, men fulgte ikke kirkens lære. Da hun vokste til, ville hun ikke ha noe med kirken å gjøre, men trodde likevel på Gud og ba til ham.

Salome begynte å tenke mye på Gud da barnebarnet Jorge begynte på adventistskolen på Madeira. Familien hadde ikke tenkt å sende ham dit, men han mistrivdes på den offentlige førskolen. Da foreldrene stakk innom adventistskolen i Funchal og Jorge fikk se stedet, utbrøt han: «Jeg liker denne skolen! Jeg vil ikke tilbake til den andre skolen!»

Slik gikk det til at Jorge begynte på adventistenes skole. Salome fikk være med gutten på skolen de første par månedene mens han ble vant til stedet. Hun likte både skolen og lærerne. Og Jorge trivdes. Han gråt aldri.

Pastoren i en adventistkirke i andre etasje inviterte Salome til bibelstudier. «Jeg har ikke noe imot bibelstudier, men jeg vil ikke bli døpt igjen.» Hun ble ikke med på bibelstudiene.

Noe senere begynte Jorge og foreldrene å gå på bønnemøter hver onsdag. Så begynte foreldrene på bibelstudier. Da gikk også Salome med på det. Men hun ville ikke bli døpt om igjen.

Salome studerte Bibelen sammen med en som het Ana. Da de begynte, bøyde Ana hodet og ba. Etter bibelstudiet spurte hun om Salome ville de skulle be igjen. Salome ristet på hodet. Det var hennes første bibelstudium, og hun hadde blandede følelser om det hele.

Ana foreslo at de skulle synge i stedet, og Salome sa ja. Ana åpnet en sangbok og holdt den frem så Salome kunne synge med. Ana begynte: «Jeg er pottemakeren …» Salome brast i gråt. Hun klarte ikke å synge. Ana ga henne en stor klem. «Ikke gråt», sa hun. Salome sa at sangen ble brukt ved minnegudstjenesten for hennes mor. Nå gråt de begge to.

Salome fortsatte å studere Bibelen. Hun lærte om Jesu dåp. Så en dag sa Jorges foreldre at de ville ta dåp. Fem måneder senere ble også hun døpt.

I dag er Salome aktiv i Adventistkirken. Jorges far er forstander, og moren er menighetssøster. Jorge ble døpt som tolvåring.

Salome vet ennå ikke hvorfor Jorge gråt på den offentlige førskolen og trivdes på adventistskolen. Men hun vet at livet ble helt forandret fordi Jorge gikk på adventistskolen.

«Den hellige ånd rørte ved meg», sier Salome. «Det var da jeg visste at jeg måtte bli døpt.»

Undervisning er en viktig måte å fortelle om Jesu annet komme på i Portugal. En del av offeret 13. sabbat går til å åpne en grunnskole i Setúbal i Portugal. Takk for at du planlegger et godt offer.

Se bilder på Facebook: bit.ly/fb-mq