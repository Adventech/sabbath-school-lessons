---
title:  Misjonsfortelling
date:  31/03/2023
---

#### Hvor finnes det snille mennesker?

_Mahai, Romania_

Mahais foreldre lærte ham å være snill og høflig. Takket være hardt arbeid, endte de opp som eiere av en stor vingård i Romania. De solgte vin, men drakk ikke. Mahai gjorde som dem. Han var høflig og bannet ikke. Han så seg om etter høflige mennesker i kullgruven der han var ingeniør. Men de bannet og svor og drakk.

Mahai gikk gjerne i kirken på søndager, men der ble han også skuffet. Han sa til presten: «Jeg vil gjerne bli kjent med hyggelige mennesker, men jeg finner ingen her i kirken.» Presten oppmuntret ham til å komme likevel, men etter en stund ga Mahai opp.

På jobben fulgte Mahai de prinsippene han hadde lært hjemme. Han var høflig, bannet ikke og ble en god leder, med tiden over flere tusen arbeidere. Men han fant ingen som imponerte ham med sin livsstil.

Da han ble pensjonist, flyttet han til Craiova, en by 230 km vest for hovedstaden, Bucuresti. Men bare to uker senere fikk han et massivt slag og ble innlagt på sykehus. Da han kom hjem, prøvde han å trene seg opp igjen. Hver morgen trente han utenfor huset. Det var tungt.

En nabo som heter Gabriel, så ham og begynte å be for ham. Hver dag. Han ba Gud gi den gamle fysiske og åndelige krefter.

Tre uker senere gikk Gabriel og besøkte Mahai. Han inviterte ham til en liten bibel- og bønnegruppe. Mahai kom og trivdes. Lederne var høflige, og de verken bannet eller drakk. Det var slike mennesker han hadde lengtet etter hele livet. Han likte også bibelstudiene, der lærte han om Guds kjærlighet. I dag går han i Adventistkirken hver sabbat.

«Her i kirken har jeg funnet mange mennesker av det slaget jeg har lett etter – snille og høflige. De verken banner eller drikker. Det er derfor jeg er i menigheten.»

Han vil ta dåp straks kreftene tillater det. Naboen Gabriel er blitt en god venn. De er mye sammen.

Mahai synes det er leit at han ikke får den pensjonisttilværelsen han hadde håpet på. Helsen er den største utfordringen, men han klager ikke, for nå kjenner han Gud.

Adventistene i Romania bruker undervisning, også bibelstudier, til å spre budskapet om Jesu gjenkomst. En del av offeret 13. sabbat går til å åpne en skole og skolefritidssenter i Romania. Takk for at du planlegger et rundhåndet offer.

Se bilder på Facebook: bit.ly/fb-mq.