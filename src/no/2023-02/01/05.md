---
title:  Kvinnen i villmarken
date:  29/03/2023
---

`Les Åp 12,6 og sammenlign med Åp 12,14–16. Merk deg tidsperioden, Satans angrep på «kvinnen» (Guds menighet) og hvordan Gud sørger for sitt folk. Hva handler disse versene om?`

De 1260 dagene i Åp 12,6 er parallelle med tid, tider og en halv tid i Åp 12,14. Denne tidsprofetien og tidsperioden gjenfinnes i Dan 7,25; Åp 11,2–3 og Åp 13,5. Siden dette er profetiske symboler (ingen kvinne med vinger dro ut i villmarken), bruker vi profetisk tid, dag-år-prinsippet (se f.eks. 4 Mos 14,34 og Esek 4,4–6) på profetiene: Én profetisk dag tilsvarer ett år. Andrews University Study Bible kommenterer den profetiske tidsperioden i Åp 11,2: «Derfor har ‘historisistiske’ fortolkere generelt forstått perioden på 1260 profetiske dager som 1260 bokstavelige år fra 538 e.Kr. til 1798» (s. 1673 om Åp 11,2). En korrupt kirke – sammen med en korrupt stat – undertrykte, forfulgte og drepte til tider Guds trofaste folk.

Satans forfølgelse av bibeltro kristne var en forlengelse av den store konflikten mellom godt og ondt. På reformasjonens tid sto menn og kvinner overfor et valg. Ville de være trofaste mot Guds Ord, eller ville de godta prestenes lære? Nok en gang seiret sannheten, og Gud hadde et folk som var trofast mot ham i all motgangen.

Disse versene inneholder fascinerende og oppmuntrende uttrykk for Guds omsorg. Åp 12,6 bruker uttrykket «et sted som Gud hadde gjort i stand». Åp 12,14 sier at kvinnen fikk mat i ødemarken, og Åp 12,16 sier at: «jorden kom kvinnen til hjelp». I tider med harde forfølgelser sørget Gud for sin kirke. Slik som den gang, vil han også gjøre det for sin rest i endetiden.

`Beskriv en vanskelig tid i ditt liv da du lett kunne ha blitt motløs, men Gud ga deg et tilfluktssted og ga deg næring midt i utfordringene. Hvordan støttet Gud deg når du trengte det mest?`