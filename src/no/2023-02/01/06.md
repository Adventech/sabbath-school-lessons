---
title:  Guds rest i endetiden
date:  30/03/2023
---

Djevelen har ført krig mot Kristus siden opprøret i himmelen (Åp 12,7). Satans hensikt er å ta kontroll over universet (se Jes 14,12–14). I den siste tid er Guds folk hans fokus. Åp 12,17 sier at dragen (Satan) ble rasende på kvinnen (kirken) og førte krig mot «de andre i hennes ætt». Dette uttrykket er oversatt «the remnant» i KJV og NKJV (begge bruker sene manuskripter mens f.eks. nordiske bibler bruker tidlige manuskripter som fører oss nærmere originalen. «Remnant» i KJV kan oversettes med «rest». Tanken blir da at Guds siste rest er tro mot Kristus og hans sannhet og misjon, o.a.).

`Les Åp 12,17. Hvilke kjennetegn på Guds rest (hans menighet i den siste tid) finnes i verset?`

I Åp 12,17 er Satan (dragen) rasende på kvinnen (Guds menighet). Djevelen er rasende på et folk som holder Guds bud og gjør alt for å ødelegge dem.

Til slutt fremprovoserer han et dekret så de ikke kan kjøpe eller selge og skal fengsles og tas av dage (se Åp 13,14–17). Kan ikke Satan knuse Kristus, prøver han å knuse det Kristus elsker mest – sin kirke. Jordens siste krig handler om tankene til Guds folk som er spredt over hele verden. Den er en kamp mellom Kristus og Satan. Ingen er nøytral.

Spørsmålet i den siste krigen er: «Hvem er vi lojale mot?» Gud kaller på troende som er betatt av Kristi kjærlighet, frelst av hans nåde, forpliktet på hans hensikter, ledet av hans Ånd, lydige mot hans ord og tro mot hans sak inntil døden.

Verden styrer mot en stor krise. Men i Jesus er vi sikret seier – når vi blir i ham ved troen som fører til lydighet. Det hele kommer an på hva vi velger.

`Hvordan utspiller realitetene i Åp 12,17 seg i ditt liv, i din kristne erfaring? Altså: Hvordan utspiller den store konflikten seg i ditt liv?`