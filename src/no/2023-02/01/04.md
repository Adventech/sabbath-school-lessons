---
title:  Å ta imot jesu seier
date:  28/03/2023
---

Jesus tapte aldri en kamp mot Satan. Han er en stor erobrer som seirer over ondskapens makter. Det er én ting å tro at Jesus vant over Satans fristelser. Det er noe ganske annet å tro at Kristi seier også er vår seier.

`Les Åp 12,10. Hvilken oppmuntring bør du hente i det faktum at «anklageren er styrtet»?`

Kampen raser fortsatt på jorden, men Satan har tapt. Punktum. Ikke bare i Kristi endelige seier når historien når sitt klimaks; det gjelder også vår kamp mot ondskapens makter. Noen kristne lever i frustrerende nederlag. De håper på seier over en eller annen holdning eller vane, men fatter ikke realiteten av Kristi seier i deres liv.

`Les Åp 12,11. Hvilken forsikring om seier gir Kristus oss i dette skriftstedet?`

Syv ganger i budskapet til de syv menighetene i Åpenbaringen finner vi uttrykket «den som seirer». Her i Åp 12,11 brukes det igjen om seier. Ordet «seier» på gresk er nikao. Det kan oversettes «å erobre, å seire, å triumfere eller å komme seirende ut av det». Legg merke til hvordan vi kan bli seiervinnere. Åp 12,11 bekrefter at det er «ved Lammets blod».

I det profetiske synet i Åp 5,6 ser Johannes inn i himmelen, «og det så ut som lammet var slaktet». Kristi offer er fokus for himmelens oppmerksomhet. Ingenting viser Guds kjærlighet bedre enn korset.

Når vi ved tro tar imot det Kristus har gjort for oss, slettes vår gjeld, og vi står fullkomne i Guds øyne. Våre synder er tilgitt (Kol 1,14; Ef 1,7; Kol 2,14), og «anklageren er styrtet, han som ... anklaget våre søsken for vår Guds ansikt» (Åp 12,10). Vi er gjenløst og frelst til seier, ikke av vår egen fortjeneste, men på grunn av Kristi seire på våre vegne.