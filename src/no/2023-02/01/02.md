---
title:  Kampen i himmelen
date:  26/03/2023
---

Åp 12 inneholder en rekke øyeblikksbilder av konflikten mellom godt og ondt som begynte i himmelen, men som skal ende på jorden. Vi føres fremover i tid fra Satans opprør i himmelen til hans angrep på Guds folk i den siste tid.

`Les Åp 12,7–9 som beskriver den kosmiske konflikten mellom godt og ondt. Hvordan kunne det skje i himmelen? Hva sier disse versene oss om den frie vilje?`

Friheten til å velge er grunnleggende for Guds styre, både i himmelen og på jorden. Gud skapte ikke roboter. Mennesket er skapt i Guds bilde og kan ta moralske valg.

Evnen til å velge henger sammen med evnen til å elske. Mister du evnen til å velge, kan du ikke elske, for kjærlighet kan ikke påtvinges noen. Kjærlighet er et uttrykk for fri vilje. Englene i himmelen måtte velge mellom Guds kjærlighet og egoisme, arroganse og stolthet. Slik himmelens engler ble konfrontert av kjærligheten med et evig valg, gir Åpenbaringen hver og en av oss et evig valg.

Det har aldri vært noen nøytralitet i den store striden (se Luk 11,23), og det vil det heller ikke være i jordens siste krig. Slik hver engel valgte Jesu side eller Lucifers side, vil alle måtte ta sitt endelige, ugjenkallelige valg ved tidens ende. Hvem får vår troskap, vår tilbedelse og vår lydighet? Dette har alltid vært menneskets problem, og det blir også slik i den siste krisen i jordens historie.

Men dette er godt nytt: Åp 12 skildrer Kristi seier i konflikten, og vi skal bare stå på hans side. Vi kan velge side i en kamp vi vet utfallet av.

`Tenk på hvor hellig den frie vilje og det frie valg må være for Jesus, som ga oss fri vilje enda han visste at det ville ende med korset for ham (se 2 Tim 1,9). Hva sier dette om hvor avgjørende vår bruk av denne gaven er?`