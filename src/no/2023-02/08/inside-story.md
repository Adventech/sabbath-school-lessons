---
title:  Misjonsfortelling
date:  19/05/2023
---

#### Fra Los Angeles til Roma

_Melanie, Italia_

Melanie var en festglad jente etter studietiden i Los Angeles. Mens hun levde livet i Roma, fikk hun vite at broren, Randy, var død. Hun ble helt ute av seg og dro hjem for å finne svar. Hvorfor døde han, hva skjer når man dør? Har livet mening? Hun kastet seg ut i selskapslivet igjen og flyktet fra smerten.

En av søstrene hennes sa hun burde studere til skuespiller. «Det er en fin måte å konfrontere smerten på», sa hun. Melanie ble skuespiller og flyttet til Italia sammen med en italiener. 2½ år senere ble det slutt mellom dem, og Melanie gikk tilbake til selskapslivet. Men det føltes tomt. Hun hadde ikke funnet meningen med livet. Hvem styrte verden? Hun søkte svar i det okkulte.

En dag snublet hun over en YouTube-preken om Daniel og Bibelens profetier. Hun sjekket den mot historien, og alt stemte. Hun falt på kne og gråt. Det var som om hun ikke hørte til her i verden. Hun overga seg til Jesus. «Jeg kan ikke leve slik lenger», ba hun. «Du må gjøre noe med livet mitt.»

Hun fortsatte å høre på YouTube-predikanten, som var adventist. Hun sammenlignet med Bibelen og holdt sabbat hjemme. Det gikk to år før hun følte hun skulle gå i kirken på sabbaten. Da fant hun en menighet i nærheten og fortalte den første hun traff der at hun ville bli døpt.

Den gamle mannen ble forfjamset. «Hva mener du?» spurte han. Hun forklarte at hun hadde lest Bibelen i to år og fulgte dens lære. «Jeg er klar til å bli døpt», sa hun.

Livet forandret seg ikke over natten for Melanie etter dåpen. Hun gikk fremdeles på fest og prøvde å passe inn det nye livet i det gamle. Men det hun hadde likt før, ble kjedelig, og det hun før fant kjedelig, ble interessant. Den hellige ånd arbeidet med henne. «Han har plenty å ta seg til, men han holder da på», sier Melanie.

I dag vet Melanie at døden er en følge av synden. Hun vet at de døde sover i graven til Jesus kommer igjen. Hun sier hun har funnet meningen med livet: Det er å fortelle om sin kjærlighet til Jesus og håpet om hans gjenkomst.

Melanie legger igjen traktater og sunnhetsblad på buss-seter og på restauranter i Roma. Hun legger igjen kort om kirken og adventistenes radio på treningssentre. Hun gleder seg til å møte Jesus og lillebror Randy.

Takk for misjonsgavene som hjelper med å utbre evangeliet om Jesu snare gjenkomst i Italia og Den mellomeuropeiske divisjon, som får offeret dette kvartalet.

Se bilder på Facebook: bit.ly/fb-mq.