---
title:  Sabbaten og den evige hvile
date:  18/05/2023
---

Sabbaten er et tilfluktssted i en utslitt verden. Hver uke legger vi verdens bekymringer bak oss og går inn i Guds fristed – sabbaten. Abraham Heschel kaller sabbaten «et palass i tiden». – _The Sabbath: Its Meaning for Modern Man_ (New York, 2005), s. 12. Hver syvende dag kommer Guds himmelske palass ned fra himmelen til jorden, og Herren inviterer oss inn til intimt fellesskap med ham i disse 24 timene.

I innledningen til Heschels bok om sabbatens skjønnhet og høytid skriver Susannah Heschel (hans datter) om sabbatens betydning: «Sabbaten er en metafor for paradiset og et vitnesbyrd om Guds nærvær. I våre bønner møter vi en messiansk æra som skal være en sabbat, og hver sabbat forbereder oss på den opplevelsen: Med mindre man lærer å nyte smaken av sabbaten ... vil man ikke være i stand til å nyte smaken av evigheten i den kommende verden.» – side xv.

Da Jesus skapte, bygde han en spesiell bolig for oss. Vi kan ta tilflukt der. Vi kan være trygge der. Hans verk er fullført. Det er fullbrakt. Når vi hviler på sabbaten, hviler vi i hans kjærlige omsorg. Vi hviler i påvente av vår evige hvile i den nye himmel og den nye jord som snart kommer.

`Les Jes 65,17; Jes 66,22; 2 Pet 3,13 og Åp 21,1. Hvordan peker sabbatshelligholdelsen fremover mot evigheten?`

Den samme Gud som skapte jorden, vil gjenskape den, og sabbaten skal være et evig symbol på ham som skaper (se Jes 66,23). Jødene hadde sett på sabbaten som et symbol, en forsmak på det som på hebraisk ble kalt olam haba, den kommende verden.

Budskapet fra de tre englene som flyr under himmelen og oppfordrer oss til å tilbe skaperen, er himmelens svar på den håpløse fortvilelsen mange i det 21. århundre føler. Den peker på skaperen og på vår frelser, han som vil gjøre alle ting nye etter dommen, etter at synden er utryddet. «Han som sitter på tronen, sa: ‘Se, jeg gjør alle ting nye.’ Og han la til: ‘Skriv det ned, for dette er troverdige og sanne ord.’» (Åp 21,5).

`Hvordan kan du gjøre sabbaten til en forsmak på himmelen i ditt eget liv og din familie?`