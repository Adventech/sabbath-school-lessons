---
title:  Sabbaten og skapelsen
date:  15/05/2023
---

Gud ga oss sabbaten fordi verden trenger skaperverkets budskap. På midten av 1800- tallet, da hypotesen om evolusjon tok den intellektuelle verden med storm, sendte Gud et budskap om håp. Vi har studert dette budskapet i Åp 14,6–7.

Satan har forsøkt å forvrenge tanken om skapelsen fordi han hater Jesus og ikke vil at han skal ha den tilbedelsen han fortjener som skaper og frelser. Sabbaten står sentralt i den store konflikten om Kristi verdighet til å motta tilbedelse som skaper. Guds budskap i den siste tid kaller alle mennesker tilbake til tilbedelsen av Kristus som himmelens og jordens skaper. Grunnlaget for all tilbedelse er det at han skapte oss.

`Les 1 Mos 2,1–3; 2 Mos 20,8–11 og 5 Mos 5,12–15 i sammenheng med Åp 14,6–7. Hvordan kobler sabbatsbudet også sammen skapelse og frelse?`

Sabbaten er et evig symbol på vår hvile i ham. Den er et tegn på troskap mot skaperen (Esek 20,12; Esek 20,20). I stedet for å være et vilkårlig lovkrav, viser det at sann hvile fra rettferdighet ved egne gjerninger er å finne i ham. Sabbaten viser oss en Gud som har gjort det for oss som vi ikke kunne gjøre selv.

Skriften kaller oss til å hvile i hans kjærlighet og omsorg hver sabbat. Sabbaten er et symbol på hvile, ikke gjerninger; på nåde, ikke lovtrelldom; på frelsesvisshet, ikke fordømmelse; på tillit til ham, ikke oss selv. Hver sabbat gleder vi oss over hans godhet og priser ham for frelsen i Kristus.

Sabbaten er også den evige forbindelsen mellom fullkommenheten i Edens hage den gang og fremtidens herlighet i den nye himmel og den nye jord (Jes 65,17; Åp 21,1).

Sabbaten kaller oss tilbake til våre røtter. Den knytter oss til vår første familie. Sabbaten har vært holdt kontinuerlig siden tidens begynnelse. Den er en ubrutt lenke tilbake gjennom tiden til skapelsen. Den holder fokus på sannheten om at vi er Guds barn. Den kaller oss til et nært forhold til ham.

`Hvordan antydes sabbatsbudet i Åp 14,6–7, og hvorfor er det viktig for endetidsbudskapet? (Se 2 Mos 20,8–11.)`