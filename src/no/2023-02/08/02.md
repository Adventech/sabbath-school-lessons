---
title:  Dom, skapelse og ansvar
date:  14/05/2023
---

Hvis vi bare er en samling tilfeldige celler, bare et produkt av tilfeldigheter og en avansert afrikansk ape og ikke noe mer, så har livet ingen større mening. Hvis vi bare er ett av åtte milliarder mennesker som slåss om et sted å være til, mister livet sin hensikt, annet enn bare overlevelse. Bibelens skapelse gir oss derimot en grunn til å leve og et moralsk imperativ for å leve. Vi er skapt av Gud og ansvarlige overfor ham for våre handlinger. Han som laget oss, holder oss ansvarlige. Han har gitt absolutter, selv i en verden med «moralsk relativisme».

`Les Åp 14,7; Rom 14,10 og Jak 2,8–13. Hva innebærer dommen når det gjelder slikt som ansvar? Hvordan henger dommen, Guds bud og tilbedelsen sammen?`

De tre englebudskapene i Åp 14 kunngjør at «nå er timen kommet da han skal holde dom» (Åp 14,7). Siden vi ble skapt av Gud med evne til å ta moralske valg, er vi ansvarlige for de valgene vi tar. Hvis vi bare var en tilfeldig samling av celler, produkter av arv og miljø, ville våre handlinger i stor grad være bestemt av krefter vi ikke hadde kontroll over.

Men dom innebærer moralsk ansvar. I denne krisetiden i jordens historie, dommens time, kaller Gud oss til å velge i lys av evigheten. Den første engelens appell om å «tilbe ham som skapte himmelen og jorden, hav og kilder!» (Åp 14,7) viser til grunnlaget for all tilbedelse: det at vi er skapt av Gud (Men se også «derfor … derfor» i Fil 2,5–11, o.a.).

Samtidig viser det at vi holder den syvende dag som sabbat at vi tror at Jesus er verdig til å bli tilbedt som vår skaper. Det viser at vi godtar hans ti bud som guddommelig inspirerte prinsipper for å leve livet fullt ut. Siden loven er grunnlaget for Guds styre og en åpenbaring av hans karakter, blir den normen i dommen. Vår troskap mot sabbatsbudet viser at vi forplikter oss til å leve i lydighet.

`Hvordan påvirker vår forståelse av skaperverket vår atferd? Hva har arv og miljø å si for de valgene vi tar i hverdagen? Hvordan kan vi ved Guds nåde seire over karakterbrister vi ikke har valgt å ha?`