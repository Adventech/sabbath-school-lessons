---
title:  Et ikke så raffinert bedrag
date:  16/05/2023
---

I et forsøk på å ødelegge det unike ved vår skapelse har djevelen innført en ikke så raffinert forfalskning. Forfalskningen, som selv noen blant oss godtar, lyder slik: Gud er opphavet til skapelsen, men han brukte lange tidsaldre på å skape liv. Evolusjon var den prosessen han brukte. Dette er et forsøk på å forene vitenskapelige data med fortellingen i 1 Mos. Det påstås at skapelsesdagene er lange, ubestemmelige tidsperioder og at det har vært liv på jorden i milliarder av år.

`Les Sal 33,6; Sal 33,9 og Hebr 11,3. Hva sier disse tekstene om hvordan Gud skapte verden?`

Bibelens beretning er klar. Gud «talte, og det skjedde, han befalte, og det sto der» (Sal 33,9). «I tro forstår vi at verden er skapt ved Guds ord» (Hebr 11,3). Første kapittel i 1 Mos bekrefter at Gud skapte verden på seks bokstavelige 24 timer lange dager og hvilte på den syvende. Språket i 1 Mos 1 og 2 tilsier ikke noe annet. Selv lærde som ikke tror på den bokstavelige skapelsen på seks dager, innser at forfatterens trodde at skapelsen tok seks dager.

Det hebraiske ordet for «dag» i 1 Mos 1 er yom. Hver gang et tall står til ordet yom som adjektiv (tredje dag, første dag osv.), er tidsperioden begrenset til 24 timer.

Og hvis Gud ikke skapte verden på seks bokstavelige dager, hvilken betydning har så den syvende dag? Hvorfor skulle Gud befale oss å holde den? Det ville ikke gi noen mening å la sabbaten være et evig minne om en skapelsesuke på seks dager hvis en seksdagers skapelsesuke ikke har funnet sted. Å akseptere en skapelse som tok lange tidsaldre, er å utfordre behovet for sabbaten. Det reiser også alvorlige spørsmål om Skriftens integritet.

Ved å angripe sabbaten utfordrer Satan Guds autoritet, og hva kan mer effektivt ødelegge minnesmerket om skapelsen på seks dager enn å benekte at skapelsen tok seks dager? Ikke rart at så mange, også kristne, ignorerer sabbaten. For en forberedelse for det siste store bedraget.