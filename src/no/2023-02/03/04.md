---
title:  En historie om nåde
date:  11/04/2023
---

De tre englebudskapene er en historie om nåde. De er historien om en Frelsers kjærlighet – en historie om Jesus som elsker oss så høyt at han foretrakk helvete fremfor å miste en av oss. De er historien om en grenseløs kjærlighet.

Gud blir aldri overrasket. Han er ikke underlagt de skiftende vinder som er menneskenes valg. Hans plan for å fri oss fra syndens domene var ikke en etterpå-tanke etter at synden kom inn i verden. Gud ble ikke overrumplet.

`Les Åp 13,8 og 1 Pet 1,18–20. Hva sier disse versene om frelsesplanen?`

Uttrykket «evig evangelium» i Åp 14,6 dekker fortid, nåtid og fremtid. Da Gud skapte mennesket med evne til moralske valg, forutså han at de kunne velge galt. Når hans skapninger kunne velge, kunne de også gjøre opprør mot hans kjærlighet. Den eneste måten å unngå det på ville være å skape roboter som ble kontrollert og manipulert av en kosmisk plan. Påtvunget troskap er mot Guds natur. Kjærlighet forutsetter valg, og kan man velge, kan man velge feil. Derfor tenkte Gud ut frelsesplanen før opprøret i Edens hage.

«Planen om å gjenløse oss var ikke en etterpå-tanke, en plan som ble utarbeidet etter Adams fall. Den var en åpenbaring av ‘den hemmelighet som har vært holdt skjult fra evige tider’. (Rom 16,25). Den var en utfoldelse av de prinsipper som fra evighet av var grunnvollen for Guds styresett.» – Ellen G. White: _Alfa og Omega_, bind 4, side 13.

Det «evige evangelium» handler ikke bare om fortid og nåtid – det er grunnlaget for en fremtid med håp. Den handler om å leve evig hos den ene som lengter etter alltid å være hos oss.

`Les Ef 1,4. Tenk på hva det betyr at du allerede før «verdens grunnvoll» ble «utvalgt» til frelse i Kristus. Hvorfor er dette så motiverende?`