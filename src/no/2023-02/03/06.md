---
title:  En misjonsbevegelse
date:  13/04/2023
---

Et inngående studium av Bibelen ga de første adventistene en voksende forståelse av disse budskapenes betydning. De fornemmet at Gud hadde et skreddersydd budskap for vår tid – et viktig budskap som må forkynnes for hver nasjon, stamme, tungemål og folk for å forberede verden på Kristi gjenkomst. De tre englebudskapene har vært adventistmisjonærenes inspirasjon siden starten.

I 1874 sendte generalkonferansen ut vår første misjonær til Europa. Ellen G. White kalte John Andrews «den dyktigste i våre rekker». Andrews snakket minst syv språk, kunne sitere NT fra hukommelsen og kunne det meste av GT. Han var lærd, forfatter, predikant og teolog.

Hvorfor sende en slik mann til et sted hvor det var svært få troende? Hvorfor sende «den dyktigste» du hadde til et ukjent misjonsfelt? Og hvorfor ville han dra? Han hadde mistet sin kone noen år før. Hvorfor skulle han forlate familie og venner i USA og seile med to barn til et ukjent land og risikere alt for Kristi sak?

Det er bare én grunn. Han trodde Jesus kom snart, at budskapet om endetiden måtte ut til hele verden.

I hele vår historie har våre beste reist til verdens ende for å forkynne Guds endetidsbudskap. De var lærere, helsepersonell, pastorer, bønder, mekanikere, snekkere og alle slags håndverkere. Noen var ansatt i adventistkirken, mange ikke. De var lekfolk som trodde Jesus snart skulle komme.

`Les Åp 14,6; Apg 1,8 og Matt 24,14. Hvilke likhetstrekk ser du i disse versene?`

Forkynnelsen av det evige evangelium krysser grenser. Den når jordens fjerneste områder. Den når mennesker av alle språk og kulturer. Til slutt vil det merkes i hele verden. Tenk at budskapet har nådd over 210 av verdens 235 land.

`Hva kan du gjøre for å spre de tre englebudskapene til hver «nasjon, slekt, tungemål og folk»?`