---
title:  En nådefylt håpets bok
date:  09/04/2023
---

De fleste tenker ikke nåde når de leser Åpenbaringen. Tankene går ofte til skremmende dyr, mystiske symboler og merkelige bilder. Åpenbaringen skremmer like mange som den beroliger, og det er trist, for den er faktisk full av nåde og håp. Til tross for skumle dyr og advarsler om forfølgelse og vanskelige tider, gir Gud oss grunn til å glede oss over hans frelse.

`Les Åp 1,1–3 og Åp 14,6. Hva sies, ikke bare om Åpenbaringen, men også om det «evige evangelium»?`

Åpenbaringen handler om Jesus. Den er hans budskap til hans folk. Det er et nådens budskap om vårt håp i endetiden. Gjennom hele boken er Kristus Lammet som er drept, og de som leser, forstår og handler etter sannhetene i boken, er lovet en velsignelse.

Ifølge Åp 1,5–6 er Jesus den som «elsker oss og har fridd oss fra våre synder med sitt blod og har gjort oss til et kongerike, til prester for Gud, sin Far.» I Kristus er vi tilgitt. Nåden tilgir fortiden, styrker oss i hverdagen og gir håp for fremtiden. I Kristus er vi fri for syndens straff og makt, og snart er synden slutt. Dette er budskapet i Bibelens siste bok, Åpenbaringen.

Og budskapet haster, derfor flyr engelen over himmelen med det «evige evangelium». Evangeliet? Frelse ved tro på Kristus? Kristi sonoffer for oss? Løftet om evig liv, ikke på grunn av det vi kan gjøre, men det Kristus har gjort for oss? Og alt dette står i begynnelsen av de tre englebudskapene? Ja!

Ikke så rart at de er budskap fulle av nåde, håp og løfter for oss skadeskutte, lidende mennesker.

`Det er lett å bli opphengt i dyrene og advarslene for de siste dager, men hvordan kan vi veie alt dette opp mot det som er Åpenbaringens viktigste budskap: Kristi død for oss?`