---
title:  Det evige evangelium
date:  10/04/2023
---

Legg merke til at Åp 14,6 innledes med: et «evig» evangelium. Hvis vi ikke kjenner dybden i evangeliet, går vi glipp av poenget med de tre englebudskapene. Vi kan ikke fullt ut forstå Guds domsbudskap eller Babylons fall eller dyrets merke hvis vi ikke forstår evangeliet.

`Les 1 Kor 15,1–4; Rom 3,24–26 og Rom 5,6–8. Hvordan fremsettes «det evige evangelium» i disse tekstene? Hva er håpet?`

Evangeliet er budskapet om Kristi død for vår synd, hans oppstandelse og evige kjærlighet og omsorg for oss. Ved tro på hans blod og oppstandelseskraft blir vi fri fra syndens straff og makt. Kristus fylte apostelen Paulus’ tanker og forkynnelse. Den korsfestede Kristus kjøpte ham fri fra fordømmelse og skyld. Den oppstandne Kristus ga ham kraft for dagen, og Kristi gjenkomst ga ham håp for fremtiden.

Legg merke til fire punkter i versene i Romerbrevet:

1. Vi blir rettferdiggjort av nåde.
2. Nåde er en erklæring om Guds rettferdighet.
3. Nåden rettferdiggjør dem som tar imot Jesus i tro.
4. Gud viste sin kjærlighet til oss mens vi ennå var syndere.

Kristi nåde er ufortjent. Jesus døde den døden som fortapte syndere skal dø. Han opplevde Guds fulle vrede, eller dom, over synd. Han ble forkastet slik at vi kunne bli godtatt. Han døde den døden vi skulle dø slik at vi kunne få leve det livet som var hans.

Er det da rart at frelsen må være ved tro og uten lovens gjerninger? Hva kan vi tilføye, hva kan våre gjerninger, selv de beste og mest ånds-fylte gjerninger, bidra med ut over det Kristus har gjort for oss på korset?

Og denne frelsesplanen var på plass før tidens begynnelse (2 Tim 1,9; Tit 1,2; Ef 1,4). Derfor kalles det for det «evige» evangelium. Før verden ble til, visste Gud hva som ville skje, og derfor la han frelsesplanen for krisen som ville komme.