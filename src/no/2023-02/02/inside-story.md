---
title:  Misjonsfortelling
date:  07/04/2023
---

#### En vakker gud

_Violeta, Romania_

Som barn var Violeta redd Gud. Kristendommen var forbudt i kommunist-Romania, og bare bestemor snakket om Gud. Hun sa at Gud er allmektig, vet alt og straffer alle våre feil. Men naturens skjønnhet stemte ikke med bestemors bilde av Gud. Violeta tenkte at noen måtte ta seg av naturen som døde om høsten og kom til live om våren. Fuglesangen imponerte henne, noen må ha lært fuglene å synge. Og noen må ha skapt mennesket med evnen til å resonnere, for der er vi annerledes enn dyrene, tenkte hun. Så Gud måtte være en god skaper. Men hvordan kunne naturens Gud være så forskjellig fra den Gud hun hadde hørt om?

Som voksen gikk Violeta i kirken, men tilba av frykt. Bestemors ord runget i ørene på henne: «Gud straffer deg hvis du gjør noe galt.»

Da Violeta var litt over 30, kom hun ut for en bilulykke. For første gang kjørte hun uten bilbelte. Da bilen rullet rundt, tenkte hun at hun ville dø og ropte: «Hjelp meg, Gud!»

Bilen måtte kondemneres, men hun krøp uskadd ut. Hun var rystet. Alle som så bilen, var rystet. Den var krøllet sammen inn over setet der hun hadde sittet. Men sammenstøtet hadde kastet henne over på passasjersiden. Hvis hun hadde brukt bilbeltet, ville hun ha vært død.

Mens hun sto og betraktet vraket, kom en kvinne bort til henne. «Gud er så glad i deg. Finn ham!» sa hun. Violeta skjønte at kvinnen snakket om en annen Gud enn den sinte Gud hun kjente. Hun begynte å søke Gud i forskjellige kirker og fikk tak i en Bibel.

En sommer hun var på ferie ved Svartehavet, så hun en kvinne som solgte bøker på stranden. Hun hadde en bokserie på fem bind om Jesus, og Violeta ville kjøpe dem. Det var Alfa og omegaserien. Kvinnen var forundret over at hun ville kjøpe alle fem uten å vite noe om Ellen White. «Får jeg ringe til deg senere?» spurte hun.

Da Violeta kom hjem, leste hun hele serien. Ikke lenge etter ringte selgeren, som het Julia, og ba henne med i Adventistkirken. Violeta så at de tilba en skjønnhetens og kjærlighetens Gud, en Gud som den Gud hun hadde sett i naturen. Hun overga seg til Gud og ble adventist.

I dag holder hun bibelstudier og lærer andre om den skjønnhetens og kjærlighetens Gud hun har funnet i Bibelen.

Adventistene i Romania bruker undervisning, også bibelstudier, til å spre budskapet om Jesu gjenkomst. En del av offeret 13. sabbat går til å åpne en skole og skolefritidssenter i Romania. Takk for at du planlegger et rundhåndet offer.

Se bilder på Facebook: bit.ly/fb-mq.