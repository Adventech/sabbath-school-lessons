---
title:  Seierskronen
date:  05/04/2023
---

Johannes beskriver Jesus som «en menneskesønn. Han hadde en krans av gull på hodet og en skarp sigd i hånden.» (Åp 14,14). Ordet for «krone» er stephanos. Det er en seierskrone. Når en idrettsutøver vant en viktig konkurranse, fikk han en stephanos, en æreskrone, en seierskrone.

Jesus bar en gang en tornekrone, som symboliserte skam og hån. Han var foraktet og avvist. Han ble utskjelt, latterliggjort, spyttet på, slått og pisket. Men nå bærer han en herlighetskrone og kommer igjen som kongenes konge og herrenes herre.

`Les Åp 14,15 og Mark 4,26–29. Hvilke likheter ser du mellom tekstene? Hva taler begge om?`

Engelen kommer fra Guds nærhet i templets herlighet og sier: «Tiden er inne. Avlingen er fullmoden.» Gå og hent dine barn, ta dem med hjem.

Jesus bruker mange illustrasjoner fra landbruket i NT. Ved mer enn én anledning bruker han symbolet med en modnende høst for å illustrere veksten av evangeliets frø i sitt folks liv.

«Såkornet som spirer forestiller begynnelsen til åndelig liv, og plantens utvikling er et vakkert bilde på kristenlivets vekst. Det er med nåden som det er i naturen: Det kan ikke være noe liv uten vekst. Planten må enten vokse eller dø. Den vokser hele tiden stille uten at en legger merke til det. På samme måten foregår det også i kristenlivet. Vårt liv kan være fullkomment på hvert trinn i utviklingen. Men om Guds hensikt med oss skal oppfylles, må vi stadig gjøre framgang. Helliggjørelsen varer hele livet. Vi får etter hvert flere og flere anledninger. Og hele tiden høster vi våre erfaringer og øker våre kunnskaper.» – Ellen G. White: _Ord som lever_ (2006), side 39,40.

Modningen av det gule kornet står for alle dem som er forvandlet av nåde, motivert av kjærlighet, og som lever i lydighet, og til Kristi navns ære. Deres hjerte er ett med Jesu hjerte, og de ønsker bare det han vil.

`Hvordan forstår du Ellen G. Whites utsagn om at «vårt liv kan være fullkomment på hvert trinn i utviklingen»? Hva betyr det når vi kan se våre feil og hvor ufullkommen vår karakter er?`