---
title:  Evige valg
date:  02/04/2023
---

Åp 14 er Jesu siste nådebudskap til en verden som har vært gjennomsyret av synd og ondskap siden Adam og Eva. Det vil komme en dag da hvert menneske vil ta sin endelige beslutning for eller mot Jesus. Åpenbaringens budskap om Kristi rettferdighet som setter oss fri fra syndens fordømmelse og syndens grep om vårt liv, skal lyde over hele verden.

`Les Matt 24,14 og sammenlign med Åp 14,6. Hva sa Jesus om den verdensomspennende forkynnelsen av evangeliet rett før sin gjenkomst?`

Jesu løfte om at «dette evangeliet om riket skal forkynnes i hele verden» i Matt 24,14, finner sin endelige oppfyllelse i Kristi budskap i den siste tid, i Åp 14,6, som sier at evangeliet forkynnes «for alle nasjoner og stammer, tungemål og folk».

Tre ganger i Åp 22 sier Jesus at han kommer snart (Åp 22,7; Åp 22,12; Åp 22,20). I sammenheng med sin snarlige gjenkomst tilføyer Jesus: «La den som gjør urett, fortsatt gjøre urett, og den urene fortsette i sin urenhet! La den rettferdige fortsatt gjøre det som er rett, og den hellige fortsette i helliggjørelse.» (Åp 22,11) Åpenbaringen beveger seg mot til et klimaks der hver person må velge for eller mot Kristus.

Hver dag velger vi enten for eller mot Jesus i de såkalte «små ting». Det er lite trolig at en som stadig velger feil nå, plutselig vil stå på Jesu side i den endelige krisen, spesielt når hele den onde verdens makt står mot dem. Nå, i dag og hver dag må vi velge å være trofaste mot Kristus og hans bud. «Å elske Gud er å holde hans bud» (1 Joh 5,3). Som Ellen G. White har sagt: «Jesus endrer ikke karakteren når han kommer. Forvandlingsarbeidet må gjøres nå. Vår hverdag bestemmer vår skjebne.» – _Last Day Events_, s. 295.

`Hvordan former Gud karakteren? Hvilke midler bruker han for at vi skal vokse i nåde? Hva mer kan vi gjøre for å la Den hellige ånd forvandle oss så vi blir mer som Jesus?`