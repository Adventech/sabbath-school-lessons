---
title:  Dommen i himmelen
date:  04/04/2023
---

`Les Åp 14,14 og Apg 1,9–11. Hvilke likheter oppdager du?`

Johannes sier at «Og jeg så, og se! – en hvit sky, og på skyen satt en som var lik en menneskesønn» (Åp 14,14). Da Jesus for opp til himmelen, skriver Lukas i Apg 1,9 at mens disiplene sto og stirret opp mot himmelen, «ble han løftet opp mens de så på, og en sky tok ham bort foran øynene deres». Jesus steg opp i en sky av engler og kommer tilbake med en sky av engler. Så erklærte englene i Apg 1,11: «Denne Jesus som ble tatt bort fra dere opp til himmelen, han skal komme igjen på samme måte som dere har sett ham fare opp til himmelen.» En guddommelig sannhet i teksten er kanskje ikke helt åpenbar. Denne «samme Jesus», «Menneskesønnen», han som gikk de støvete gatene i Nasaret, talte i de overfylte gatene i Jerusalem, helbredet syke i Israels landsbyer og forkynte på de gresskledde åssidene i Galilea, kommer tilbake. Menneskesønnen er også nevnt i lys av dommen i Dan 7.

`Les Dan 7,9–10 og Dan 7,13–14. Hvorfor kalte Daniel Jesus for «Menneskesønnen» i noe så alvorlig som dommen? Gitt det vi allerede har sett på: Hvorfor burde det være en trøst å vite at «Menneskesønnen» er så sentral i dommen?`

I Dan 7,9–10 ser Daniel det himmelske hoff med ti tusen ganger ti tusen engler, himmelske vesener samlet om tronen. Dommen blir satt, og bøkene – himmelens opptegnelser om vårt liv – åpnes for universet. I Dan 7,13–14 kommer Menneskesønnen til Den gamle av dager, Faderen, og mottar sitt evighetsrike. Dommen avslører for hele universet at Faderen, Sønnen og Den hellige ånd har gjort alt for å redde menneskeheten. Denne dommen rettferdiggjør ikke bare de hellige, men Guds egen karakter mot Satans falske anklager (se Job 1; Job 2; Sal 51,3–6).

`Tenk på det at hele livet ditt vil bli gransket i Guds påsyn. Hva er ditt eneste håp når dette skjer? (Se Rom 8,1)`