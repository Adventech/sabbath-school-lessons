---
title:  Hvert frø gir sin avling
date:  06/04/2023
---

I Åp 14 er det to innhøstninger. Innhøstingen av det gule kornet står for de rettferdige, og innhøstingen av blodrøde druer står for de urettferdige eller de fortapte. Begge avlingene er fullmodne. Hvert frø som er sådd, har modnet.

`Les Åp 14,17–20. Hva betyr uttrykket «Guds vredes store vinpresse»? Se også Åp 14,10; Åp 15,1, og Åp 16,1.`

«Så kom det en annen engel fra alteret. Han hadde makt over ilden» (Åp 14,18). Her er engelen som styrer ilden under Guds endelige dom. Avlingen er moden. Synden har nådd sine grenser. Opprøret har krysset linjen for Guds nåde. Enda så ille det har vært, blir det enda verre før det hele er over. Kjærlighetens Gud har gjort alt han kan for oss, også ofret seg på korset som et offer for vår synd. «Han som ikke visste av synd, har han gjort til synd for oss, for at vi i ham skulle få Guds rettferdighet» (2 Kor 5,21; se også Gal 3,13).

Hva mer kunne Gud ha gjort utover korset? Det er ingenting mer nåden kan gjøre for å redde dem som gang på gang har forkastet Den hellige ånd.

Dette er det inntrengende profetiske budskapet i Åp 14. Hvert frø har båret frukt. Kornet er fullmodent, og druene er fullmodne. Guds folk åpenbarer hans bilde av nåde, medfølelse, barmhjertighet og kjærlighet for universet. Den ondes barn viser grådighet, begjær, sjalusi og hat. Jesu karakter åpenbares i den ene gruppen og Satans i den andre.

Mens Kristi rettferdighet åpenbares i hans folk, får universet se kontrasten: resultatet av opprør mot Gud. Ondskap, synd og lovløshet trer klart frem for mennesker og engler. Kontrasten mellom godt og ondt, rett og galt, lydighet og ulydighet, vil være lett å se for hele universet, både for mennesker og engler.

`Hvor godt skjelner du mellom godt og ondt? Hvorfor er det så viktig at vi gjør det? (Se Hebr 5,14)`