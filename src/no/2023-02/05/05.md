---
title:  Et glimt av himmelen
date:  26/04/2023
---

I Åp 4 ser Johannes en åpen dør i himmelen og blir bedt «Stig opp hit, så vil jeg vise deg det som heretter skal skje» (Åp 4,1). Jesus ber apostelen se gjennom den åpne døren inn i helligdommen i himmelen og se evige scener i den store striden mellom godt og ondt. Vi kan også se gjennom den åpne døren sammen med Johannes og få et glimt av frelsesplanen. Vi er vitner til ting som blir avgjort i himmelens domstol. Grunnleggende spørsmål i den store striden mellom godt og ondt utspiller seg for våre øyne.

`Les Åp 4,2–4. Hvilke likheter ser du med domsscenen i Dan 7?`

Dette er en scene fra en tronsal. Gud Faderen sitter på tronen omgitt av himmelske vesener. Torden og lyn symboliserer Guds dommer. I Åp 4,4 ser vi at 24 eldste er til stede rundt Guds trone.

Hvem er de 24 eldste? I det gamle Israel var det 24 avdelinger i det levittiske prestedømmet. Disse prestene representerte folket for Gud. I 1 Pet 2,9 sies det at de nytestamentlige troende er en «utvalgt slekt», «et kongelig presteskap». De 24 eldste representerer kanskje alle de frelste som en dag skal glede seg rundt Guds trone, eller kanskje er de dem som sto opp ved Kristi oppstandelse og ble tatt til himmelen sammen med ham (Matt 27,52; Ef 4,7–8).

Uansett er dette godt nytt. Noen av de frelste fra jorden sitter rundt Guds trone. De møtte fristelser akkurat som du og jeg. Ved Kristi nåde og Den hellige ånds kraft har de seiret. De er kledd i «hvite klær»: Kristi rettferdighet dekker dem og vasker bort synden. De har en gullkrone på hodet, for de har seiret i kampen mot det onde.

Vi ser en trone satt i himmelen der Gud sitter. Himmelske vesener omgir tronen, og snart begynner alle å synge, og lovprisningen tiltar: «Verdig er du, vår Herre og Gud, til å få pris og ære og makt. For du har skapt alt, ved din vilje ble alt til, skapt av deg.» (Åp 4,11)