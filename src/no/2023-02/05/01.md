---
title:  Det gode budskapet om dommen
date:  22/04/2023
---

### Bakgrunnsstoff
Åp 14,7, Sal 51,3–6, Åp 20,12, Dan 7,9, Dan 7,14, Dan 7,26, Åp 4,2–4, Åp 5,1–12

> <p>Minnevers</p>
> Han ropte med høy røst: «Frykt Gud og gi ham æren! For nå er timen kommet da han skal holde dom. Tilbe ham som skapte himmelen og jorden, hav og kilder!» (Åp 14,7).

Hvis det er noe Bibelen har sagt klart fra om, så er det at Gud er en dommens Gud, og at han før eller siden og på den ene eller andre måten skal dømme, han som er «hele jordens dommer» (1 Mos 18,25; se også Sal 58,12; Sal 94,2; Sal 98,9). Eller som Paulus skrev: «Så skal altså hver enkelt av oss avlegge sitt eget regnskap for Gud» (Rom 14,12).

Skremmende, ikke sant? Å skulle avlegge regnskap for Gud, den Gud som vet alt, den Gud som skal «dømme hver gjerning, holde dom over alt som er skjult, enten det er godt eller ondt» (Fork 12,14)?

Men dommen viser til syvende og sist Guds godhet og nåde og at han er både rettferdig og barmhjertig i sin behandling av de frelste, ja, også de fortapte.

Denne uken vil vi granske de dypere temaene for dommen i lys av den store konflikten som raser i universet, og vi vil spesielt se på det som skjer når Guds trofaste folk selv står overfor den uunngåelige «dommen som skal komme» (Apg 24,25).