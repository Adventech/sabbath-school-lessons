---
title:  Misjonsfortelling
date:  28/04/2023
---

#### Overraskende speiderannonse

_Loida, Spania_

Loidas verden raste sammen da hun var tolv og foreldrene ble skilt. Da sluttet de også å gå i Adventistkirken. Loida ble sint da far ble utstøtt fra menigheten. Da hun fortalte om sitt sinne, sa medlemmer at han hadde syndet. Den gang var Loida speider og forberedte seg på dåp. Noen tvilte på om hun var klar for dåp, så sint som hun var. Loida bestemte seg for ikke å bli døpt og sluttet å gå i kirken.

Det skuffet henne at ingen tok kontakt, verken pastoren eller andre medlemmer. Hun skulle ønske at noen hadde oppmuntret henne til å fortsette bibelstudiene og bli døpt. Men ingen ringte.

30 år gikk. Loida ble gift, skilt og gift igjen. En dag så hun en reklame for en speiderleir på nettet. Som tidligere speider, ble hun nysgjerrig og lurte på hvorfor dette dukket opp på siden hennes. Hun hadde ingen kontakt med adventister på nettet.

Loida klikket på reklamen og så videoer fra tidligere speiderleirer. Hun gråt og mintes. Hun fikk trang til å kjenne Gud igjen. Hun brukte en hel uke på å se prekener, bønneukemøter og mer til. Noen av programmene lot hun sin åtte-år-gamle datter Valeria se. «Jeg har mine røtter der», sa hun.

Valeria ble fascinert av speiderfilmene og spurte: «Hvorfor går du ikke i kirken lenger, mor?». «Jeg vet ikke», var svaret.

Valeria ba om å få reise på speiderleir. Loida kjente ingen i kirken hun kunne spørre, men kom til å tenke på en gammel adventistvenn. Vennen hjalp henne og datteren å komme til speiderleiren det var reklame for på nettet.

Det var herlig! Det beste for Loida var at datteren trivdes så godt sammen med de andre. Etter leiren bestemte de seg for å ta bibelstudier. To år senere overga Loida seg til Jesus i dåpen. Hun var så glad!

I dag er Valeria ti år og studerer Bibelen med planer om en dag å bli døpt. Loida har også drømmer. Hun vil gjerne flytte til Sagunto, der det er flere adventister og hvor datteren kan gå på en adventistskole.

En del av offeret for tre år siden gikk til Sagunto Adventist College. Der ligger også menighetsskolen som Loida vil sende datteren til. Takk for misjonsgavene. De sprer håp.

Se bilder på Facebook: bit.ly/fb-mq.