---
title:  En storslått scene
date:  25/04/2023
---

Både Daniel og Åpenbaringen peker på hendelsene i jordens siste tid. Åpenbaringen sier at timen for Guds dom har kommet. Daniels bok avslører når dommen begynte.

I Dan 7 åpenbarte Gud verdenshistorien for profeten. Folk reiser seg og går under. Forfølgende makter undertrykker Guds folk. Etter å ha skildret Babylon, Media- Persia, Hellas, Roma, Romerrikets sammenbrudd og forfølgelsen av kirken i 1260 år som skildret i teksten (Dan 7,25; se også Åp 12,6; Åp 12,14), peker Gud på en begivenhet i himmelen som vil rette opp alle ting. Profetens oppmerksomhet ledes fra folkenes vekst og fall og verdens undertrykkere til universets tronsal og Guds endelige dom da han vil rette opp all urett og opprette sitt evige rettferdsrike.

Fra jordens kaos og konflikter til herlighetene i himmelens helligdom og universets høyesterett der Kristus, verdens rettmessige hersker, skulle motta det riket som var rettmessig hans av sin far.

`Les Dan 7,9–10; Dan 7,13 og beskriv hva Daniel så i disse versene. Hva er det endelige resultatet av denne dommen? Se Dan 7,14; Dan 7,26–27.`

Hele menneskehetens skjebne avgjøres i himmelens rettssal. Retten seirer. Sannheten seirer. Rettferdigheten hersker. Dette er en av de mest fantastiske scenene i hele Skriften. Og det fine er at det ender godt for Guds folk, de som er kledd i Kristi rettferdighet.

Jesus kommer til sin himmelske Far i nærvær av hele universet. Himmelske vesener stimler sammen om Guds trone. Alle universets ufalne vesener står i ærefrykt for denne domsscenen. Den lange konflikten som har pågått i årtusener, er snart over. Kampen om universets trone er avgjort.

`Daniel hadde rett i de rikene som kom og gikk som forutsagt. Hvorfor gir det god mening å stole på det Guds Ord sier om det siste, «et evig rike» som aldri skal «forgå»?`