---
title:  Guds nåde og dom
date:  24/04/2023
---

Både korset og dommen viser at Gud er rettferdig og barmhjertig. Loven er brutt og krever synderens død. Rettferdigheten sier «Syndens lønn er døden.» Barmhjertigheten svarer: «Guds nådegave er evig liv i Kristus Jesus, vår Herre» (Rom 6,23). Hvis Guds lov kunne endres eller avskaffes, ville ikke Jesus ha behøvd å dø. Kristi død bekrefter lovens evige natur, og loven er grunnlaget for dommen.

`Les Åp 20,12. Hvordan blir vi dømt? Hva er sammenhengen mellom gode gjerninger og frelsen?`

Våre gjerninger avslører våre valg og vår troskap mot Gud. Ifølge Ef 2,8–9: «For av nåde er dere frelst, ved tro. Det er ikke deres eget verk, men Guds gave. Det hviler ikke på gjerninger, for at ingen skal skryte av seg selv.» Men når Kristus frelser oss, forandrer han oss. «For vi er hans verk, skapt i Kristus Jesus til gode gjerninger» (Ef 2,10).

Gode gjerninger, som Den hellige ånd tilskynder oss til, frelser ikke, men de viser at troen er ekte. Guds endelige dom fjerner alle utflukter, alt hykleriet, all usannhetene, og trenger inn i vårt innerste vesen. Ellen G. White sier dette om hvordan evangeliet og dommen går hånd i hånd:

«Når Guds folk fremstilles som stående foran Herren i skitne klær, bør det føre til ydmykhet og dyp selvransakelse hos alle som bekjenner hans navn. De som virkelig renser sin sjel ved å adlyde sannheten, vil ha en svært beskjeden oppfatning av seg selv. Jo mer de ser på Kristi plettfrie karakter, desto sterkere vil ønsket bli om å bli formet etter hans bilde, og jo mindre renhet eller hellighet vil de se i seg selv. Vi skal innse vår syndige tilstand, men vi må stole på Kristus som vår rettferdighet, vår helliggjørelse og vår gjenløsning. Vi kan ikke gjendrive Satans anklager mot oss. Bare Kristus kan tale effektivt på våre vegne. Han kan bringe anklageren til taushet med argumenter som ikke bygger på vår fortjeneste, men hans egen.» – _Testimonies for the Church_, bind 5, side 471, 472.

`Hvordan er evangeliet uatskillelig fra dommen, slik hun sier det? Hvilket håp kan denne sammenhengen mellom evangeliet og dommen gi deg?`