---
title:  Jesus er verdig
date:  27/04/2023
---

I Åp 5,1–5 ser vi nok en gang en trone. En bokrull er skrevet på begge sider. Den er forseglet med Guds segl, og ingen kan åpne bokrullen. Himmelske vesener skjelver. Det er alvor. Ingen engel kan representere menneskene i jordens endelige dom. Johannes gråter fordi ingen kan åpne bokrullen. Så taler en av de eldste, en av dem som er frelst fra jorden, han trøster Johannes. Jesus, Guds Lam, er verdig til å åpne bokrullen.

Johannes får se svaret på syndens problem i Åp 5,5. Her får han se den eneste måten noen kan bli stående i dommen: «Men en av de eldste sa til meg: ‘Gråt ikke! For løven av Judas stamme, Davids rotskudd, har seiret og kan åpne boken og de sju seglene.’ Og jeg så et lam ... og det så ut som lammet var slaktet.» (Åp 5,5–6).

`Les Åp 5,8–12. Hvordan reagerer hele himmelen på kunngjøringen om at Jesus er verdig til å åpne dommens bok og redde oss?`

Som Guds Lam ga Jesus sitt liv for hele menneskehetens frelse. Han tar dommens bok og åpner den. Hele himmelen bryter ut i lovprisning. Hans seier over Satans fristelser, hans død på korset, hans oppstandelse, hans tjeneste som øversteprest betyr frelse for alle som ved tro velger å ta imot hans nåde. Dommen er godt nytt for Guds folk. Den forkynner slutten på syndens herredømme og Guds folks utfrielse.

Bedre kan det vel ikke bli? Jesus står i vårt sted i dommen. Hans fullkomne rettferdighet dekker oss. Hans rettferdighet skaper oss på ny. Hans nåde tilgir, forvandler og gir kraft til et liv i gudsfrykt.

Vi behøver ikke frykte. Jesus står for oss i dommen, og ondskapens makter er beseiret. Dommen går i «favør» av Guds folk (Dan 7,22). Hensikten med dommen er ikke å finne ut hvor fæle vi er, men å vise hvor god Gud er.

`Tenk på vårt store håp i dommen: Jesus som vår stedfortreder. Hvorfor er det vårt eneste håp?`