---
title:  En kone til Isak
date:  18/05/2022
---

`Les 1 Mos 24. Hvorfor er Abraham så opptatt av at sønnen ikke skal gifte seg med en av kanaanittenes kvinner?`

Abraham ønsket å kjøpe land til å begrave sin kone på grunn av Guds løfte til hans etterkommere om at de skulle få dette landet. Derfor insisterer han nå på at Isak heller ikke skal bosette seg utenfor det lovede land (1 Mos 24,7). Isaks ønske om å føre bruden til Saras telt, og merknaden om at Rebekka trøstet Isak «i sorgen over moren» (1 Mos 24,67) viser tilbake til Saras død og antyder Isaks smerte ved tap av moren.

Historien er full av bønner og oppfyllelse av bønner samt lekser om Guds forsyn og menneskets frihet. Den begynner med Abrahams ord. Han sverger ved «Herren, himmelens og jordens Gud» (1 Mos 24,3). Han erkjenner Gud som skaper (1 Mos 1,1; 1 Mos 14,19), med direkte betydning for Abrahams etterkommeres fødsel, også Messias.

Henvisningen til hans «engel» og til «Herren, himmelens Gud» (1 Mos 24,7) peker tilbake til Herrens engel som kom fra himmelen for å redde Isak fra å bli slaktet (1 Mos 22,11). Den Gud som styrer universet, Herrens engel som grep inn og reddet Isak, vil veilede i spørsmålet om ekteskap.

Men Abraham tar høyde for muligheten for at kvinnen ikke vil ta imot Guds kall. Gud er mektig, men tvinger ingen til å adlyde ham. Selv om Guds plan for Rebekka er å bli med Elieser, står det henne fritt. Det var mulig at hun ikke ville komme, og i så fall skulle hun ikke tvinges til det.

Her har vi enda et eksempel på dette store mysteriet at Gud har gitt oss en fri vilje, en frihet han ikke vil tråkke på. (Gjorde han det, ville det ikke være fri vilje.) Men til tross for at vi har en fri vilje, og på tross av alt det forferdelige mennesker gjør med sin frie vilje, kan vi stole på at Guds kjærlighet og godhet vil få det siste ordet.

`Hvorfor er det så stor trøst at selv om ikke alt er Guds vilje, så har han fremdeles kontroll? Hvordan viser profetier som Daniel 2 dette?`