---
title:  Moria-fjellet
date:  15/05/2022
---

`Les 1 Mos 22,1–12 og Hebr 11,17. Hva betyr denne testen? Hva kan vi lære av begivenheten?`

1 Mos 22 er en klassiker i verdenslitteraturen og har inspirert filosofer og kunstnere, ikke bare teologer. Men betydningen av Guds prøve er vanskelig å fatte. Befalingen stred mot det senere forbudet mot menneskeofringer (3 Mos 18,21), og den så ut til å utfordre Guds løfte om en evig pakt gjennom Isak (1 Mos 15,5). Hva var da hensikten med at Gud kalte ham til å gjøre dette? Hvorfor teste ham så grusomt?

Bibelens forestilling om «test» (på hebraisk, nissah) rommer to motsatte ideer. For det første er det tanken om dom, en dom for å kjenne hjertet til den som testes (se 5 Mos 8,2 og 1 Mos 22,12). Men det forsikrer også den testede om Guds nåde (2 Mos 20,18–20).

I dette tilfellet fører Abrahams tro på Gud ham så langt at han risikerer å miste sin «fremtid» (etterslekten). Men fordi han stoler på Gud, vil han gjøre det Gud ber om, samme hvor vanskelig det er å forstå befalingen. For hva er tro om ikke tillit til det vi ikke ser eller forstår?

Bibelsk tro handler ikke så mye om å gi til Gud og ofre for ham (selv om det utvilsomt spiller en rolle, se Rom 12,1), men om evnen til å stole på ham og ta imot hans nåde mens vi forstår hvor ufortjent den er.

Denne sannheten ble stadfestet i det som fulgte. Alle Abrahams handlinger, hans smertefulle reise med sønnen, også hans vilje til å adlyde og gi Gud det beste, kunne ikke frelse ham. Hvorfor? Fordi Herren selv hadde skaffet en vær til offeret, og den pekte på hans eneste håp om frelse, Jesus.

Så Abraham må ha forstått nåden. Det er ikke det vi gjør for Gud, som frelser oss, men det Gud gjør for oss (se Ef 3,8 og Rom 11,33), selv om vi er kalt til å arbeide for Gud. Dette ser vi av det Abraham gjorde (Jak 2,2–23).

`Hva sier historien om Abraham og Isak på Moria-fjellet til deg personlig om din tro og hvordan du viser den?`