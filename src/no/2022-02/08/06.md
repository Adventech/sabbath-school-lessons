---
title:  En kone til Abraham
date:  19/05/2022
---

`Les 1 Mos 24,67–25,8. Hva er meningen med disse siste hendelsene i Abrahams liv?`

Abraham giftet seg igjen etter at Sara døde. Som Isak finner han trøst etter Saras død (1 Mos 24,67). Minnet om Sara må være levende i patriarkens sinn, slik det er det for sønnen hans.

Men det er uklart hvem hans nye kone var. Når forfatteren forbinder Keturas sønner med sønnene til Hagar uten å nevne navnet Ketura, tyder det på at Ketura kan være Hagar, men vi vet det ikke. Det er også viktig at Abraham oppfører seg på samme måte med Keturas sønner som han gjorde med Hagars sønn: Han sender dem bort for å unngå all åndelig innflytelse og skiller skarpt mellom sin sønn med Sara og de andre sønnene.

Han gir også «alt han eide til Isak» (1 Mos 25,5), mens han «ga gaver til sønnene han hadde med medhustruene sine» (1 Mos 25,6). Klassifiseringen «medhustruer» kan også bety at Keturas status, i likhet med Hagars, var medhustru. Hvis Ketura var Hagar, kan det også forklare den milde hentydningen til Saras minne som opptakt til ekteskapet med Ketura-Hagar.

Det som er interessant, er at det i 1 Mos 25,1–4 og 1 Mos 25,12–18 er en liste over barna som Abraham hadde med Ketura og en liste over Ismaels barn. Hensikten med slektstavlen etter Abrahams bryllup med Ketura, som fødte ham seks sønner, mot hans to andre sønner (Isak og Ismael), er kanskje å bevise Guds løfte om at Abraham skulle bli far til mange folk.

Den andre slektstavlen gjaldt Ismaels etterkommere, som også ble tolv stammer (sammenlign med 1 Mos 17,20), slik det skulle skje med Jakob (1 Mos 35,22–26). Men Guds pakt var forbeholdt Isaks ætt (1 Mos 17,21), ikke Ismaels, det går klart frem av Skriften.

Meldingen om Abrahams død er klemt inn mellom de to slektstavlene (1 Mos 25,7–11) og vitner om Guds velsignelse. Den avslører oppfyllelsen av hans løfte til Abraham mange år tidligere, om at han ville dø «i høy alder» (1 Mos 15,15).

Gud var tro mot sine løfter om nåde mot sin trofaste tjener Abraham, hvis tro er som et godt eksempel i Skriften, om ikke det beste eksemplet på frelse ved tro i GT (se Rom 4,1–12).