---
title:  Til ettertanke
date:  20/05/2022
---

Siden Abraham var den som Gud ville dele sine planer med (1 Mos 18,17), gikk han inn i Abrahams menneskelige sfære, ga ham en viss innsikt i sin frelsesplan og sin Sønns offer.

«Isak var et bilde på Guds Sønn, som ble et offer for verdens synder. Gud ville vise Abraham evangeliet om frelse for menneskene. For at det kunne skje, og for å gjøre sannheten til virkelighet for ham så vel som for å prøve hans tro, krevde Gud av ham at han skulle myrde sin elskede Isak. Hensikten med all den sorg og angst som Abraham måtte gå igjennom i denne mørke og fryktelige prøven, var å gi hans forstand et inntrykk av gjenløsningsplanen for falne mennesker. Hans egen erfaring fikk ham til å forstå hvor usigelig stor den evige Guds selvfornektelse var når han ga sin egen Sønn i døden for å redde mennesket fra fullstendig undergang. For Abraham kunne ingen sjelelig tortur sammenlignes med den han gikk gjennom da han lød den guddommelige befalingen om å ofre sin sønn.» – _Testimonies for the Church_, bind 3, side 369.

«Abraham var blitt en gammel mann og ventet at døden snart ville nå ham. Men han hadde enda en ting å gjøre for å sikre at løftet til etterslekten ble oppfylt. Gud hadde utpekt Isak som Abrahams etterfølger for å bevare sin lov og til å være stamfar for det utvalgte folket. Men han var fremdeles ugift. Innbyggerne i Kanaan var avgudsdyrkere. Gud hadde forbudt sitt folk å inngå forbindelser med dem, fordi han visste at slike forbindelser ville lede til frafall. Abraham fryktet for virkningen av den nedbrytende innflytelsen som omgav sønnen. … For Abraham var valget av ektefelle for sønnen en alvorlig sak. Det var viktig for ham at Isak ble gift med en som ikke ledet ham bort fra Gud. … Isak hadde tillit til farens visdom og kjærlighet, og han var tilfreds med å overlate saken til ham. Han trodde også at Gud selv ville lede i et slikt valg.» – _Alfa og Omega_, bind 1, side 159 [PP 171].

**Spørsmål til drøftelse**

`Samtal om den kjensgjerning at Abraham var villig til å ofre Isak. Prøv å forestille deg hva slags tro fortellingen vitner om. Hva er så forbløffende, og også foruroligende, med denne historien?`

`Hva med fri vilje? Hvorfor gir ikke vår tro mening hvis vi ikke har det? Hvilke eksempler gir Bibelen på fri vilje, og hvordan seirer Guds vilje til slutt på tross av menneskers valg?`