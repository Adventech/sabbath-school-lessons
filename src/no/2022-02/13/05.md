---
title:  Jakob velsigner sine sønner
date:  22/06/2022
---

`Les 1 Mos 49,1–28. Hva er den åndelige betydningen av at Jakob velsigner sønnene sine?`

Utover profetiene om Israels stammers umiddelbare historie, ser Jakob Messias og det store frelseshåpet. Dette håpet er allerede antydet i Jakobs åpningsord som bruker uttrykket «i dager som kommer» (1 Mos 49,1), et uttrykk som viser til den messianske kongens komme (Jes 2,2; Dan 10,14).

Teksten går deretter gjennom fremtiden for hver av disse mennene. Dette er ikke forutbestemte skjebner, som om Gud ønsket at hver av disse skulle oppleve det de møtte. Det er snarere uttrykk for hva deres karakter, og barnas karakter, ville utrette. Det at Gud for eksempel vet at noen vil drepe en uskyldig mann, er ikke det samme som at Gud ønsket at drapsmannen skal gjøre en slik ugjerning.

`Les 1 Mos 49,8–12. Hvilken profeti gir Jakob, og hvorfor er den viktig?`

Utover menneskets frie vilje kjenner Gud fremtiden, og han hadde ordnet det slik at Messias skulle komme gjennom Juda. Juda (1 Mos 49,8–12), som er symbolisert med en løve (1 Mos 49,9), står for kongelighet og lovprisning. Juda vil frembringe kong David, men også fredsfyrsten, det vil si han som skulle bringe shalom, «fred» (Jes 9,6–7), «han som folkene skal lyde» (1 Mos 49,10).

Jødene har lenge sett på dette som en profeti om den kommende Messias, og kristne har sett den som en profeti om Jesus. «Til han som folkene skal lyde» (1 Mos 49,10), er kanskje er en forløper for NTs løfte om at «i Jesu navn skal derfor hvert kne bøye seg» (Fil 2,10).

Som Ellen White skrev: « Løven, skogens konge, er et passende symbol på denne stammen. Fra den kom David, og likeså ‘Davids sønn’, Fredsfyrsten, den virkelige ‘løven av Juda-stammen’, som alle makter til slutt skal bøye seg for, og alle folkeslag skal gi sin hyllest.» – _Alfa og Omega_, bind 1, side 217 [PP 236].

`Hvorfor burde vi hylle Jesus nå, allerede før alle folkeslagene vil gjøre det?`