---
title:  Jakob velsigner Josefs sønner
date:  21/06/2022
---

Da Jakob ligger for døden, husker han sin tidligere tilbaketur til Betel (1 Mos 35,1– 15), da Gud fornyet løftet om «en evig eiendom» (1 Mos 48,4) som først ble gitt til Abraham (1 Mos 17,8). Håpet om det lovede land er til trøst og gir ham håp når han føler døden er på vei. Jakob vender seg da mot Josefs to sønner, som er født i Egypt, og velsigner dem, men gjør det i sammenheng med fremtidsløftet om sin egen ætt.

`Les 1 Mos 48. Hvorfor velsignet Jakob Josefs to sønner, og ikke hans andre barnebarn?`

Josefs to sønner, Manasse og Efraim, var de eneste barnebarna Jakob velsignet. Dermed ble de forfremmet fra sin status som barnebarn til sønner (1 Mos 48,5). Selv om Jakobs velsignelse innebærer at nummer to (Efraim) skal stå over den første (Manasse), gjelder velsignelsen egentlig Josef (1 Mos 48,15).

Det vi ser her, er et personlig vitnesbyrd om Guds trofasthet mot dem i fortiden og hans løfte for fremtiden. Jakob taler om Abrahams og Isaks Gud (1 Mos 48,15) som hadde gitt dem mat og vernet om dem. Det er den samme Gud som «har løst meg ut fra alt ondt» (1 Mos 48,16). Jakob har også «Gud fra Betel» i tankene (1 Mos 31,13), som han kjempet med (1 Mos 32,29) og som endret navnet hans fra Jakob til «Israel» (1 Mos 32,26–29).

Ved å vise til alle disse opplevelsene der Gud vender det onde til det gode, uttrykker Jakob sitt håp om at Gud ikke bare vil ta seg av barnebarna her i livet, slik han tok seg av ham og Josef; han tenker også på fremtiden, når etterkommerne skal tilbake til Kanaan. Dette håpet går klart frem av henvisningen til Sikem (1 Mos 48,22), som ikke bare er et jordstykke han har skaffet seg (1 Mos 33,19), men også stedet hvor Josefs ben skal begraves (Jos 24,32) og hvor landet skal deles mellom Israels stammer (Jos 24,1). Midt oppe i alt som har skjedd, husket Jakob Guds løfter, som sa at i hans familie skulle «alle slekter på jorden velsignes» (1 Mos 12,3).

`Les Apg 3,25–26. Hvordan ble løftet i 1 Mos 12,3 oppfylt? Hvordan har vi fått denne velsignelsen?`