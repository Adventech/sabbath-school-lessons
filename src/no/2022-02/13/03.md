---
title:  Jakob bosetter seg i Egypt
date:  20/06/2022
---

Selv om Jakob hadde blitt fortalt at Josef var i live i Egypt, ga Gud ham like fullt «et syn om natten» (1 Mos 46,2) og befalte ham å dra. Jakob forlater løftets land for å dra til Egypt av alle steder, landet som senere er det ene stedet som Guds folk ikke ønsker å dra til (5 Mos 17,16).

`Les 1 Mos 47. Hvilke åndelige sannheter og prinsipper finner vi her?`

«Josef tok med seg fem av brødrene og presenterte dem for farao, slik at de kunne få overdratt det landområdet som skulle være deres fremtidige hjem. I takknemlighet til Josef ville farao gjerne hedre dem ved å utnevne dem til embetsmenn. Men Josef som trofast tilba Gud, prøvde å skåne brødrene mot de fristelser de ville bli utsatt for ved et hedensk hoff. Derfor rådet han dem til å fortelle kongen om deres yrke når han spurte om det. Jakobs sønner fulgte dette rådet, og gjorde det samtidig klart at de var kommet for å oppholde seg midlertidig i landet, ikke for å slå seg ned for godt. Slik sikret de seg retten til å dra tilbake igjen om de fant det for godt. Kongen lot dem bosette seg i Gosen, ‘den beste delen av landet’.» – _Alfa og Omega_, bind 1, side 214 [PP 233].

Det var klokt av farao å ikke la de fremmede bli tiggere som levde av vertens gode hjerte. Han spør etter deres «levevei» (1 Mos 47,3), slik at de kan tilpasse seg det nye miljøet bedre. Han vil også gjøre bruk av deres ekspertise, og foreslår at de kan ta «ansvaret for buskapen min» (1 Mos 47,6).

Så, selv om utlendingen Jakob er den underlegne, den fremmede, står han frem for landets leder, og som teksten sier: «Jakob velsignet farao» (1 Mos 47,7). Den ydmyke fremmede velsigner farao, herskeren over det mektige Egypt? Hvordan kan det ha seg?

Verbet ‘amad lifney,’ «stilte... for» (1 Mos 47,7) brukes normalt om prester (3 Mos 14,11). Tatt i betraktning at farao hadde status som øversteprest i det gamle Egypt, betyr dette at i åndelig forstand står Jakob over Egypts øverste prest, også over farao.

`Hva bør det bety for oss og vår behandling av andre at vi er «et kongelig presteskap, et hellig folk, et folk som Gud har vunnet?» (1 Pet 2,9). Hvilke forpliktelser pålegger troen oss?`