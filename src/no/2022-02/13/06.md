---
title:  Håpet om det lovede land
date:  23/06/2022
---

`Les 1 Mos 49,29–50,21. Hvilke store temaer om håp finner vi i avslutningen av 1. Mosebok?`

Konklusjonen i 1 Mos består av tre begivenheter som er fulle av håp. For det første er det håpet om at Israel skal komme tilbake til det lovede land. Moses beskriver Jakobs og Josefs død og begravelse som hendelser som peker mot det lovede land. Straks etter velsignelsen og profetien om «Israels stammer, tolv i tallet» (1 Mos 49,28), tenker Jakob på sin død og pålegger sønnene å gravlegge ham i Kanaan, i hulen på Makpela-marken, der Sara ble gravlagt (1 Mos 49,29–31). Fortellingen som beskriver gravferden til Kanaan, blir en forløper for utgangen fra Egypt flere hundre år senere.

For det andre er det håpet om at Gud vil vende ondt til godt. Etter Jakobs død og begravelse er Josefs brødre urolige for sin fremtid. De er redde for at Josef vil ta hevn nå. De kommer til Josef og kaster seg ned for ham, klare til å bli hans tjenere (1 Mos 50,18), et opptrinn som minner om Josefs profetiske drømmer. Han beroliger dem og sier: «Vær ikke redde» (1 Mos 50,19), ord som peker på fremtiden (1 Mos 15,1), for de hadde tenkt ondt mot ham, men «Gud tenkte det til det gode» (1 Mos 50,20) og vendte hendelsesforløpet til frelse (1 Mos 50,19–21 og se 1 Mos 45,5; 1 Mos 45,7–9). Til tross for mange menneskelige feil har Guds forsyn styringen.

For det tredje er det håp om at Gud vil redde en syndig menneskehet. Historien om Josefs død i det siste verset i 1 Mos, handler om mer enn bare Josefs død. Merkelig nok befaler ikke Josef at beinene hans skal begraves. I stedet peker han på en tid da «Gud ser til dere, da skal dere føre knoklene mine med herfra» (1 Mos 50,25). Det gjorde de siden, i lydighet mot hans ord (se 2 Mos 13,19). Til syvende og sist er håpet om det lovede land et symbol, en forløper for det store håpet om frelse, om gjenoppretting, om et nytt Jerusalem i en ny himmel og en ny jord – det store håpet vi alle har, et håp som fredsfyrstens død garanterer for.

`Les Åp 21,1–4. Hvorfor er dette vårt største håp? Hvilket håp ville vi ha som slutten på alle våre problemer hvis det ikke var for dette løftet?`