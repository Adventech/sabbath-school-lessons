---
title:  Jakob drar til Josef
date:  19/06/2022
---

`Les 1 Mos 46. Hva innebærer Jakobs reise fra Kanaan?`

Jakob forlater sitt hjem i Kanaan full av håp. Forsikringen om at han ikke lenger skal sulte, og nyheten om at Josef lever, må ha gitt ham motivasjon til å forlate det lovede land.

Jakobs avreise gjenspeiler Abrahams avreise, men i Abrahams tilfelle var han på vei til det lovede land. Jakob hører det samme løftet som Abraham hørte fra Gud, nemlig at han vil gjøre ham til «et stort folk» (se 1 Mos 46,3 og 1 Mos 12,2). Guds kall her minner også om pakten med Abraham. Begge ganger bruker Gud ordene «vær ikke redd» (se 1 Mos 46,3 og 1 Mos 15,1), som bærer bud om en stor fremtid.

Listen med navnene på Israels barn som reiste til Egypt, inkludert døtrene (1 Mos 46,7), minner oss om Guds løfte til Abraham om fruktbarhet den gang han ennå var barnløs. Tallet «sytti» (medregnet Jakob, Josef og hans to sønner) uttrykker tanken om helhet. Det er «hele Israel» som drar til Egypt. Det er også viktig at tallet 70 svarer til antallet nasjoner (1 Mos 10). Det tyder på at alle folkeslags skjebne også står på spill når Jakob reiser.

Denne sannheten skal bli tydelig mye senere, etter korset og en fullere åpenbaring av frelsesplanen, som var for hele menneskeheten, overalt, og ikke bare Abrahams barn.

Så uansett hvor interessante historiene om denne familien er, og samme hvilke åndelige lærdommer vi finner i dem – så står disse historiene i Guds ord fordi de er en del av frelseshistorien. De er en del av Guds plan om å frelse så mange som mulig.

`«For her er det ikke forskjell på jøde og greker. Alle har samme Herre, og han er rik nok for alle som påkaller ham. Hver den som påkaller Herrens navn, skal bli frelst» (Rom 10,12–13). Hva sier Paulus som viser at evangeliet er for alle? Og hva sier dette om hva vi som kirke skal gjøre for å utbre evangeliet?`