---
title:  Misjonsfortelling
date:  24/06/2022
---

#### En mirakelberetning

_Milagre Braga Caminhao (22), Angola_

Navnet mitt betyr “mirakel”. Historien min er et mirakel, men ikke slik du skulle tro. Jeg vokste opp i et kristent hjem i Angola, jeg var tro mot menighetens lære og arbeidet som misjonær. Men da jeg flyttet til hovedstaden Luanda som 14-åring, hadde vi ingen menighet der, og jeg ville ikke gå i noen annen menighet. Så jeg holdt andakt hjemme hver søndag i et år.

Da jeg var hjemme på besøk, fikk jeg høre at bibellæreren og flere av vennene mine hadde sluttet seg til Adventistkirken. Jeg ble opprørt og irettesatte dem. De kranglet ikke med meg.

En dag besøkte jeg bibellæreren og spurte hvordan hun var blitt adventist. Hun tok imot meg med et smil. Hun fortalte at Bibelen sier at Gud velsignet den syvende dag, ikke den første, og leste fra 1 Mos 2,1–3. Så viste hun at Gud hadde nedfelt sabbatsdagen i det fjerde bud (2 Mos 20,8–10). Hun smilte og sa: “Jeg bestemte meg for å følge Jesus av hele mitt hjerte.”

Det hørtes merkelig ut, og jeg kunne ikke være enig i tankegangen. Hun tilbød meg et bibelstudium om sabbaten, men jeg takket nei og gikk.

Tilbake i Luanda gikk jeg tilbake til arbeidet, men jeg fikk ikke bibellæreren ut av tankene. Til slutt gikk jeg i en adventistkirke for å finne ut hvorfor de holdt den syvende dag. Jeg måtte få fred. Jeg trengte et mirakel.

Noen fortalte en av lederne om mine spørsmål, og lederen viste meg de versene bibellæreren hadde lest for meg. Jeg ble til gudstjenesten. Den var ikke noe spesielt. Men neste sabbat kom jeg tilbake, og de neste fem årene gikk jeg i Adventistkirken hver sabbat, ikke fordi jeg likte det, men fordi jeg ikke hadde funnet noen annen kirke i byen.

Jeg ble med i en bibelgruppe hjemme hos et medlem og en dåpsklasse i helgene. Jeg begynte å forstå at Gud virkelig hadde satt til side den syvende dag som hellig, og jeg fikk en ny kjærlighet til ham. Jeg bestemte meg for å holde sabbaten, og 19 år gammel ble jeg døpt.

I dag er jeg full av fred og glede. Jesus sa: “Da skal dere kjenne sannheten, og sannheten skal gjøre dere fri” (Joh 8,32). Jeg har funnet sannheten, og Guds nåde har satt meg fri. Det er virkelig et mirakel.

I dag er 13. sabbat, og offeret går til fire prosjekter i Milagres hjemland Angola, deriblant en adventistskole i Luanda, der han bor, og en adventistkirke og grunnskole i Belize, et senter for rådgivning og bekjempelse av vold i familien i byen Lombe samt et internat for menn ved adventistenes universitet i Angola, som ligger i Huambo. Offeret vil også hjelpe prosjekter i Malawi og i øynasjonen Mayotte. Takk for at du planla et godt offer.

Milagre ber om enda et mirakel. Han ber folk verden over om å be om at hans familie må bli frelst. Last ned bilder på Facebook: bit.ly/fb-mq.