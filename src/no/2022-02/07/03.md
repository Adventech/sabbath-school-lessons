---
title:  Abrahams tvil
date:  09/05/2022
---

`Les 1 Mos 16,1–16. Hva innebærer Abrams beslutning om å gå inn til Hagar, til tross for Guds løfte? Hvordan viser de to kvinnene to holdninger til tro? (Gal 4,21–31).`

Da Abram tvilte (1 Mos 15,2), forsikret Gud ham om at han ville få en sønn. Mange år senere er Abram fortsatt uten sønn. Selv etter Guds siste store profeti ser det ut til at troen glapp for Abram: han tror ikke det er mulig å få en sønn med Sarai lenger. Hun føler seg hjelpeløs og ber ham å ty til en vanlig praksis på den tiden i det gamle Midtøsten: finn en erstatning. Hagar er Sarais tjener og utses til dette. Det virker. Ironisk nok var denne strategien mer effektiv enn troen på Guds løfter.

Avsnittet som beskriver Sarais forhold til Abram minner om historien om Adam og Eva i Edens hage. Tekstene har en rekke fellestrekk (Sarai er den aktive, som Eva, og Abram er passiv, som Adam), og vanlige verb og uttrykk går igjen («høre på» «ta» og «gi»). Denne parallellen mellom de to historiene viser at Gud ikke likte fremgangsmåten.

Paulus viser til denne historien når han taler om nåde og gjerninger (Gal 4,23– 26). I begge historiene er resultatet det samme: menneskeverk utenfor Guds vilje bærer frukt, men fører til problemer siden. Merk at Gud er fraværende under hele prosessen. Sarai snakker om Gud, men aldri til ham, og Gud snakker heller ikke til noen av dem. Fraværet av Gud er slående, særlig etter hans intense nærvær i forrige kapittel.

Så viser Gud seg for Hagar, men ikke før hun har forlatt Abrams hus. Det uventede synet viser at Gud er der til tross for menneskers forsøk på å klare seg uten ham. «Herrens engel» (1 Mos 16,7) er en tittel som ofte er jevnstilt med Herren, JHWH (se 1 Mos 18,1; 1 Mos 18,13; 1 Mos 18,22). Denne gangen er det Gud som tar initiativet og sier til Hagar at hun skal føde sønnen Ismael, hvis navn betyr at Gud hører (1 Mos 16,11). Og ironisk nok: historien, som ender med tanken om å høre (shama’) er som et ekko av høringen i begynnelsen av historien, da Abram «hørte» (shama’) Sarais stemme (1 Mos 16,2).

`Hvorfor er det så lett å mangle tro slik som Abram?`