---
title:  Abrahamspaktens tegn
date:  10/05/2022
---

`Les 1 Mos 17,1–19 og Rom 4,11. Hva er omskjæringens åndelige og profetiske betydning?`

Abrams mangel på tro i forrige historie (1 Mos 16) brøt flyten i hans åndelige reise med Gud. I den tiden var Gud taus. Nå taler han igjen til Abram. Gud tar kontakt med Abram på nytt og fører ham tilbake til det punktet da han inngikk en pakt med ham (1 Mos 15,18).

Men nå gir Gud ham tegnet på denne pakten. Omskjæringens betydning har lenge vært diskutert, men siden omskjæring innebærer utgytelse av blod (se 2 Mos 4,25), kunne det forstås i en ofringssammenheng, slik at rettferdighet ble tilskrevet ham (se også Rom 4,11).

Det er også viktig at den pakten som kjennetegnes ved omskjæring, er beskrevet med ord som peker tilbake til den første messianske profetien (se 1 Mos 17,7 og 1 Mos 3,15). Parallellen mellom de to tekstene tyder på at Guds løfte til Abram gjelder mer enn bare ett folks fysiske fødsel; det er det åndelige løftet om frelse for alle jordens folk. Og løftet om en «evig pakt» (1 Mos 17,7) viser til det som den messianske etterkommeren skal gjøre, Kristi offer som sikrer evig liv for alle som tar imot det i tro og alt det troen innebærer (se Rom 6,23 og Tit 1,2).

Dette løftet om en evig fremtid ligger også i navneendringen for Abram og Sarai. Navnene Abram og Sarai viste bare til deres nåværende status: Abram betyr «opphøyd far» og Sarai betyr «min prinsesse» (Abrams prinsesse). Endringen av navnene til «Abraham» og «Sara» peker fremover: Abraham betyr «far til mange nasjoner» og Sara betyr «prinsessen» (for alle). Parallelt, men ikke uten ironi, er navnet Isak («han skal le») en påminnelse om Abrahams latter (den første latteren Skriften nevner, i 1 Mos 17,17). Det er en skeptisk eller kanskje undrende latter. Selv om han trodde på det Herren hadde lovet ham, strevde Abraham med å etterleve det i tro.

`Hvordan kan vi lære å fortsette å tro, også når vi sliter med troen, slik Abraham gjorde? Hvorfor er det viktig at vi ikke gir opp selv om vi iblant tviler?`