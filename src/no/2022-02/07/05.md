---
title:  Løftets sønn
date:  11/05/2022
---

Den siste omskjæringsscenen favnet alle: ikke bare Ismael, men alle mennene i Abrahams hus ble omskåret (1 Mos 17,23–27). Ordet kol, «alle», gjentas fire ganger (1 Mos 17,23; 1 Mos 17,27). Det er på denne inkluderende bakgrunnen at Gud kommer til Abraham og bekrefter løftet om sønnen «Isak».

`Les 1 Mos 18,1–15 og Rom 9,9. Hva kan vi lære om gjestfrihet av den måten Abraham tok imot sine gjester på? Hvordan forklarer du Guds respons på Abrahams gjestfrihet?`

Det er uvisst om Abraham skjønte hvem de fremmede var (Hebr 13,2), selv om han behandlet dem som om Gud selv var blant dem. Han satt «i teltåpningen da dagen var på det varmeste» (1 Mos 18,1), og siden gjester er sjeldne i ørkenen, lengtet han nok etter å møte dem. Abraham løp mot mennene (1 Mos 18,2) selv om han var 99 år. Han kalte en av dem Adonai, «min Herre» (1 Mos 18,3), en tittel som ofte brukes om Gud (1 Mos 20,4; 2 Mos 15,17). Han løp rundt og stelte til et måltid (1 Mos 18,6–7). Han sto ved siden av dem, oppmerksom på deres behov og klar til å tjene dem (1 Mos 18,8).

Abrahams oppførsel overfor himmelske fremmede skal bli et eksempel på gjestfrihet (Hebr 13,2). Abrahams ærbødige holdning avslører en gjestfrihetens filosofi. Å vise respekt og omsorg for fremmede er ikke bare en høflighetsgest. Bibelen lærer at det er en religiøs plikt, som om det var Gud selv som kom (se Matt 25,35–40). Ironisk nok er Gud mer ett med de sultne fremmede som trenger hjelp enn med den rause som tar imot dem.

Men Guds inntrengen i menneskets sfære viser hans nåde og kjærlighet til menneskene. Det at Gud viser seg, er en slags forløper for Kristus, som forlot sitt himmelske hjem og ble en tjener for å nå menneskene (Fil 2,7–8). Det at Gud tropper opp, er bevis for at hans løfte står fast (1 Mos 18,10). Han ser Sara, som gjemmer seg «bak ham» (1 Mos 18,10) og kjenner hennes innerste tanker (1 Mos 18,12). Han vet at hun lo, og ordet «lo» er hans siste ord. Hennes skepsis blir stedet hvor han vil oppfylle sitt ord.

`Tenk mer på tanken om at «Gud er mer ett med den sultne fremmede som trenger hjelp enn med den rause som tar imot dem.» Hvorfor er det viktig å huske dette?`