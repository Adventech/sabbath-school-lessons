---
title:  Lot i Sodoma
date:  12/05/2022
---

`Les 1 Mos 18,16–19,29. Hvordan påvirker Abrahams profetiske tjeneste hans ansvar overfor Lot?`

Abraham har nettopp fått Guds løfte om en sønn bekreftet. Men i stedet for å glede seg over de gode nyhetene, drøfter han ivrig Lots skjebne i Sodoma med Gud. Abraham er ikke bare en profet som Gud åpenbarer sin vilje for, han er også en profet som taler de ugudeliges sak. Ordene «ble stående for Herrens ansikt» (1 Mos 18,22) er et uttrykk for å be.

Abraham utfordrer Gud og forhandler med ham om å redde Sodoma, der nevøen bor. Det går fra femti ned til ti, og Gud ville ha reddet folket i Sodoma hvis bare ti hadde vært rettferdige.

Når vi leser historien om det som skjedde da de to englene kom til Lot for å advare ham (1 Mos 19,1–10), ser vi hvor onde innbyggerne hadde blitt. Det var et ondt sted, som mange andre nasjoner rundt dem, en grunn til at de til slutt ble drevet ut av landet (se 1 Mos 15,16).

«Nå nærmet natten seg, den som skulle bli Sodomas siste. Dystre skyer kastet allerede sin skygge over den dødsdømte byen. Men innbyggerne merket det ikke. Mens engler nærmet seg for å ødelegge byen, drømte menneskene om velstand og forlystelse. Den siste dagen var lik alle de andre. Kvelden falt på en scene av kjærlighet og sikkerhet. Et landskap med uovertruffen skjønnhet ble badet i solens stråler. Kveldens kjølighet hadde lokket innbyggerne ut, og de forlystelsessyke skarene drev omkring ivrig oppsatt på å nyte øyeblikkets gleder.» – _Alfa og Omega_, bind 1, side 139 [PP 157, 158].

Til slutt reddet Gud bare Lot, hans kone og de to døtrene (1 Mos 19,15), nesten halvparten av et minimum på ti. Svigersønnene tok ikke Lots advarsel på alvor og ble igjen i byen (1 Mos 19,14).

Det vakre landet ble ødelagt. Det hebraiske verbet hafakh, «ødelegge», forekommer flere ganger i avsnittet (1 Mos 19,21; 1 Mos 19,25; 1 Mos 19,29) og kjennetegner ødeleggelsen av Sodoma (5 Mos 29,23; Am 4,11). Tanken er at landet har blitt «satt i revers». Slik syndfloden «reverserte» skaperverket (1 Mos 6,7), slik er ødeleggelsen av Sodoma en «reversering» av Edens hage (1 Mos 13,10). I ødeleggelsen av Sodoma får vi en forløper for ødeleggelsen i endetiden (se Jud 7).