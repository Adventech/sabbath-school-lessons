---
title:  Abrahams tro
date:  08/05/2022
---

`Les 1 Mos 15,1–21; Rom 4,3–4; Rom 4,9 og Rom 4,22. Hvordan viser Abram hva det vil si å leve i tro? Hva er meningen med den ofringen som Gud lot ham utføre?`

Guds første svar på Abrams bekymring for en arving (1 Mos 15,1–3) er at han vil få en sønn av sitt «eget kjøtt og blod» (1 Mos 15,4). Profeten Natan ordlegger seg likedan om den fremtidige messianske kongen (2 Sam 7,12). Abram ble beroliget og «trodde Herren» (1 Mos 15,6) fordi han forsto at oppfyllelsen av Guds løfte ikke var avhengig av hans egen rettferdighet, men Guds (se 1 Mos 15,6 og Rom 4,5–6). Denne tanken er særegen, spesielt i den kulturen. I egyptisk religion ble for eksempel dommen felt ved at ens rettferdige gjerninger ble målt mot rettferdigheten til gudinnen Maat, som sto for guddommelig rettferdighet. Kort sagt, du måtte fortjene «frelse».

Gud setter opp en offerseremoni for Abram. Offeret peker på Kristi død for våre synder. Mennesket blir frelst av nåde, Guds rettferdighets gave som er symbolisert ved disse ofringene. Men akkurat denne seremonien formidler noe spesielt til Abram. Når rovfuglene gikk etter offerdyrene (1 Mos 15,9–11), betyr det at Abrams etterkommere skal være slaver i 400 år (1 Mos 15,13), eller fire generasjoner (1 Mos 15,16). I fjerde generasjon skal Abrams etterkommere «vende tilbake hit» (1 Mos 15,16).

Offerseremoniens siste scene er dramatisk: «en flammende fakkel for mellom kjøttstykkene» (1 Mos 15,17). Dette underet viser at Gud forplikter seg på å oppfylle sitt paktsløfte om å gi land til Abrams etterkommere (1 Mos 15,18).

Grensene for dette landet, «fra Egypterelven helt til Storelven, Eufrat» (1 Mos 15,18), minner om grensene for Edens hage (se 1 Mos 2,13–14). Profetien omfatter derfor mer enn bare utfrielsen fra Egypt og et hjemland for Israel. En viktig side av denne profetien om Abrahams etterkommere som tar landet Kanaan i eie, er tanken om Guds folks frelse i endetiden, da de vil komme tilbake til Edens hage.

`Hvordan kan vi ha blikket festet på Kristus og hans rettferdighet som vårt eneste håp om frelse? Hva skjer hvis vi prøver å telle våre gode gjerninger?`