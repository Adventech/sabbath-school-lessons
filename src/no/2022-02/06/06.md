---
title:  Tiende til Melkisedek
date:  05/05/2022
---

`Les 1 Mos 14,18–24 og Hebr 7,1–10. Hvem var Melkisedek? Hvorfor ga Abram tiende til denne presten?`

Det er ikke malplassert at den mystiske Melkisedek dukker opp. Etter at de kanaaneiske kongene har takket Abram, takker han nå denne presten, en takknemlighet han viser ved å betale ham tiende.

Melkisedek er fra byen Salem, som betyr «fred», et passende budskap etter krigens uro. Tsedek (rettferdighet) i navnet Melkisedek, står i kontrast til navnet til kongen i Sodoma, Bera (i ondskap) og Gomorra, Birsha (i ondskap), trolig etternavn for det de står for (1 Mos 14,2).

Melkisedek trer frem etter at volden og ondskapen som er representert av de andre kanaanittiske kongene, har gitt seg. Dette avsnittet inneholder også Bibelens første bruk av ordet «prest» (1 Mos 14,18). Melkisedeks tilknytning til «Gud den høyeste» (1 Mos 14,18), som Abram kaller sin Gud (1 Mos 14,22), tyder på at Abram så på ham som prest for den Gud han tjente. Melkisedek er ikke Kristus. Han var Guds representant blant folket på den tiden (se _SDA Bible Commentary_, bind 1, side 1092, 1093).

Melkisedek fremstår som prest. Han serverer «brød og vin», noe som ofte innebærer bruk av ferskpresset druesaft (5 Mos 7,13; 2 Krøn 31,5), som dukker opp igjen i sammenheng med å gi tiende (5 Mos 14,23). Dessuten velsigner han Abram (1 Mos 14,19).

Abram på sin side ga ham «tiende av alt» (1 Mos 14,20) som respons på Gud Skaperen, «han som brakte fram himmel og jord» (1 Mos 14,19). Denne tittelen viser til innledningen av skapelsesfortellingen (1 Mos 1,1), der uttrykket «himmel og jord» betyr helhet eller «alt». Tienden er et uttrykk for takknemlighet mot Skaperen, som eier alt (se Hebr 7,2–6 og 1 Mos 28,22). Paradoksalt nok forstår tilbederen tienden ikke som en gave til Gud, men som en gave fra Gud, for det er han som gir oss alt.

`Hvorfor er det å gi tiende både et tegn på tro og en handling som styrker troen?`