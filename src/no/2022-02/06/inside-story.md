---
title:  Misjonsfortelling
date:  06/05/2022
---

#### Dø for å leve

_David Diogo de Victoria (29), Mosambik_

Som ung solgte jeg marihuana i Angola. Det var 13 av oss, vi stjal biler, rante butikker og brøt oss inn hos folk. Så kom politiet. De andre ble drept, og jeg startet en ny gjeng. Jeg ble arrestert over 40 ganger og dømt tre ganger. 180 venner ble drept av politiet.

Under min tredje soning fikk jeg bibelstudier av en adventist. Men etter endt soning flyttet jeg inn hos en tante og startet en ny gjeng. Da vi rante en bensinstasjon, ble en vakt drept. Politiet fikk vite at jeg bodde hos tante og kom for å ta meg av dage. Jeg lå og sov, og de fant meg ikke, enda de lette både høyt og lavt. Tante var redd, og jeg måtte flytte ut.

Jeg flyttet inn i kjelleren til mor. Hun ville ikke at jeg skulle lede gjengen fra huset hennes, så hun tok meg med til en heksedoktor. Besvergelsene lot til å virke en stund. I fire måneder var jeg stoffri og gjorde ikke noe ulovlig. Mor var glad. Men den femte måneden gikk jeg tilbake til mitt gamle liv og var verre enn før.

Så traff jeg en mann de kalte Pimp. Han hadde tatoveringer over hele kroppen og lignet en gangster. Men han var adventist. En dag viste han meg Rom 8,14: «Alle som drives av Guds Ånd, er Guds barn.»

Jeg fikk lyst til å bli et Guds barn. Kanskje hadde Gud en plan for meg? Jeg studerte Bibelen med Pimp og lærte om Gud og skjønte at Jesus døde for meg.

Livet tok en ny retning. Jeg ville ikke dø; jeg ville dø bort fra mitt gamle liv og bli født på ny i Jesus. Jeg overga meg til Jesus og ble døpt i Adventistkirken i 2013.

I dag studerer jeg til pastor ved adventistenes universitet i Mosambik. Jeg har blitt kritisert for min beslutning om å følge Jesus, både av familie, venner og naboer, men jeg står fast. Mitt eneste ønske er å tjene Jesus. Jeg har overgitt meg til ham og ber at han må bruke meg til å lede mange andre til ham, også personer i min egen familie.

En del av offeret trettende sabbat for tre år siden gikk til å hjelpe adventistuniversitetet i Mosambik, der David studerer, til å utvide med nye klasserom og utstyr. Takk for gavene. Dette kvartalet vil offeret 13. sabbat bidra til fire prosjekter i Davids hjemland Angola, deriblant en adventistskole i Luanda, ikke langt fra der han en gang bodde. Takk for at du planlegger et rundhåndet offer.

Last ned bilder på Facebook: bit.ly/fb-mq.