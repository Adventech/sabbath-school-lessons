---
title:  Babel-koalisjonen
date:  04/05/2022
---

`Les 1 Mos 14,1–17. Hva er betydningen av denne krigen rett etter at Abram fikk det lovede land? Hva sier historien om Abram?`

Dette er den første krigen Skriften nevner (1 Mos 14,2). Koalisjonen mellom fire hærer fra Mesopotamia og Persia mot den andre koalisjonen av fem kanaaneiske hærer, deriblant kongene i Sodoma og Gomorra (1 Mos 14,8), tyder på en storkonflikt (1 Mos 14,9). Årsaken til krigen er at de kanaaneiske folkene hadde gjort opprør mot sine babyloniske overordnede (1 Mos 14,4–5). Historien gjelder en bestemt historisk konflikt, men tidspunktet for denne «globale» krigen, rett etter at Gud ga det lovede land til Abram, gir hendelsen en åndelig betydning.

Når så mange folk fra landet Kanaan var involvert, tyder det på at konflikten handlet om landets suverenitet. Ironisk nok står Abram, den sanne eieren av landet, utenfor konflikten, iallfall til å begynne med.

Når han forholdt seg nøytral, skyldes det at han ikke fikk det lovede land ved våpenmakt eller ved politisk kløktige strategier. Abrams rike var Guds gave. Den eneste grunnen til at Abram griper inn, er skjebnen til nevøen Lot, som var tatt til fange under kampene (1 Mos 14,12–13).

«Abraham fikk høre om slaget og om ulykken som hadde rammet hans brorsønn fra en rømling. Han var ikke sint på Lot etter hans utakknemlighet. Nå våknet hans sympati for Lot, og han var oppsatt på å redde ham. Abraham søkte først og fremst Guds råd, og forberedte seg på krig.” – _Patriarchs and Prophets_, side 135.

Men Abram konfronterer ikke hele koalisjonen. I det som må ha vært en hurtig nattlig kommandoaksjon angriper han bare leiren der Lot ble holdt fange. Lot blir reddet, og også kongen i Sodoma. Guds mann viste stort mot og fikk sikkert større innflytelse i regionen, der folk så hva slags menneske han var og lærte mer om den Gud han tjente.

`Hvilken innflytelse har våre handlinger på andre? Hva sier handlingene om vår tro?`