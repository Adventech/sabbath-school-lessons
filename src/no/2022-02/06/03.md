---
title:  Egypts fristelser
date:  02/05/2022
---

`Les 1 Mos 12,10–20. Hvorfor forlot Abram det lovede land for å dra til Egypt? Hvordan oppførte farao seg sammenlignet med Abram?`

Ironisk nok bestemmer Abram, som nettopp har kommet til det lovede land, seg for å dra til Egypt fordi «det var hungersnød i landet» (1 Mos 12,10). Gamle egyptiske tekster viser at folk fra Kanaan dro til Egypt i tider med hungersnød. I undervisningen for Merikare, en tekst fra Midtrikets tid (2060–1700 f.Kr.), blir folk som kommer fra Kanaan beskrevet som «elendige asiater» (aamu), som «ynkelige ... med for lite vann ... han bor ikke på ett sted, maten driver beina hans.» – Miriam Lichtheim, _Ancient Egyptian Literature, Volume I: The Old and Middle Kingdoms_ (Berkeley, 1973), side 103, 104.

Fristelsene i Egypt var ofte et problem for det gamle Israel (4 Mos 14,3; Jer 2,18). Slik ble Egypt et symbol på at folk setter sin lit til mennesker i stedet for Gud (2 Kong 18,21; Jes 36,6; Jes 36,9). I Egypt, der vann var et daglig skue, var ikke tro nødvendig, for løftet om landet var straks synlig. Sammenlignet med sultens land hørtes Egypt ut som et godt sted å bo, trass i det Gud hadde sagt til ham.

Den Abram som nå forlater Kanaan, står i kontrast til Abram som forlot Ur. Før ble Abram skildret som en troens mann som forlot Ur som svar på Guds kall. Nå forlater han det lovte land av egen vilje. Før stolte Abram på Gud, nå ter han seg som en politiker som bare stoler på seg selv. «Under oppholdet i Egypt viste Abraham at han ikke var fri for menneskelig svakhet og ufullkommenhet. Da han la skjul på at Sara var hans kone, viste han en manglende tiltro til Guds omsorg. Han viste ikke den samme opphøyede tro og det mot han ellers ofte hadde gitt edle eksempler på i sitt liv.» – _Alfa og Omega_, bind 1, side 111 [PP 130].

Her ser vi at selv en stor Guds mann kan gjøre feil uten at Gud forlater ham. Når NT taler om Abraham som et eksempel på frelse ved nåde, betyr det nettopp dette: nåde. For hvis det ikke var av nåde, hadde Abraham ikke hatt noe håp.

`Hva bør denne historien lære oss om hvor lett vi kan komme bort fra den rette veien? Hvorfor er ulydighet aldri et godt valg?`