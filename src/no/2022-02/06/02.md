---
title:  Abrams avreise
date:  01/05/2022
---

`Les 1 Mos 12,1–9. Hvorfor kalte Gud Abram til å forlate sitt land og sin familie? Hvordan reagerte han?`

Sist Gud hadde talt til et menneske ifølge Skriften, var det for å forsikre Noah etter syndfloden om at han vil opprette en pakt (1 Mos 9,15–17) og at en ny syndflod ikke ville komme. Guds nye ord, nå til Abram, knyttes til dette løftet: Alle jordens folk vil bli velsignet gjennom ham.

Oppfyllelsen av profetien begynner med å oppgi fortiden. Abram forlater alt som var kjent for ham, familien og landet og en del av seg selv. Intensiteten i oppbruddet gjenspeiles av nøkkelordet «dra», som forekommer syv ganger her. Abram må først forlate landet sitt, «kaldeernes Ur,» som også er Babylon (1 Mos 11,31; Jes 13,19). Dette kallet om å «gå ut av Babylon» får en lang historie hos Bibelens profeter (Jes 48,20; Åp 18,4).

Abrams avreise gjelder også familien hans. Han må forlate sitt opphav og mye av det han hadde lært og tilegnet seg gjennom arv, utdanning og innflytelse.

Men Guds kall om å dra er noe mer. De hebraiske ordene lekh lekha, «dra», betyr ordrett «gå deg selv» eller «gå for deg selv.» Abrams avreise fra Babylon gjelder mer enn miljøet, eller til og med hans familie. De hebraiske ordene antyder en vektlegging av ham selv. Abram må forlate seg selv, bli kvitte den delen av seg som rommer den babylonske fortiden.

Målet for denne forlatelsen er «et land» som Gud vil vise ham. Den samme ordbruken finner vi i sammenheng med ofringen av Isak (1 Mos 22,2) og viser til Moria-fjellet, der Isak skal ofres og tempelet i Jerusalem vil bli reist (2 Krøn 3,1). Guds løfte handler ikke bare om et fysisk hjemland, men om verdens frelse. Denne tanken bekreftes av Guds løfte om velsignelsen for alle nasjoner (1 Mos 12,2–3). Verbet barakh (velsigne) forekommer fem ganger i dette avsnittet. Denne universelle velsignelsen kommer gjennom Abrams «ætt» (1 Mos 22,18; 1 Mos 26,4; 1 Mos 28,14). Tekstens løfte om «sæden» skal til slutt bli oppfylt i Jesus Kristus (Apg 3,25).

`Hva kan det være Gud kaller deg til å oppgi (hvilken del av livet kan du måtte forlate for å følge Guds kall)?`