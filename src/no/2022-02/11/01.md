---
title:  Josef, drømmemesteren
date:  04/06/2022
---

### Bakgrunnsstoff
1 Mos 37, Matt 20,26–27, Apg 7,9, 1 Mos 38, 1 Mos 39, 1 Mos 40,1–41,36

> <p>Minnevers</p>
> De sa til hverandre: «Se, der kommer denne stordrømmeren!» (1 Mos 37,19).

Historien om Josef (1 Mos 37–50) fyller siste del av 1. Mosebok, fra hans første drømmer i Kanaan (1 Mos 37,1–11) til hans død i Egypt (1 Mos 50,26). Ja, Josef fyller mer i 1. Mosebok enn noen annen patriark. Selv om han bare er en av Jakobs sønner, fremstilles han i 1. Mosebok som en stor patriark, i likhet med Abraham, Isak og Jakob.

Vi skal se at Josefs liv uttrykker to viktige teologiske sannheter:

1. Gud holder det han lover og
2. Gud kan vende det onde til noe godt.

Denne uken vil vi se på Josefs tidlige liv. Han er Jakobs yndlingssønn, som ironisk nok får tilnavnet ba‘al hakhalomot, «drømmeren» (1 Mos 37,19), som betyr «drømmenes mester» og antyder at han er ekspert på drømmer. Tittelen passer til ham, for han ikke bare mottar, forstår og tolker profetiske drømmer, men han oppfyller dem også i sitt liv.

I disse kapitlene vil vi igjen se at Guds forsyn stadfestes til tross for menneskers ondskap.