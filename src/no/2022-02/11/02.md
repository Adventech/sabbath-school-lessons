---
title:  Familieproblemer
date:  05/06/2022
---

Endelig har Jakob bosatt seg i landet. Mens Isak bare var «en fremmed», står det at Jakob «ble boende i Kanaan» (1 Mos 37,1). Men det var da han bosatte seg i landet at problemene begynte, denne gangen fra hans egen familie. Striden gjelder ikke retten til jord eller bruk av en brønn, den er mest åndelig.

`Les 1 Mos 37,1–11. Hva var det ved familien som fikk Josefs brødre til å hate ham så inderlig?`

Fra første stund ser vi at Josef, som Jakob fikk på sine gamle dager (1 Mos 37,3), hadde et spesielt forhold til faren, som «elsket ham mer enn alle de andre» (1 Mos 37,4). Han gikk så langt at han laget «en forseggjort kjortel til ham» (1 Mos 37,3), en fyrstelig kledning (2 Sam 13,18), et hint om at Jakob hadde tenkt å gi Josef, Rakels første sønn, status som førstefødt.

Fremtiden skal faktisk bekrefte Jakobs ønske, for Josef fikk til slutt den førstefødtes rettigheter (1 Krøn 5,2). Da er det ikke så rart at Josefs brødre hatet ham så inderlig og ikke engang kunne føre fredelige samtaler med ham (1 Mos 37,4).

Dessuten gikk Josef til faren med alt det onde han hørte om brødrene sine (1 Mos 37,2). Ingen liker tystere.

Så da Josef fortalte om drømmene sine som tydet på at Gud ville gi ham en høyere stilling og at brødrene hans ville bøye seg for ham, hatet de ham enda mer. Drømmenes sanne profetiske natur blir understreket av at de gjentas (se 1 Mos 41,32). Selv om Jakob irettesetter sønnen i alles påsyn (1 Mos 37,10), merket han seg hendelsen og ventet på at den skulle oppfylles (1 Mos 37,11). Så innerst inne tenkte han nok at det kunne være noe i disse drømmene. Han hadde rett, selv om han ikke kunne vite det ennå.

`Les Matt 20,26–27. Hvilket prinsipp ser vi her, og hvordan kan vi leve etter det?`