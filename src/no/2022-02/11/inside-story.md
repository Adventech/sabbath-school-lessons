---
title:  Misjonsfortelling
date:  10/06/2022
---

#### Grunn til å leve

_Graça Muene (25), Angola_

Jeg kom fra en kristen familie, men trivdes ikke i kirken i Luanda i Angola. Som gutt gjorde jeg alt for å unngå dåpsklasser, og jeg forelsket meg i rockemusikk. Jeg likte livsstilen og ble fascinert av sataniske symboler, som jeg tegnet over hele kroppen.

På gymnaset malte jeg fingerneglene svarte og gikk kledd i svart. Snart begynte jeg med alkohol og marihuana, forfektet ateisme og sa at Jesus var en myte. Jeg spilte rockemusikk og lovte Satan min sjel i bytte for suksess som musiker.

Men så raknet alt. Mor døde plutselig, og far drakk enda mer enn før. Som eldst av fire brødre måtte jeg ta meg av familien. Det var kvelende. Jeg lovte meg selv at jeg ikke ville røyke og drikke mer. Jeg ba til Gud og sluttet med spillingen. Jeg gikk ut med en kvinne som tok meg med i Adventistkirken, men så gikk vi fra hverandre, og jeg gikk tilbake til mitt gamle liv.

Jeg drakk og røykte marihuana. Livet føltes meningsløst, jeg gråt og ba til Gud om hjelp. Jeg fortalte kjæresten min om problemene, og hun nevnte meg for en fetter som var psykolog. Han var blitt adventist og fortalte meg hvordan jeg kunne la Gud komme først i mitt liv. Jeg gjorde det, jeg ba før hver beslutning og søkte Guds vilje. Det ble en del av livet, og jeg kunne drømme igjen.

Jeg gikk tilbake til kjærestens adventistkirke. Hvordan ville det bli? Følelsen overrasket meg. Jeg fikk lyst til å bli døpt. Etter gudstjenesten meldte jeg meg til dåpsklassen. Der lærte jeg for første gang om Jesus og frelsesplanen.

I dag er jeg endelig fri. Jeg lever en dag om gangen, nyter sann fred og en ufattelig glede. Endelig har jeg funnet mening i livet: å føre andre til Frelseren. En gang brukte jeg min innflytelse til å føre andre til helvete, men i dag bruker jeg den til å føre mennesker til himmelen, med Jesu hjelp.

En del av offeret 13. sabbat dette kvartalet vil gå til å bygge en adventistskole i Graças hjemby Luanda i Angola. Takk for at du planlegger et godt offer.

Last ned bilder på Facebook: bit.ly/fb-mq.