---
title:  Slave i Egypt
date:  08/06/2022
---

Vi tar opp tråden fra Josefs historier, som ble «avbrutt» av hendelsen med Tamar. Josef er nå slave for «lederen for livvakten», som har ansvaret for fengselet for kongelige tjenestemenn (1 Mos 40,3–4; 1 Mos 41,10–12).

`Les 1 Mos 39. Josef arbeidet som leder under Potifar. Hva skyldtes hans suksess?`

Josef skildres som en som hadde hell med det han foretok seg (1 Mos 39,2–3). Han var så dyktig, og hans herre stolte slik på ham at han «lot ham ta hånd om alt han eide» og satte ham til og med «til å styre sitt hus» (1 Mos 39,4).

Men Josefs suksess ødelegger ham ikke. Når Potifars kone vil ligge med ham, nekter Josef og vil heller miste jobben og tryggheten fremfor å «gjøre noe så ondt og synde mot Gud» (1 Mos 39,9). Etter hans avslag forteller hun både tjenerne og mannen sin at Josef prøvde å voldta henne. Så han blir kastet i fengsel.

Her opplever Josef det vi alle har opplevd: følelsen av at Gud har forlatt oss, enda «Herren var med Josef» (1 Mos 39,21).

Til slutt griper Gud inn og påvirker Josefs forhold til fengselsbestyreren. Også her velsigner Herren Josef. Han er åpenbart en begavet mann, og selv om omstendighetene er verre nå, prøver han å gjøre det beste ut av situasjonen. Men selv om han er begavet, viser teksten at det var Gud som ga ham suksess. «Bestyreren selv hadde ikke tilsyn med noe av det Josef hadde fått hånd om. For Herren var med Josef. For Herren lot alt han gjorde, lykkes for ham» (1 Mos 39,23). Alle som er begavede, alle som har «suksess», må huske hvor de har det fra!

`Les 1 Mos 39,7–12. Hvordan motsto Josef kvinnens tilnærmelser? Hvorfor sa han at det ville være å synde mot Gud hvis han gjorde det hun ba om? Hvordan forstår han syndens natur og hva den er?`