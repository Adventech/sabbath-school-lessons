---
title:  Faraos drømmer
date:  09/06/2022
---

`Les 1 Mos 40,1–41,36. Hvordan henger faraos drømmer sammen med de andres drømmer? Hvilken betydning har denne parallellen?`

Hendelsene fortsetter å bære preg av Guds forsyn. Over tid blir Josef satt over fangene, hvorav to tilfeldigvis har arbeidet hos farao, en munnskjenk og en baker (1 Mos 41,9–11). Begge plages av drømmer de ikke forstår, fordi «det er ingen her som kan tyde dem» (1 Mos 40,8). Josef tyder da drømmene deres.

Parallelt med de drømmene til de to har farao også to drømmer som ingen kan tyde (1 Mos 41,1–8). Da husker munnskjenken Josef og anbefaler ham til farao (1 Mos 41,9–13).

Som de andre drømmerne er også farao urolig, og som dem forteller han drømmene (1 Mos 41,14–24), og Josef tyder dem. Som de andre drømmene har faraos drømmer parallelle symboler: både de to seriene på syv kyr (fete og magre) og de to seriene med kornaks (fulle og tynne) står for to serier av år, den ene gode år, den andre dårlige. De syv kyrne er parallelle med de syv kornaksene og gjentar det samme budskapet, et bevis på deres guddommelige opprinnelse, akkurat som Josefs drømmer (se 1 Mos 41,32 og 1 Mos 37,9).

Josef tolket drømmen for farao, men han sørger for at farao vet at det var Gud, Elohim, som viste kongen det han, Gud, ville gjøre (1 Mos 41,25; 1 Mos 41,28). Det ser også ut til at farao forsto det, for da han bestemte seg for å utnevne noen til å lede landet, tenkte han som følger: «Siden Gud har latt deg få vite alt dette, er det ingen så forstandig og vis som du. Du skal styre mitt hus, og hele mitt folk skal rette seg etter det du sier» (1 Mos 41,39–40).

Takket være Gud går Josef fra å styre Potifars hus til å styre fengselet til å herske over hele Egypt. Selv i det som ser ut som forferdelige omstendigheter, kommer Guds forsyn til sin rett.

`Hvordan kan vi stole på Gud og holde fast ved løftene hans når forsynet ikke ser ut til å være på vår side og Gud synes å være taus?`