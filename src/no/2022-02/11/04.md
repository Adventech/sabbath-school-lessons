---
title:  Juda og Tamar
date:  07/06/2022
---

Historien om Tamar er ikke feilplassert. Dette skjedde etter at Josef ble solgt i Egypt (1 Mos 38,1), og det passer med at Juda nettopp har forlatt brødrene sine, et tegn på at han er uenig med dem. Dessuten har teksten en rekke vanlige ord og motiver felles med forrige kapittel, og den teologiske leksen er den samme: en ond handling som vil bli omgjort til en positiv hendelse i forbindelse med frelse.

`Les 1 Mos 38. Sammenlign oppførselen til Juda og kanaanitten Tamar. Hvem av dem er mest rettferdig, og hvorfor?`

Juda tar seg en kanaanittisk kone (1 Mos 38,2) og får sønnene Er, Onan og Sjela med henne. Juda lar Er, sin førstefødte, få kanaaneeren Tamar som kone for å sikre arvefølgen. Når Er og Onan blir drept av Gud på grunn av deres ondskap, lover Juda Tamar at hun skal få hans siste sønn, Sjela, til mann.

Etter en stund ser det ut til at Juda har glemt løftet, og når han går for å trøste seg etter sin kones død, bestemmer Tamar seg for å spille prostituert for å presse ham til å holde ord. Juda gjenkjenner ikke den prostituerte, og da han ikke har kontanter å betale med, lover han å sende henne en geit fra flokken sin.

Men Tamar forlanger pant for at han vil betale: seglet, snoren og staven hans. Hun blir gravid etter dette ene møtet. Når hun senere blir anklaget for å prostituere seg, viser hun anklageren Judas segl, snoren og staven hans. Han forstår og ber om unnskyldning.

Resultatet av denne historien blir at Peres, som betyr «gjennombrudd» og som, i likhet med Jakob, ble født som nummer to, blir den første. I frelseshistorien er både David (Rut 4,18–22) og Jesus Kristus (Matt 1,3) hans etterkommere. Tamar på sin side er den første av de fire kvinnene som kommer før Maria i Jesu ættetavle. Hun etterfølges av Rahab (Matt 1,5), Rut (Matt 1,5–6), og Urias kone (Matt 1,6).

Denne historien viser at slik Gud frelste Tamar ved nåde og forvandlet det onde til det gode, slik vil han også frelse folket sitt ved Jesu kors. Og han vil forvandle Josefs problemer til frelse for Jakob og sønnene hans.