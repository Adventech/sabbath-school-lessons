---
title:  Angrepet på Josef
date:  06/06/2022
---

Det som siden skjedde, er forferdelig, men det er forståelig. Å leve så nær og være i slekt med en du hater, fører nødvendigvis til problemer. Og det gjorde det.

`Les 1 Mos 37,12–36. Hva sier dette om hvor farlig og ondt menneskehjertet kan være, og hva det kan få oss til å gjøre?`

Brødrene hatet Josef fordi de misunte ham Guds gunst (Apg 7,9), en gunst som blir bekreftet gang på gang. Når Josef går seg bort, finner en mann ham og hjelper ham (1 Mos 37,15). Når Josefs brødre planlegger å drepe ham, griper Ruben inn så han blir kastet i en brønn i stedet (1 Mos 37,20–22).

Det er vanskelig å forestille seg at de hatet en i deres eget hjem. Hvordan kunne de gjøre noe så grusomt? Tenkte de ikke på hva det ville gjøre med faren deres? De likte ikke at han favoriserte Josef, men å gjøre dette mot et av hans barn, var foraktelig. For et bevis på hvor onde mennesker kan være.

«Men noen av dem følte seg ille til mote. De fikk ikke den tilfredsstillelsen etter hevnakten som de hadde ventet. Plutselig oppdaget de et reisefølge som nærmet seg. Det var en karavane med ismaelitter fra den andre siden av Jordan på vei til Egypt med krydder og andre varer. Juda foreslo at de skulle selge Josef til disse hedenske handelsmennene i stedet for å la ham ligge og dø. På den måten ville han bli ryddet av veien uten at de fikk hans blod på samvittigheten.» – _Alfa og Omega_, bind 1, side 192 [PP 211].

Etter at de hadde kastet ham i brønnen for å drepe ham senere, kommer en karavane forbi, og Juda foreslår at de skal selge Josef til dem (1 Mos 37,26–27). Josef blir solgt til midianittene (1 Mos 37,28), og de selger ham i Egypt (1 Mos 37,36).

`Hvorfor er det viktig å søke Guds hjelp til å endre dårlige karaktertrekk før de omsettes i handlinger som du aldri ville ha forestilt deg at du kunne utføre?`