---
title:  Misjonsfortelling
date:  29/04/2022
---

#### Vi ses på den andre siden

_Ocrhain Matengu (31), Namibia_

Mor hadde det travelt på kjøkkenet. På ryggen bar hun lillebror Tommy på to år. Stefaren min sto i døråpningen og brølte: «Hvorfor er ikke maten ferdig». Han slo. Hun løp ut bakdøra og han satte etter med en stor stav i hånden. Plutselig slengte han den etter henne. Mor dukket, men den traff Tommy som satte i et vræl. «Du har drept gutten!» ropte hun.

Naboene stimlet sammen, og politiet kom. De ringte etter sykebil og kastet stefaren min i fengsel.

Tommy ble operert for brudd på hodeskallen. Etterpå sa legen at han var hjerneskadet og ville bli lam på høyre side. Mor og vennene hennes gråt da de hørte det. En mann sa: «Kan vi be?»

«Far i himmelen, jeg er ikke Elia, og jeg er ikke helligere enn de andre i rommet. Men jeg står i Kristi nåde. Tenk på disse menneskene. Hør deres smerte. La din vilje skje, i Jesu navn, amen,» ba han.

Det ble stille etter bønnen. Jeg følte fred og skjønte at det fantes en Gud i himmelen.

To uker senere ble Tommy utskrevet. Han ble lam på høyre side, slik legen hadde sagt. Og han hadde vanskelig for å snakke.

Jeg tenkte lenge på bønnen jeg hørte på sykehuset. Et år senere, da jeg var seks, begynte jeg å gå i Adventistkirken sammen med en fetter. Der hørte jeg andre som ba som mannen på sykehuset. De kjente visst Gud.

Tommys liv var fylt med smerte. En dag da han var 12 og jeg 15 år, satt vi under et tre. Plutselig besvimte han og falt om. Da han våknet, sa han: «Jeg dør!» Så tidde han og holdt opp å puste.

Bestemor ropte på hjelp. Jeg følte meg hjelpeløs, men husket bønnen på sykehuset og ba: «Jeg er ung. Jeg klarer ikke denne smerten. Gi meg enda en sjanse til å bli rede til Tommys død.» Da jeg sa «amen,» nøs Tommy tre ganger, og bestemor ropte: «Han lever!» Jeg takket Gud.

Ti år gikk. Jeg flyttet til Windhoek og ble medlem av Adventistkirken. En dag ringte min søster og sa at Tommy var syk. Jeg husket min bønn og tenkte: «Det er nå. Min lånte tid er omme.»

Jeg tok bussen 1200 km til sykehuset. Tommy kjempet for livet, men noe var annerledes. Han hadde fred. «Tiden er inne,» sa han. «Jeg har bedt til Gud. Vi ses på den andre siden. Hold fast på Gud.»

I dag leder jeg radiostasjonen Adventist World Radio Namibia. Jeg ser frem til å treffe Tommy på den andre siden. Du kan også se frem til å møte dine kjære. Hold fast på Gud til dagen kommer.»

Takk for misjonsgavene som bidrar til å utbre evangeliet om Jesu komme i Namibia og resten av det sørlige Afrika.

Last ned bilder på Facebook: bit.ly/fb-mq.