---
title:  Slektstavlene i 1. Mosebok
date:  25/04/2022
---

De kronologiske opplysningene om Noahs tid viser at han er bindeleddet mellom sivilisasjonene før og etter syndfloden. De to siste versene i historien foran (1 Mos 9,28–29) fører oss tilbake til det siste leddet i Adams slektstavle (1 Mos 5,32). Siden Adam døde da Lamek, Noahs far, var 56 år gammel, har Noah sikkert hørt historier om Adam, som han kan ha fortalt sine etterkommere om før og etter syndfloden.

`Les 1 Mos 10. Hva er hensikten med denne slektstavlen i Bibelen? (Se også Luk 3,23–38.)`

Bibelens slektstavle har tre funksjoner. For det første understreker den de bibelske hendelsenes historiske natur. Det var mennesker som levde og døde og hvis dager er nøye anført. For det andre viser den sammenhengen mellom fortiden og forfatterens samtid og kobler fortiden til «nåtiden». For det tredje minner den oss om menneskets skrøpelighet og syndens tragiske forbannelse og dødelige resultater i alle etterfølgende generasjoner.

Merk at det ikke finnes klare skiller mellom «hamitter», «semitter» og «jafetitter». De 70 folkene innvarsler de 70 medlemmene av Jakobs familie (1 Mos 46,27) og Israels 70 eldste i ørkenen (2 Mos 24,9). Likheten mellom de 70 folkene og de 70 eldste antyder Israels misjon til nasjonene: «Da Den høyeste ga folkeslagene land og skilte menneskene fra hverandre, satte han grenser mellom folkene etter tallet på Israels sønner» (5 Mos 32,8). Jesus sendte også ut 70 disipler for å evangelisere (Luk 10,1).

Disse opplysningene viser den direkte koblingen mellom Adam og patriarkene. De er historiske personer fra Adam av. Da forstår vi at patriarkene hadde direkte tilgang til vitner som kunne huske det som hadde hendt.

`Les Matt 1,1–17. Var disse menneskene historiske personer? Hvorfor er det viktig for vår tro at de var virkelige mennesker?`