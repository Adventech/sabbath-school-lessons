---
title:  Forbannelsen av Ham
date:  24/04/2022
---

`Les 1 Mos 9,18–27. Hva er budskapet i denne rare historien?`

Noahs handling i vingården gjenspeiler Adam i Edens hage. De to historiene minner om hverandre: å spise frukten og ende med nakenhet, så en tildekking, en forbannelse og en velsignelse. Noah går tilbake til sine Adams-røtter og fortsetter dessverre den ulykkelige historien.

Gjæring av frukt hørte ikke med til Guds opprinnelige skaperverk. Noah skeiet ut, mistet selvkontrollen og kledde av seg. Det at Ham «så» hans nakenhet, minner om Eva, som også «så» det forbudte treet (1 Mos 3,6). Denne parallellen tyder på at Ham ikke bare tilfeldigvis «så» farens nakenhet. Han gikk rundt og pratet om det, uten engang å prøve å gjøre noe med farens problem. Brødrene reagerte med å dekke til faren der Ham hadde latt ham ligge naken. Dette var en underforstått kritikk av Hams handlinger.

Det handler om å respektere sine foreldre. Ærer du ikke foreldrene dine, som står for fortiden din, vil det få følger for fremtiden din (se 2 Mos 20,12 og Ef 6,2). Derav forbannelsen, som vil påvirke både Hams og sønnen Kanaans fremtid.

Selvfølgelig er det en grov teologisk feil og etisk forbrytersk å bruke denne teksten for å begrunne rasistiske teorier. Profetien gjelder bare Kanaan, Hams sønn. Forfatteren tenker på noen av kanaaneernes fordervede skikker (1 Mos 19,5–7; 1 Mos 19,31–35).

Dessuten inneholder forbannelsen et løfte om velsignelse, et spill på navnet «Kanaan», som er avledet av verbet kana’, som betyr «undertrykke». Det er ved å legge under seg Kanaan at Guds folk, Sems etterkommere, vil komme inn i det lovede land og forberede veien for Messias’ komme, han som vil gjøre plass for Jafet «i Sems telt» (1 Mos 9,27). Dette er en profetisk hentydning til utvidelsen av Guds pakt til alle folk, og Israels frelsesbudskap vil gå til verden (Dan 9,27; Jes 66,18–20; Rom 11,25). Hams forbannelse vil faktisk bli til velsignelse for alle folkeslag, også etterkommere av Ham og Kanaan som tar imot den frelsen Gud har tilbudt dem.

`Tenk at Noah, «helten» fra syndfloden, ble full? Hva sier dette om hvor ufullkomne vi alle er og hvorfor vi trenger Guds nåde hele tiden i vårt liv?`