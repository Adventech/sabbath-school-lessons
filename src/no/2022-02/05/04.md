---
title:  Ett språk
date:  26/04/2022
---

`Les 1 Mos 11,1–4. Hvorfor var folket på «hele jorden» så opptatt av enhet?`

Uttrykket «hele jorden» viser til et lite antall mennesker, de som levde etter syndfloden. Årsaken til denne samlingen er tydelig: De vil bygge et tårn opp til himmelen (1 Mos 11,4). Den egentlige hensikten var å ta Guds plass. Skildringen av folkets planer og handlinger gjenspeiler Guds planer og handlinger i fortellingen om skapelsen: «de sa» (se 1 Mos 11,3–4; 1 Mos 1,6; 1 Mos 1,9; 1 Mos 1,14 osv.); «la oss lage» (se 1 Mos 11,3–4 og 1 Mos 1,26). Deres plan er gitt i klartekst: La oss «skaffe oss et navn» (1 Mos 11,4), et uttrykk som er forbeholdt Gud (Jes 63,12; Jes 63,14).

De som bygget Babel, ville ta plassen til Gud, Skaperen. (Vi vet hvem som sto bak. Se Jes 14,14.) Minnet om syndfloden må sikkert ha spilt en rolle i dette prosjektet. De bygger et høyt tårn for å overleve en ny flom om den skulle komme, til tross for Guds løfte. Minnet om syndfloden er bevart i babylonsk tradisjon i forbindelse med byggingen av byen Babel (Babylon). Denne anstrengelsen for å nå himmelen og erstatte Gud vil prege Babylons ånd.

Dette er grunnen til at historien om Babels tårn også er viktig i Daniels bok. Henvisningen til Sinear innleder historien om Babels tårn (1 Mos 11,2) og dukker opp igjen i begynnelsen av Daniels bok. Det var dit Nebukadnesar fraktet gjenstandene fra tempelet i Jerusalem (Dan 1,2). Episoden der Nebukadnesar reiser gullstatuen, trolig på den samme sletten, er et godt eksempel på denne tankegangen. I sine syner om endetiden ser Daniel det samme scenariet når folkene på jorden samler seg for å gjøre opprør mot Gud (se Dan 2,43; Dan 11,43–45 og Åp 16,14–16), selv om det forsøket også mislykkes, slik det gjorde i Babel.

`En kjent fransk forfatter i siste århundre sa at menneskets store mål var å prøve å «være Gud.» Hva er det med oss (helt siden Edens hage, 1 Mos 3,5) som trekker oss inn i denne løgnen?`