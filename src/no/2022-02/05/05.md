---
title:  «La oss stige ned»
date:  27/04/2022
---

`Les 1 Mos 11,5–7 og Sal 139,7–12. Hvorfor kom Gud ned til jorden? Hvilken hendelse fremprovoserte denne reaksjonen?`

Ironisk: Menneskene ville opp, men Gud måtte komme ned til dem. Hans nedstigning understreker hans overherredømme. Gud vil alltid stå utenfor vår rekkevidde. Alle våre anstrengelser for å stige opp til ham og møte ham i himmelen, er forgjeves. Det var derfor Jesus kom ned til oss for å frelse oss. Det var ingen annen måte å redde oss på.

Vi finner en stor ironi i historien om Babels tårn i Guds ord: «for å se på byen og tårnet» (1 Mos 11,5). Gud behøvde ikke å komme ned for å se (se Sal 139,7–12 og Sal 2,4), men gjorde det likevel. Dette viser at han er opptatt av menneskene.

`Les Luk 1,26–33. Hva sier dette oss om at Gud kom ned til oss?`

Dette at Gud kommer ned, minner oss om rettferdiggjørelsen ved tro og Guds nåde. Uansett hva vi gjør for Gud, må han likevel komme ned og møte oss. Det vi gjør for Gud, fører oss ikke til ham og frelsen. Nei, vi blir reddet ved at han kommer til oss. To ganger i 1. Mosebok sies det at Gud går «ned». Det viser at han var opptatt av det som skjedde der.

Ifølge teksten ønsket Herren å få slutt på folkets enhet, som i lys av deres syndige tilstand bare kunne føre til stadig mer ondskap. Derfor forvirret han språkene deres slik at det ble slutt på deres felles anstrengelser.

«Tårnbyggernes planer endte i nederlag og skam. Minnesmerket over deres stolthet ble monumentet over deres dårskap. Og likevel følger menneskene den samme kurs, de stoler på seg selv og forkaster Guds lover. Det var dette prinsippet Satan forsøkte å gjennomføre i himmelen og som behersket Kain da han brakte sitt offer.» – _Alfa og Omega_, bind 1, side 111 [PP 123].

`Hvordan er Babel-tårnet et eksempel på menneskers overmot og at det vil mislykkes? Hva kan du lære av denne historien?`