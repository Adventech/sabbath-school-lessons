---
title:  Eksil og redning
date:  28/04/2022
---

`Les 1 Mos 11,8–9 og 1 Mos 9,1. Se også 1 Mos 1,28. Hvilket positivt formål hadde Gud med å spre folkene?`

Guds ville at menneskene skulle bli mange og fylle jorden (1 Mos 9,1; se også 1 Mos 1,28). De som bygget Babel, ville heller stå sammen som ett folk. De ville bygge byen så de ikke skulle bli «spredt ut over hele jorden» (1 Mos 11,4). De nektet å flytte andre steder, og tenkte kanskje at de sammen ville være mektigere enn om de ble skilt og spredt. De hadde på et vis rett.

Dessverre ville de bruke sine forente krefter til det onde, ikke det gode. De var arrogante og stolte og ønsket å skaffe seg et navn. Når mennesker vil skape seg et navn i åpen trass mot Gud, går det ikke bra. Det har det aldri gjort.

Som dom over deres trass spredte Gud dem over «hele jorden» (1 Mos 11,9), akkurat det de ikke ville skulle skje.

Det er interessant at navnet Babel, som betyr «Guds dør», er i slekt med verbet balal, som betyr «forvirre» (1 Mos 11,9). De ønsket å nå Guds «dør» siden de så seg selv som Gud. Derfor endte det i forvirring, og de ble mye mindre mektige enn før.

«Menneskene i Babel hadde satt seg fore å opprette en styreform som var uavhengig av Gud. Blant dem var det også noen som fryktet Herren, men som var ført bak lyset av de ugudelige og dratt inn i deres renkespill. For deres skyld utsatte Herren sine straffedommer og gav folket tid til å avsløre sin sanne natur. Mens dette foregikk, gjorde de trofaste alt for å få dem til å oppgi sitt forsett. Men de hadde bestemt seg for å gjennomføre sine planer. Hadde de fått lov å ture frem uhemmet, ville de ha demoralisert verden i dens barndom. Deres forbund var basert på opprør. Det var et rike grunnlagt med selvopphøyelse som mål, der Gud ikke skulle ha noe å si eller bli gjenstand for noen ære.” – _Alfa og Omega_, bind 1, side 103 [PP 123].

`Hvorfor må vi være veldig forsiktige med å ville «skape oss et navn»?`