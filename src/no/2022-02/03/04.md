---
title:  Forbrytelsen
date:  12/04/2022
---

`Les 1 Mos 4,3–8. Hva er prosessen som førte til at Kain drepte broren sin? Se også 1 Joh 3,12.`

Kains reaksjon er todelt: «Da ble Kain brennende harm og så ned» (1 Mos 4,5). Hans sinne var rettet mot både Gud og Abel. Han var sint på Gud fordi han følte han var urettferdig, og sint på Abel fordi han var misunnelig. Sjalu på hva? Bare offeret? Det skjedde nok mer bak kulissene enn det som går frem av de få versene. Uansett var Kain nedfor fordi hans offer ikke ble godtatt.

Guds to spørsmål i 1 Mos 4,6 henspiller på Kains to tilstander. Gud retter ingen anklage mot Kain. Som med Adam stiller Gud spørsmål, ikke fordi han ikke vet svaret, men fordi han vil at Kain skal gå i seg selv og forstå sin egen tilstand. Som alltid vil Gud frelse sitt falne folk, også når de svikter ham med vilje. Etter å ha stilt spørsmålene veileder Gud Kain.

Først ber Gud ham «gjøre det gode», oppføre seg riktig. Det er et kall til omvendelse og en endret innstilling. Gud lover Kain at han kan se opp og være tilgitt. Han kan bli godtatt av Gud, men det må skje på Guds vilkår, ikke Kains.

Men «hvis du ikke vil gjøre det gode, ligger synden klar ved døren. Den ønsker makt over deg, men du skal herske over den» (1 Mos 4,7). Guds råd har avslørt syndens rot, og den finnes i Kain selv. Her veileder Gud Kain igjen og prøver å vise ham veien han bør gå.

Guds andre råd gjelder holdningen overfor denne synden, som ligger ved døren og som «ønsker makt over deg». Gud anbefaler selvkontroll: «Du skal herske over den.» Prinsippet går igjen hos Jakob, som sier at «alle blir fristet av sitt eget begjær, som lokker og drar» (Jak 1,14). Evangeliet lover ikke bare syndstilgivelse, men også seier over synd (se 1 Kor 10,13). Så Kain hadde ingen andre enn seg selv å klandre for sin synd. Slik er det vel gjerne med oss andre også?

`Hva lærer historien oss om den frie viljen og at Gud ikke vil tvinge oss?`