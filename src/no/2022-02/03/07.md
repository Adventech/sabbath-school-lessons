---
title:  Til ettertanke
date:  15/04/2022
---

Ordene «Henok vandret med Gud» (1 Mos 5,22; 1 Mos 5,24) betyr nært og daglig fellesskap med Gud. Henoks personlige forhold til Gud var så spesielt at «Gud tok ham til seg» (1 Mos 5,24). Dette er unikt i Adams slektstre og betyr ikke at de som «vandrer med Gud» kommer rett til Paradiset etter døden. Legg merke til at Noah også vandret med Gud (1 Mos 6,9), og han døde som alle andre, som Adam og Metusalah. Det blir ikke gitt noen begrunnelse for denne særbehandlingen. «Henok ble rettferdighetens forkynner. Han gjorde kjent for verden det Herren hadde åpenbart for ham. De som fryktet Herren, oppsøkte denne hellige mannen for å få del i hans kunnskap og be sammen med ham. Han arbeidet også offentlig for å bringe Guds budskaper til alle som ville lytte til advarselen. Hans virksomhet begrenset seg ikke til Sets etterkommere. Også i det landet som Kain hadde prøvd å flykte til, bort fra Herren, kunngjorde denne Guds profet de underfulle syner Gud hadde åpenbart for ham. Han sa: Se, Herren kommer med sine hellige engler i tusentall for å holde dom over alle og kreve hvert menneske til regnskap for alle ugudelige gjerninger de har gjort.» – _Alfa og Omega_, bind 1, side 65 [PP 86].

**Spørsmål til drøftelse**

`Hvorfor drepte Kain broren sin? Les dette fra Elie Wiesel: «Hvorfor gjorde han det? Kanskje ønsket han å være alene: enebarn og etter foreldrenes død den eneste mannen. Alene som Gud og kanskje alene i stedet for Gud. ... Kain drepte for å bli Gud. ... Enhver som regner seg selv som Gud, ender med å drepe mennesker.» – Elie Wiesel, Messengers of God: Biblical Portraits and Legends (New York, 1976), side 58. Hvordan kan vi passe oss for å gjenspeile Kains holdning (selv om vi ikke dreper)?`

`Sammenlign levetiden før syndfloden (1 Mos 5) med patriarkenes levealder. Hvordan kan man forklare den kortere livslengden? Hvordan er denne degenerasjonen i strid med moderne darwinisme?`