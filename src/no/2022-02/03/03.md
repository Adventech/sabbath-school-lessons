---
title:  De to ofringene
date:  11/04/2022
---

Kontrasten mellom Kain og Abel, som gjenspeiles i navnene, gjaldt ikke bare personligheten, men også yrkene deres. Mens Kain var «jorddyrker» (1 Mos 4,2), et yrke som krevde fysisk hardt arbeid, var Abel «sauegjeter» (1 Mos 4,2), et yrke preget av følsomhet og medfølelse.

Kain produserte frukt. Abel passet sauer. De to yrkene forklarer ikke bare de to ofringene (frukt fra Kain og en sau fra Abel) – de forklarer også den holdningen og mentaliteten som var knyttet til de to ofringene: Kain arbeidet med å «skaffe» den frukten han skulle produsere, mens Abel var forsiktig med å «holde» sauene han hadde fått.

`Les 1 Mos 4,1–5 og Hebr 11,4. Hvorfor godtok Gud Abels offer og avviste Kains? Hvordan skal vi forstå det som skjedde her?`

«Uten at blod ble utgytt kunne de ikke oppnå Guds tilgivelse. Ved å ofre et førstefødt lam skulle de vitne om sin tro på at Kristi blod var den forsoning de hadde fått løfte om. I tillegg til dette skulle førstegrøden fra jordens avkastning legges frem for Herren som takkoffer.» – _Alfa og Omega_, bind 1, side 52 [PP 71].

Mens Abel fulgte Guds veiledning og kom med grønnsaksofferet i tillegg til dyret som brennoffer, lot Kain være å gjøre det. Han hadde ikke med seg et dyr som skulle ofres, men bare «et offer av åkerens grøde». Det var ren ulydighet, i motsetning til brorens holdning. Historien har ofte blitt regnet som et klassisk eksempel på frelse ved tro (Abel og hans blodoffer) i motsetning til et forsøk på å fortjene frelse ved gjerninger (Kain og åkerens grøde).

Ofringene må ha hatt åndelig betydning, men de hadde ingen magisk verdi i seg selv. De var symboler og bilder som pekte på den Gud som ga synderen ikke bare mat, men også frelse.

`Les Mi 6,7 og Jes 1,11. Hvordan kan prinsippet i disse tekstene anvendes i vårt liv og i tilbedelsen?`