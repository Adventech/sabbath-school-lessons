---
title:  Kain og abel
date:  10/04/2022
---

`Les 1 Mos 4,1–2. Hva får vi vite om de to fødslene?`

Den første hendelsen som er nevnt rett etter Adams bortvisning fra Edens hage, er en fødsel. I den hebraiske setningen i 1 Mos 4,1 er ordene «Herren» (YHWH) direkte forbundet med ordene «en mann», noe denne bokstavelige oversettelse indikerer: «Jeg har skaffet en mann, ja Herren selv.»

Denne oversettelsen antyder at Eva minnes den messianske profetien i 1 Mos 3,15 og tror at hun har født sin frelser, Herren. «Frelserens komme ble forutsagt i Eden. Da Adam og Eva først hørte løftet, ventet de at det hurtig skulle bli oppfylt. Med glede hilste de sin førstefødte sønn velkommen, og håpet at han måtte være befrieren.» – _Alfa og Omega_, bind 4, side 22 [DA 31].

Kain opptar faktisk det meste av fortellingen. Han er ikke bare den førstefødte, en sønn som foreldrene nærmest «tilba», ifølge teksten er han den eneste broren som snakker. Eva kommenterer Kains fødsel, men sier ingenting om Abel, iallfall ikke noe som er skrevet ned. Det sies bare at «siden fødte hun» (1 Mos 4,2).

Selve navnet Kain er avledet av verbet qanah, som betyr «å skaffe seg» og betegner anskaffelsen av noe dyrebart og sterkt. Det hebraiske navnet Hebel, på norsk Abel, betyr «damp» eller «pust» (Sal 62,10; Sal 144,4) og betegner noe unnvikende, tomhet, mangel på substans. Det samme ordet hebel (Abel), brukes om og om igjen hos Forkynneren for «tomhet». Vi skal ikke lese mer inn i disse versene enn det som er der, men kanskje er tanken at Adam og Eva satte sitt håp til Kain fordi de trodde at han, ikke broren, var den lovede Messias.

`Hvilke ting i livet er virkelig hebel, men som vi behandler som om de betydde mye mer enn de gjør? Hvorfor er det viktig å vite forskjell på det som betyr noe og det som ikke gjør det?`