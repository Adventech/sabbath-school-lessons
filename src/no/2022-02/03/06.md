---
title:  Menneskets ondskap
date:  14/04/2022
---

`Les 1 Mos 4,17–24. Hvordan åpnet Kains forbrytelse veien for menneskets voksende ondskap?`

Kains tipp tipp-oldebarn Lamek viser til Kains forbrytelse og sin egen. Denne sammenligningen er lærerik. Kain tier om sin eneste kjente forbrytelse, men Lamek skryter av sin og lager sang om den (1 Mos 4,23–24). Kain ber om Guds barmhjertighet, men ikke Lamek. Mens Kain hevnes syv ganger av Gud, tror Lamek at han skal bli hevnet 77 ganger (se 1 Mos 4,24), et hint om at han er fullt klar over sin skyld.

Og Kain er monogam (1 Mos 4,17) mens Lamek innfører flerkoneri, for Skriften sier uttrykkelig at han «tok seg to koner» (1 Mos 4,19). Denne forsterkningen og opphøyelsen av ondskap vil påvirke de neste generasjonene av Kains ætt.

Rett etter all denne ondskapen i Kains slekt forteller Bibelen om noe som motvirker tendensen fra Kain. «Adam var igjen sammen med sin kvinne» (1 Mos 4,25), og resultatet er Set. Eva fikk hans navn for å vise at Gud hadde gitt henne «et nytt barn» i stedet for Abel.

Historien om navnet Set begynner før Abel. Navnet er avledet av det hebraiske verbet ‘ashit, «Jeg vil sette» (1 Mos 3,15), som innleder profetien om Messias. Den messianske «sæd» vil bli videreført i Sets linje. Bibelteksten gir så en oversikt over den messianske slektslinjen som begynner med Set (1 Mos 5,3) og inkluderer Henok (1 Mos 5,21), Metusalem og ender med Noah (1 Mos 6,8).

Uttrykket «gudesønnene» (1 Mos 6,2) viser til Sets slekt fordi de er satt til å bevare Guds bilde (1 Mos 5,1; 1 Mos 5,4). Og «menneskedøtrene» (1 Mos 6,2) ser ut til å ha en negativ klang og skaper en kontrast mellom dem som er i Guds bilde og dem som er i menneskers bilde. Det er under innflytelse av disse «menneskedøtrene» at Guds sønner «tok noen av dem til koner, dem de helst ville ha» (1 Mos 6,2), og det viser at menneskeheten var på feil kurs.

`Les 1 Mos 6,1–5. For et mektig vitnesbyrd om syndens fordervelse! Hvorfor må vi gjøre alt vi kan i Guds kraft for å utrydde synd fra livet?`