---
title:  Pakten 2. del
date:  21/04/2022
---

`Les 1 Mos 8,21–9,1. Hva vil det si at Gud forplikter seg til å opprettholde livet? Hvordan oppfyller Guds velsignelse denne forpliktelsen?`

Guds forpliktelse til å bevare livet var en handling i nåde, mennesket hadde ikke fortjent det. Gud bestemte seg for å bevare livet på jorden til tross for menneskenes ondskap (1 Mos 8,21). 1 Mos 8,22 sier bokstavelig talt «alle jordens dager», det vil si så lenge jorden står, vil årstidene komme og gå og livet vil bli opprettholdt. Kort sagt, Gud har ikke oppgitt sitt skaperverk.

Den neste teksten tar opp Guds velsignelse og fører oss tilbake til den første skapelsen med dens velsignelse (1 Mos 1,22; 1 Mos 1,28; 1 Mos 2,3). Herren ga menneskene en sjanse til å begynne på nytt.

`Les 1 Mos 9,8–17. Hva betyr regnbuen? Hva er forholdet mellom dette «tegn på pakten» (1 Mos 9,13) og det andre paktstegnet, sabbaten?`

Uttrykket «opprette... pakt» gjentas tre ganger (1 Mos 9,9; 1 Mos 9,11 og 1 Mos 9,17) og markerer høydepunktet og oppfyllelsen av Guds løfte (1 Mos 6,18). Etter den forrige delen, som er parallell med den sjette dagen i skapelsesfortellingen, er denne delen en parallell til delen om den syvende dagen i skapelsesfortellingen, sabbaten. Ordet «pakt» gjentas syv ganger og minner oss dermed om sabbaten. Som sabbaten er også regnbuen tegnet på pakten (se 1 Mos 9,13–14; 1 Mos 9,16 og 2 Mos 31,12–17). Som sabbaten gjelder også regnbuen hele verden. Akkurat som sabbaten gjelder for alle overalt, gjelder løftet om at ingen ny verdensomfattende vannflom skal komme, også alle mennesker overalt.

`Neste gang du ser en regnbue, så tenk på alle Guds løfter til oss. Hvorfor kan vi stole på disse løftene, og hvordan viser regnbuen oss at vi kan stole på dem?`