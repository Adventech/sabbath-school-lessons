---
title:  Forberedelse til syndfloden
date:  17/04/2022
---

`Les 1 Mos 6,13–7,10. Hva kan vi lære av denne historien om menneskenes tidlige historie?`

Som Daniel er Noah en profet som spår verdens ende. Det hebraiske ordet for «ark» (tevah) (1 Mos 6,14) er det samme sjeldne egyptiske lånordet som ble brukt for «arken» der spedbarnet Moses lå gjemt og ble bevart for å redde Israel fra Egypt (2 Mos 2,3).

I den generelle oppbygningen av arken har noen også sett paralleller til arken i tabernaklet (2 Mos 25,10). Slik arken under syndfloden vil gjøre det mulig å overleve, peker paktens ark, et tegn på at Gud er hos folket (2 Mos 25,22), på Guds frelsesverk for sitt folk.

«Noah gjorde dette. Alt som Gud hadde pålagt ham, det gjorde han» (1 Mos 6,22). Slik slutter den innledende delen. Verbet ‘asah, «gjorde», som viser til Noahs handling, er svar på verbet ‘asah, «gjør», i Guds befaling som innledet avsnittet (1 Mos 6,14) og gjentas fem ganger (1 Mos 6,14–16). Dette ekkoet mellom Guds befaling og Noahs respons viser Noahs absolutte lydighet mot det Gud hadde bedt ham om å gjøre, å ‘asah. Det er også interessant at denne frasen også brukes ved byggingen av paktens ark (2 Mos 39,32; 2 Mos 39,42; 2 Mos 40,16).

Gud gav Noah de nøyaktige målene på arken, og tydelige instrukser om alle enkeltheter. Menneskelig visdom ville aldri ha kunnet planlegge en farkost med så stor styrke og holdbarhet. Gud planla og Noah bygget.» – _Alfa og Omega_, bind 1, side 71 [PP 92].

Igjen bekrefter parallellen mellom de to «arkene» at begge er til frelse. Noahs lydighet beskrives som en del av Guds frelsesplan. Noah ble frelst fordi han hadde tro til å gjøre det Gud befalte (se Hebr 11,7). Han var et eksempel på en tro som viser seg i lydighet, den eneste slags tro som betyr noe (Jak 2,20).

Kort sagt, selv om Noah «fant nåde for Herrens øyne» (1 Mos 6,8), handlet han i tro og lydighet på Guds befaling som svar på denne nåden. Er det ikke slik vi også bør leve?

`Les 2 Pet 2,5–9. Hvorfor ble bare Noahs familie reddet? Hva kan historien om Noah lære oss om vår rolle i å advare verden om en kommende dom?`