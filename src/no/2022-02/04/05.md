---
title:  Pakten 1. del
date:  20/04/2022
---

Nå er øyeblikket kommet da den lovede pakten skulle oppfylles. «Men med deg vil jeg opprette min pakt. Du skal gå inn i arken, du og dine sønner og din kone og dine svigerdøtre sammen med deg» (1 Mos 6,18). I motsetning til trusselen om å tilintetgjøre (1 Mos 6,17), er pakten et løfte om liv.

`Les 1 Mos 8,20. Hva var det første Noah gjorde da han gikk ut av arken, og hvorfor?`

I likhet med Adam og Eva, som sikkert tilba Gud på sabbaten straks etter de seks skapelsesdagene, tilba Noah Gud rett etter syndfloden. Men i motsetning til Adam og Eva, som tilba Gud direkte, måtte Noah ty til et offer. Dette er første gang Skriften nevner et alter. Offeret er et «brennoffer» (‘olah), det eldste og hyppigste offeret. For Noah var dette offeret et takkoffer (se også 4 Mos 15,1–11) for å vise sin takknemlighet overfor Skaperen, som hadde reddet ham.

`Les 1 Mos 9,2–4. Hvordan påvirket syndfloden kostholdet? Hva er prinsippet bak Guds begrensninger?`

Etter syndfloden var ikke plantekost lenger tilgjengelig som før. Derfor lot Gud dem spise kjøtt. Det ble et endret forhold mellom mennesker og dyr. I skapelsesfortellingen spiste mennesker og dyr den samme plantekosten og truet ikke hverandre. I verden etter syndfloden innebar drap av dyr et forhold preget av frykt og redsel (1 Mos 9,2). Når de begynte å spise hverandre, hadde mennesker og dyr fått et annet forhold enn i Edens hage.

Men Gud hadde to forbehold. For det første var ikke alle dyr egnet til mat. Det går frem av skillet mellom «rene og urene» dyr (se 1 Mos 8,19–20 og 1 Mos 1,21.24). For det andre skulle de avstå fra å spise blod, for livet er i blodet (1 Mos 9,4).