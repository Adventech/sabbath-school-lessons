---
title:  Syndfloden tar slutt
date:  19/04/2022
---

1 Mos 7,22–24 skildrer vannenes følger da «alt som fantes på jorden» ble utslettet (1 Mos 7,23) og «vannet flommet over jorden i 150 dager» (1 Mos 7,24). Det er på denne bakgrunn av total utslettelse og håpløshet at Gud «tenkte på» (1 Mos 8,1). Ordene står midt i teksten om syndfloden. Det tyder på at denne tanken er det sentrale budskapet i flomhistorien.

`Les 1 Mos 8,1. Hva vil det si at Gud «tenkte på» (eller husket) Noah?`

Verbet zakhar, «huske», betyr at Gud ikke hadde glemt. Det er mer enn bare en mental øvelse. I bibelsk sammenheng betyr «Gud som husker» oppfyllelsen av hans løfte og viser ofte til frelse (se 1 Mos 19,29). Ved syndfloden betyr «Gud husket» at vannet «stanset» (1 Mos 8,2) og at Noah snart kan forlate arken (1 Mos 8,16).

Selv om det ennå ikke har kommet noen direkte befaling om å gå ut, tar Noah initiativet og sender først en ravn, så en due, for å undersøke forholdene. «Da tok Noah taket av arken og så ut. Og se, jordoverflaten hadde tørket opp» (1 Mos 8,13).

Noahs oppførsel er full av praktisk lærdom. Den lærer oss å stole på Gud selv om han ennå ikke har talt og at troen ikke utelukker verdien av å tenke og undersøke. Den troende har plikt til å tenke, undersøke og se om det vi har lært, stemmer.

Og likevel går ikke Noah ut før Gud sier han skal gjøre det (1 Mos 8,15–19). Selv om han vet at det er trygt å dra, stoler Noah på Gud og venter på signal før han går ut av arken. «Men fremdeles ventet han tålmodig inne i arken. På samme måte som han på Guds befaling hadde gått inn, ventet han nå på spesiell ordre om å gå ut. Til sist kom en engel ned fra himmelen. Han åpnet den massive døren og bad Noah og familien hans om å gå ut på jorden og ta alle de levende skapningene med seg.» – _Alfa og Omega_, bind 1, side 83 [PP 105].

`Les 1 Mos 8,1–1 Mos 19,29, og Sal 106,4. Hva betyr uttrykket «Gud tenker på»? Hva betyr denne sannheten for oss i dag? Hvordan har Gud vist at han «tenker på» deg?`