---
title:  Misjonsfortelling
date:  22/04/2022
---

#### Velsigne andre

_Blessing Chatambudza (31), Zambia_

Jeg heter Blessing og Gud har velsignet meg rikt.

Som tenåring ville jeg tjene Gud og leve i sølibat. «Har du noen kjæreste?» spurte presten. «Du bør prøve kjærligheten først, så kan du komme tilbake.»

Jeg gjorde som han sa. Jeg ble forelsket i en på 21 da jeg var 18. Og jeg sluttet å gå i kirken. Jeg ble gravid og flyttet inn hos min mann og hans mor. Ingen av oss hadde arbeid. Vi fikk to barn, og vi sloss hele tiden. Hans mor var lite vennlig mot meg. Jeg begynte å gå i min manns kirke, men så ble jeg syk og flyttet hjem til mor en lengre periode.

Hos mor fikk jeg to identiske drømmer med tre dagers mellomrom. Jeg hørte ulende sirener, og folk løp i alle retninger. En stor stein kom ned fra himmelen, og en pil pekte på et kors. Jeg hørte en stemme si: «Vend om, for verdens ende er nær.»

I min manns kirke snakket de aldri om at verden skulle ta slutt. Han forsto heller ikke drømmen, og jeg sa: «Jeg skal prøve å finne Jesus, og så skal jeg forkynne om ham.»

Vi flyttet til Botswana for å finne arbeid. Der traff vi en adventist som tilbød oss bibelstudier. I første studium lærte vi om verdens ende og Jesu gjenkomst. Han viste oss det fra Bibelen. Jeg ble så glad!

Etter flere bibelstudier fant jeg Jesus i Bibelen og ble døpt inn i Adventistkirken. Nå ville jeg dele min kjærlighet til Jesus med andre og valgte Rusangu University i Zambia. Dessverre forlot min mann meg og våre to barn og giftet seg med en annen.

Jeg arbeidet hardt for å kunne betale for de første månedene på college. Mor hjalp meg, og senere hjalp universitetet meg å finne arbeid.

Jeg valgte å studere teologi for å kunne lære andre unge at også de kan ha det håpet jeg har. Gud er alltid villig til å gi oss en ny sjanse. Som stemmen i drømmene mine kaller også han på oss og ber oss endre retning og følge ham. Han sier: «Vend om, for verdens ende er nær!» Jesus kommer snart. Jeg gleder meg!

Blessing studerer teologi på andre året ved Rusangu University i Sør-Zambia. Se Blessing på YouTube: bit.ly/Blessing-Chatambudza.