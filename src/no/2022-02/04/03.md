---
title:  Syndfloden
date:  18/04/2022
---

Verbet ‘asah, «lage», som viser til Noahs handlinger, er også et nøkkelord i skapelsesberetningen i 1 Mos (1,7; 1,16; 1,25–26; 1,31; 2,2). Noahs handlinger i lydighet er som Guds handlinger under skapelsen. Denne sammenhengen viser at syndfloden ikke bare handler om at Gud straffer menneskene, men også at han redder oss.

`Les 1 Mos 7. Hvorfor minner syndfloden oss om skapelsesfortellingen? Hva kan vi lære av parallellene mellom de to?`

Fortellingen om syndfloden har mange vanlige ord og uttrykk felles med fortellingen om skapelsen: «syv» (se 1 Mos 7,2–4; 1 Mos 7,10; og 1 Mos 2,1–3); «mann og kvinne» (se 1 Mos 7,2–3; 1 Mos 7,9; 1 Mos 7,16 og 1 Mos 1,27); «alle slag» (se 1 Mos 7,14; 1 Mos 1,11–12; 1 Mos 1,21 og 1 Mos 1,24–25); «dyr», «fugler», «kryp» (se 1 Mos 7,8; 1 Mos 7,14; 1 Mos 7,21; 1 Mos 7,23 og 1 Mos 1,24–25) og «livspust» (se 1 Mos 7,15; 1 Mos 7,22 og 1 Mos 2,7).

Fortellingen om syndfloden minner altså litt om fortellingen om skapelsen. Disse ekkoene av historien om skapelsen er med og viser at den Gud som skaper, er den samme som den som ødelegger (5 Mos 32,39). Men disse ekkoene formidler også et håpets budskap: Syndfloden er tenkt som en ny skapelse, ut av vannet, som fører til en ny eksistens.

Vannets bevegelse viser at denne skapelseshandlingen faktisk reverserer skapelsen i 1 Mos 1. I motsetning til 1 Mos 1, som beskriver en atskillelse av vannet ovenfor fra vannet nedenfor (1 Mos 1,7), innebærer syndfloden at de gjenforenes idet de sprenger sine grenser (1 Mos 7,11).

Prosessen formidler et paradoksalt budskap: Gud må ødelegge det som er for å kunne tillate en ny skapning etterpå. Den nye jord kan ikke skapes før den gamle ødelegges. Syndfloden peker frem til verdens frelse ved tidens slutt: «Og jeg så en ny himmel og en ny jord. For den første himmel og den første jord var borte» (se Åp 21,1 og Jes 65,17).

`Hva i oss må ødelegges for å bli skapt på nytt? (se Rom 6,1–6).`