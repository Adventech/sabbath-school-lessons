---
title:  Misjonsfortelling
date:  17/06/2022
---

#### Kastet ut

_Manuel Salvador Tunda (19), Angola_

Jeg vokste opp i en evangelisk menighet og ble døpt ved skvetting av vann da jeg var 14 år. Men noe var galt. Jeg lurte på hvorfor adventistene gikk i kirken på lørdager og vi andre på søndager og spurte lederne i menigheten. De sa at vi feiret at Jesus sto opp fra de døde på søndag, men kunne ikke vise til noe i Bibelen som sa at han hadde endret dagen til søndag.

Jeg begynte å se på Hope Channel TV. Der viste de at sabbaten var i de ti bud. Jeg så at Gud hadde innstiftet sabbaten ved verdens skapelse og at Jesus holdt den. Jeg skjønte hvorfor adventistene holdt sabbaten og ville holde den riktige dagen.

Nå ville jeg bli adventist og døpt på riktig vis. Far ble rasende da jeg sa det og kastet meg ut av huset. Jeg flyttet inn hos en tante. Men slektninger lovte meg bank, og jeg visste ikke hvor jeg skulle bo. Men jeg fortsatte å gå i kirken på sabbaten.

Pastoren i min gamle menighet kontaktet far, og de fikk meg til å flytte inn hos pastoren. Han ville overtale meg til å komme tilbake. Han snakket med meg i tre uker, men kunne ikke vise meg noe sted i Bibelen som sa at Gud hadde forandret sabbaten. Til slutt ba han meg forlate huset hans.

Jeg leste Bibelen hver dag og lærte mer om Gud og hans kjærlighet. Jeg oppdaget Ellen White og begynte å lese hennes bøker. Og jeg ble døpt ved neddykking i adventistkirken New Jerusalem i Luanda i Angola i 2021.

Jeg takker Gud for den motgangen jeg møtte. Disse kampene har gjort at jeg er en sterkere forkjemper for Frelseren og har fått større tillit til Jesu Kristi vidunderlige makt. Mine sår er leget, bare arrene er igjen. Jeg er lykkelig i Gud.

Hjelp meg å be om at Gud må kunne nå inn til mine kjære så vi igjen kan tilbe som en samlet familie.

En del av offeret 13. sabbat dette kvartalet vil gå til å bygge en adventistskole i Manuels hjemby Luanda i Angola. Takk for at du planlegger et godt offer.

Last ned bilder på Facebook: bit.ly/fb-mq.