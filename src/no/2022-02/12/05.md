---
title:  Spådomsbegeret
date:  15/06/2022
---

`Les 1 Mos 44. Hvorfor la Josef spådomsbegeret i Benjamins sekk og ikke i en annen sekk?`

Denne historien minner om den forrige. Som før gir Josef bestemte instrukser, og igjen fyller han mennenes sekker med mat. Men nå tilføyer Josef den merkelige befalingen om å legge det dyrebare begeret i Benjamins sekk.

Derfor tar begivenhetene en annen vending. På den forrige turen dro brødrene tilbake til Kanaan for å hente Benjamin, og nå må de reise tilbake til Egypt og møte Josef. Forrige gang fant alle brødrene det samme i sekkene sine, men nå blir Benjamin utpekt som den som har Josefs beger. Som æresgjest satt Benjamin nær begeret, og nå blir han anklaget for å ha stjålet det. Han skal i fengsel.

«Det at Josef brukte et spådomsbeger betydde ikke at han trodde på dets kraft. Han hadde aldri påstått at han hadde overnaturlige evner, men lot dem tro at han kunne lese hemmelighetene i deres liv.» – _Alfa og Omega_, bind 1, side 211 [PP 229].

Den magiske koppen var Josefs påskudd for å minne om det overnaturlige og vekke brødrenes følelse av skyld overfor Gud. Slik tolker Juda Josefs underforståtte budskap, for han viser til den urett Gud har funnet i dem (1 Mos 44,16). Det å stjele den dyrebare koppen ville kreve en streng straff, og dermed sette de andre brødrenes tankegang på prøve.

Deres intense følelser og deres reaksjon er megetsigende. De deler den samme smerten og er redde for at Benjamin skal gå tapt slik som Josef og bli en slave i Egypt som han, selv om også han var uskyldig. Det er derfor Juda foreslår at han skal være slave «i stedet for» Benjamin (1 Mos 44,33), akkurat som væren ble ofret «i stedet» for den uskyldige Isak (se 1 Mos 22,13). Juda vil være et offer, en erstatning, og formålet er å avverge det «onde» som vil knuse faren (1 Mos 44,34).

`Hvilket kjærlighetsprinsipp er innebygget i stedfortrederrollen som ligger i Judas svar? Hvordan forklarer slik kjærlighet Bibelens frelseslære? (se Rom 5,8).`