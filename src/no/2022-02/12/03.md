---
title:  Josef konfronterer sine brødre
date:  13/06/2022
---

`Les 1 Mos 42. Hva skjer, og hvordan åpenbarer det Guds forsyn, til tross for menneskers ondskap?`

Hungersnøden får Jakob til å sende sønnene sine til Egypt for å kjøpe korn. Ironisk nok er det Jakob som tar initiativet til prosjektet (1 Mos 42,1). Den stakkars gamlingen er et offer for omstendigheter utenfor sin kontroll og utløser en hendelsesrekke som vil føre til at han blir gjenforent med den sønnen han har sørget over så lenge. At møtet skyldes forsynet fremheves av to ting. For det første er det en oppfyllelse av Josefs drømmer. Begivenheten som var forutsett i hans profetiske drømmer, der kornbåndene deres bøyde seg for hans (1 Mos 37,7), finner nå sted. Josef var den som «styrte landet» (1 Mos 42,6) og var «herre i landet» (1 Mos 42,30; 1 Mos 42,33). Hans sterke stilling står i kontrast til brødrene, som «kastet seg ned for ham med ansiktet mot jorden» (1 Mos 42,6) – de samme ti brødrene som spottet Josef for drømmen hans og tvilte på den (1 Mos 37,8).

For det andre blir møtet beskrevet som en respons. De språklige og tematiske ekkoene mellom de to hendelsene understreker at gjengjeldelsen er rettferdig. Ordene «de sa til hverandre» (1 Mos 42,21) ble også brukt da de sammensverget seg mot Josef (1 Mos 37,19). Brødrenes fengselsopphold (1 Mos 42,17) er et ekko av Josefs fengselsopphold (1 Mos 40,3–4). Josefs brødre forbinder det som nå skjer, med det de gjorde med broren for lenge siden. «De sa til hverandre: ‘Sannelig, vi er skyldige! Vi så at broren vår var i stor nød da han bønnfalt oss om nåde, men vi hørte ikke på ham. Derfor er også vi nå kommet i nød’» (1 Mos 42,21).

Rubens ord «nå kreves det gjengjeld for hans blod» (1 Mos 42,22) gjenspeiler hans advarsel: «La det ikke flyte blod» (1 Mos 37,22) og forsterker koblingen mellom det de nå sto overfor og det de hadde gjort.

`De fleste har nok gjort ting de angrer. Hvordan kan vi gjøre opp for det vi har gjort? Hvorfor er det viktig at vi tar imot Guds løfter om tilgivelse i Jesus? (se Rom 5,7–11).`