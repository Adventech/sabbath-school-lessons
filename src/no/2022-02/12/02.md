---
title:  Josef kommer til makten
date:  12/06/2022
---

Faraos drømmer viser Josef hva Gud «vil gjøre» i landet (1 Mos 41,28). Men Josef ber ikke farao om å tro på Gud. Han foreslår et økonomisk program. Det er bare den økonomiske delen av Josefs tale farao hefter seg ved. Han er mer interessert i det økonomiske enn i den åndelige betydningen av drømmen og Guds rolle i å frembringe den.

`Les 1 Mos 41,37–57. Hvilken del har Gud i Josefs suksess?`

Farao velger Josef til å ta ansvaret, ikke så mye fordi han hadde tolket drømmene riktig og avslørt landets forestående problem, men fordi han hadde en løsning på dette problemet, fordi han «syntes godt om dette rådet» (1 Mos 41,37), noe også faraos tjenere gjorde. Faraos valg er mer pragmatisk enn religiøst. Likevel innser farao at «Guds Ånd» (1 Mos 41,38) er i Josef, som kalles «forstandig og vis» (1 Mos 41,39), et uttrykk som kjennetegner den visdommen Gud gir (se 1 Mos 41,33 og 1 Kong 3,12).

Alle detaljene i bibelteksten stemmer med forholdene i Egypt den gang. Politisk sett er det ikke uvanlig at farao utpeker Josef som vesir i det gamle Egypt, der man har funnet bevis for utenlandske vesirer.

De neste syv årene er overfloden så stor at kornproduksjonen ikke kan telles (1 Mos 41,49), et tegn på overnaturlig forsyn. Sammenligningen «som havets sand» (1 Mos 41,49) viser at dette er Guds velsignelse (1 Mos 22,17). Josef gjenspeiler velsignelsen i sin egen fruktbarhet, en tilfeldighet som viser at den samme Gud står bak begge delene. Josef har to sønner hvis navn viser hans opplevelse av Guds forsyn, som har forvandlet smerten til glede (Manasse) og lidelsen til fruktbarhet (Efraim). Det er et godt eksempel på hvordan Gud gjorde noe vondt til noe godt.

`Hvordan kan andre se at Gud er en realitet av det livet vi lever?`