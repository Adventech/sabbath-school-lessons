---
title:  Josef og Benjamin
date:  14/06/2022
---

Jakob hadde vondt for å la Benjamin, hans eneste gjenværende sønn med Rakel, bli med. Han var redd for at han ville miste ham slik han hadde mistet Josef (1 Mos 43,6–8). Først når det ikke var mer mat (1 Mos 43,2), og da Juda lovet å garantere at Benjamin kom tilbake (1 Mos 43,9), gikk Jakob med på et nytt besøk i Egypt og lot Benjamin bli med brødrene.

`Les 1 Mos 43. Hvilken virkning hadde Benjamin på hendelsesforløpet?`

Benjamins nærvær dominerte hendelsene. Når alle brødrene står foran Josef, ser Josef bare Benjamin (1 Mos 43,16). Bare Benjamin kalles «bror» (1 Mos 43,29). Benjamin blir omtalt ved navn, de andre brødrene blir bare kalt «menn» (1 Mos 43,16).

Josef kaller Benjamin «min sønn» som uttrykk for hengivenhet (1 Mos 43,29; se også 1 Mos 22,8). Josefs velsignelse nevner «nåde» (1 Mos 43,29), som minner om da han ba om nåde uten å få det (1 Mos 42,21). Josef lar den nåde han ikke fikk fra sine andre brødre, gå til Benjamin.

Mens brødrene frykter at de skal i fengsel på grunn av pengene som ble gitt tilbake, steller Josef til en fest for dem fordi Benjamin er der. Det er som om Benjamin hadde en forløsende effekt på hele situasjonen. Når alle brødrene sitter etter alder, er det Benjamin, den yngste, som får fem ganger mer enn alle de andre (1 Mos 43,33–34). Og likevel plager ikke denne forskjellsbehandlingen dem slik det gjorde da Josef var farens favoritt for lenge siden, og som førte til deres fryktelige handlinger overfor halvbroren og deres egen far (1 Mos 37,3–4).

«Ved denne oppmerksomheten overfor Benjamin håpet Josef å finne ut om den yngste broren ble sett på med samme misunnelse og hat som de hadde vist overfor ham selv. Da brødrene fremdeles trodde at Josef ikke forstod deres språk, snakket de fritt sammen. På den måten fikk han god anledning til å lære å kjenne deres virkelige holdning. Men han ville prøve dem enda mer, og før de drog, gav han ordre til at hans eget drikkebeger av sølv skulle legges i sekken til den yngste.» – _Alfa og Omega_, bind 1, side 211 [PP 228, 229].