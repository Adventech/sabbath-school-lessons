---
title:  «Jeg er Josef»
date:  16/06/2022
---

`Les 1 Mos 45. Hva kan denne historien lære oss om kjærlighet, tro og håp?`

Det var akkurat da Juda snakket om det som ville skje med ‘avi, ‘min far’ (1 Mos 44,34), at Josef «ropte» (1 Mos 45,1) og «lot brødrene sine få vite hvem han var». Dette uttrykket, som ofte brukes om Guds åpenbaring av seg selv (2 Mos 6,3; Esek 20,9), antyder at det også er Gud som har åpenbart seg her. Det vil si at Herren hadde vist at hans forsyn styrer til tross for menneskers svakhet.

Josefs brødre tror ikke sine egne ører. Derfor er han nødt til å gjenta: «Jeg er Josef, deres bror» (1 Mos 45,4), og det er ikke før den andre gangen, da de hører ordene «som dere solgte til Egypt» ( 1 Mos 45,4), at de tror.

Da sier Josef «Gud sendte meg» (1 Mos 45,5). Disse ordene om Gud har en dobbel hensikt. Den forsikrer brødrene om at Josef ikke har ondt i sinne med dem, og det er også en bekjennelse av tro og et uttrykk for håp, for det de hadde gjort, var nødvendig for at mange kunne bli berget (1 Mos 45,7).

Josef ber så brødrene sine om å dra til hans far og forberede ham på å komme til Egypt. Han følger opp med konkrete ord om stedet der de skal «bo», det vil si i Gosen, «det beste landet i Egypt» (1 Mos 45,18; 1 Mos 45,20). Han sørger også for transport: vogner som skal overbevise Jakob om at sønnene hans ikke lyver om det de har opplevd (1 Mos 45,27). Jakob tar dette som synlig bevis på at Josef lever, og det gir ham nytt liv (se også 1 Mos 37,35; 1 Mos 44,29).

Nå er livet godt. Jakobs tolv sønner lever. Jakob kalles nå «Israel» (1 Mos 45,28), og Guds forsyn har blitt åpenbart.

`Ja, Josef var nådig mot brødrene sine. Det hadde han råd til. Men hvordan lærer vi å vise nåde mot dem som har gjort oss ondt uten at det endte så godt som det gjorde for Josef?`