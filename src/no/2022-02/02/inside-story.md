---
title:  Misjonsfortelling
date:  08/04/2022
---

#### Jeg er en død mann, del 1

_Alfred C. Machona, Zimbabwe_

Den 23. desember forlot min kone Fortunate og jeg Harare for å feire jul sammen med barna våre hos besteforeldrene i en annen by. Langs veien sto mange mennesker og prøvde å få haik. Vi fikk øye på en kvinne vi kjente og tilbød henne skyss. Et ektepar klatret også inn, og vi satte av sted. Plutselig ble alt svart.

Det neste jeg merket var at beltet strammet. Stemmer langt borte. Bilen ristet. Så hørte jeg sirener. Litt etter ble jeg løftet ut av bilen og båret til en ambulanse. En sykepleier spurte hvem de skulle ringe. Jeg ga henne navnet på en pastor og en menighetsleder.

Pastoren møtte opp på sykehuset og sa: «Vi flytter deg til sykehuset i Harare.» Han spurte etter Fortunate, og fikk vite at en lastebil hadde kjørt henne og to av våre passasjerer til et annet sykehus. Hun hadde store indre blødninger. Pastoren fikk henne brakt til mitt sykehus. To ambulanser kjørte oss til Harare.

De neste to dagene ble Fortunate og jeg operert tre ganger. Legene fjernet 40 cm av tynntarmen hennes. Den var blitt skadet av bilbeltet. Venstre hånd og fot var også hardt skadet, og legene satte inn metallstifter.

Jeg fikk metallplater i venstre underarm og metallstifter i høyre ben. Det verste var ryggraden. Legen måtte operere gjennom halsen min og sette inn et implantat på fjerde og femte halsvirvel. Senere viste han meg et røntgenbilde og sa: «Vis dette til en hvilken som helst lege i verden og han vil si det jeg sier nå: Du er en død mann. Dette bildet viser at du enten er død eller lam fra skuldrene og ned.»

To uker senere fikk Fortunate og jeg komme hjem og begynne å lære å gå igjen. Da fikk vi høre at fem mennesker var døde i frontkollisjonen. Begge bilene var Hondaer. Mitt speedometer hadde stanset på 90 km/t, hans på 170. Passasjerene våre i baksetet var døde. De var tre i den andre bilen. Sjåføren og den ene passasjeren døde momentant. Den tredjes skjebne er ukjent.

Fortunate og jeg var i sjokk. Gud hadde spart oss. Men det var ikke alt. I april kunne jeg begynne på studiene ved Solusi University som planlagt.

En del av offeret i 2015 gikk til Solusi University for å doble kapasiteten i kafeteriaen fra 500 til 1000 plasser. Takk for dine misjonsgaver.

Les mer om Alfred neste uke. Se Alfred på YouTube: bit.ly/Alfred-Machona. Se bilder på Facebook: bit.ly/fb-mq.