---
title:  Slangens skjebne
date:  06/04/2022
---

`«Jeg vil sette fiendskap mellom deg og kvinnen, mellom din ætt og hennes ætt. Den skal ramme ditt hode, men du skal ramme dens hæl» (1 Mos 3,15). Hva sa Herren til slangen, og hvilket håp ligger i ordene?`

Gud begynner dommen med slangen fordi han han startet det hele. Slangen er også den eneste som blir fordømt i fortellingen.

Dette er på et vis skapelsen i revers. Skapelsen førte til liv, forståelse av godt og velsignelser, men dom fører til død, ondskap og forbannelser – men også til håp og løftet om frelse. Sammen med bildet av den knuste slangen som spiser støv (1 Mos 3,14), skinner håpet om menneskets frelse, uttrykt som en profeti. Allerede før Adam og Eva blir fordømt, gir Gud dem håp om frelse (1 Mos 3,15). Ja, de har syndet, og de vil lide og dø for sin synd. Men likevel får de håpet om frelse.

`Sammenlign 1 Mos 3,15 med Rom 16,20; Hebr 2,14 og Åp 12,17. Hvordan åpenbares både frelsesplanen og den store konflikten?`

Se på parallellene mellom 1 Mos 3,15 og Åp 12,17: dragen (slangen), rasende (fiendskap); sæden (avkom); og kvinnen i Eden og kvinnen i Åp 12,17. Slaget (den store konflikten) som kom til Edens hage i og med syndefallet, fortsetter til tidens ende. Men løftet om Satans nederlag ble allerede gitt i Edens hage ved at hodet hans skal knuses, et tema som blir klarere i Åpenbaringen, der hans endelige død skildres (Åp 20,10). Det vil si at menneskene helt fra begynnelsen av fikk håpet om at det vil bli en vei ut av det rotet som fulgte med kunnskapen om det onde, et håp som alle kan ha.

`Hvorfor er det så stor trøst i at Gud begynte å åpenbare frelsesplanen allerede i Edens hage, der synden og ondskapen på jorden begynte?`