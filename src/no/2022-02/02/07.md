---
title:  Til ettertanke
date:  08/04/2022
---

Tenk på sammenhengen mellom «livets tre» og «treet til kunnskap om godt og ondt». Sammenhengen antydes ved at begge sto «midt i hagen» (1 Mos 2,9). Men det er mer mellom de to trærne enn bare en geografisk sammenheng. Fordi mennesket tok av frukten til kunnskap om godt og ondt og var ulydige mot Gud, mistet de adgangen til livets tre og kunne ikke lenger leve evig. Denne sammenhengen er et prinsipp: Moralske og åndelige valg virker inn på vårt biologiske liv, som Salomo lærte sin sønn: «Min sønn, glem ikke min rettledning, ta vare på mine bud i hjertet! For de gir deg mange år og et langt liv og overflod av fred» (Ordsp 3,1–2). Denne sammenhengen ser vi også i det himmelske Jerusalem, hvor bare livets tre er til stede «midt mellom byens gate og elven» (Åp 22,2).

«Da Gud skapte Eva, skulle hun hverken stå over eller under mannen, men være hans like i alt. Det hellige paret skulle ikke ha interesser uavhengig av hverandre, og likevel skulle hver av dem tenke og handle selv. Men etter Evas synd og fordi hun hun hadde syndet først, sa Gud at Adam skulle herske over henne. Hun skulle underordne seg under mannen sin, det var en del av forbannelsen. Forbannelsen har ofte gjort kvinnens liv tungt. Mannen har på mange måter misbrukt den overlegenhet som Gud ga ham til egenmektig maktbruk. En uendelig visdom utarbeidet frelsesplanen, som gir menneskene en ny sjanse.» – _Testimonies for the Church_, bind 3, side 484.

**Spørsmål til drøftelse**

`Gud konfronterte Adam i Eden og stilte ham spørsmål, ikke bare for å vise ham hans skyld, men også for å lede ham til omvendelse. Dette temaet dukker opp igjen med Kain (1 Mos 4,9–10), syndfloden (1 Mos 6,5–8), Babels tårn (1 Mos 11,5) og Sodoma og Gomorra (1 Mos 18,21). Hvordan kommer tanken om en undersøkende dom til syne i disse hendelsene?`

`Hvorfor trodde Eva at det å spise av treet til kunnskap om godt og ondt ville gi henne visdom? Hvordan kan vi unngå en lignende feil, det vil si å trosse Guds ord i håp om noe «bedre» enn det Gud har tilbudt oss?`