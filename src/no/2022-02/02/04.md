---
title:  I dekning for Gud
date:  05/04/2022
---

`Les 1 Mos 3,7–13. Hvorfor gjemte Adam og Eva seg for Gud? Hvorfor sa Gud: «Hvor er du?» Hvordan prøvde de å begrunne sin oppførsel?`

Etter at de hadde syndet, følte Adam og Eva seg nakne fordi de mistet herlighetsklærne som gjenspeilte Guds nærvær (se Sal 8,6 og Sal 104,1–2). Guds bilde ble påvirket av synden. Verbet «lage» (flette sammen) i uttrykket «flettet sammen fikenblader» (1 Mos 3,7), var hittil bare brukt om Gud (1 Mos 1,7; 1 Mos 1,16; 1 Mos 1,25 osv.). Det er som om de erstatter Skaperen når de prøver å dekke over synden, en handling Paulus kaller rettferdighet ved gjerninger (Gal 2,16).

Når Gud kommer, spør han retorisk: «Hvor er du?» (1 Mos 3,9), samme type spørsmål som han siden stilte Kain (1 Mos 4,9). Gud visste selvsagt svaret. Han spurte for deres skyld, så de skulle se hva de hadde gjort, men også for å føre dem til omvendelse og frelse. Fra det øyeblikket menneskene syndet, arbeidet Gud for å frelse dem.

Hele opptrinnet gjenspeiler tanken om den undersøkende dom, som begynner med at dommeren forhører synderen (1 Mos 3,9) for å forberede ham på dommen (1 Mos 3,14–19). Men han gjør det også for å vekke en anger som kan føre til frelse (1 Mos 3,15). Dette er en gjennomgangstanke i Bibelen.

Som typiske syndere prøver Adam og Eva å unndra seg anklagen og gi andre skylden. Adam sier at det var kvinnen Gud hadde gitt ham (1 Mos 3,12) – hun fikk ham til å gjøre det. Det var hennes feil (og i siste instans også Guds), ikke hans.

Eva sier at det var slangen som lurte henne. Det hebraiske verbet nasha’, «bedra» (i 1 Mos 3,13), betyr å gi folk falske forhåpninger og få dem til å tro at de gjør rett (2 Kong 19,10; Jes 37,10; Jer 49,16).

Adam skylder på kvinnen og sier at hun ga ham frukten (det er noe sant i det), og Eva gir slangen skylden og sier at han lurte henne (også noe sant i det). Men begge var skyldige.

`Å gi andre skylden: Hvorfor er det så lett å gå i den fella?`