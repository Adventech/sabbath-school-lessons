---
title:  Menneskets skjebne
date:  07/04/2022
---

`Les 1 Mos 3,15–24. Hva skjedde med Adam og Eva som resultat av syndefallet?`

Guds dom over slangen blir kalt en forbannelse (1 Mos 3,14), men ikke Guds dom over kvinnen og mannen. Den eneste gangen ordet «forbannelse» brukes igjen, gjelder bare «jorden» (1 Mos 3,17). Altså hadde Gud andre planer for mannen og kvinnen enn for slangen. De fikk et håp han ikke fikk.

Fordi kvinnens synd skyldtes hennes befatning med slangen, ble verset som beskriver Guds dom over kvinnen knyttet til dommen over slangen. Ikke nok med at 1 Mos 3,16 kommer rett etter 1 Mos 3,15, men parallellene mellom de to profetiene viser at profetien om kvinnen i 1 Mos 3,16 skal leses sammen med den messianske profetien i 1 Mos 3,15. Guds dom over kvinnen, også barnefødsel, bør derfor forstås i frelsens positive lys (se også 1 Tim 2,14–15).

Siden mannens synd skyldes at han hørte på kvinnen i stedet for å høre på Gud, blir den jorden som mannen er tatt fra, forbannet (1 Mos 3,17). Derfor må mannen arbeide hardt (1 Mos 3,17–19), og så vil han «vende tilbake» til jorden han kommer fra (1 Mos 3,19), noe som aldri skulle ha skjedd og som ikke var en del av Guds opprinnelige plan.

Mot utsikten til død, vender Adam seg til kvinnen, der han ser håp om liv i hennes barnefødsel (1 Mos 3,20). Midt i dødsdommen ser han håp om liv.

Og som enhver god forelder hadde Gud bare ønsket dem det gode. Men nå som de kjente det onde, ville han gjøre alt han kunne for å frelse dem fra det. Så alt håp var ikke ute, til tross for deres ulydighet mot Gud og disse dommene.

`Vi tenker gjerne på «kunnskap» som noe godt i seg selv, men hvorfor er det ikke alltid tilfelle? Hvilke ting er det bedre at vi ikke vet?`