---
title:  Den forbudte frukten
date:  04/04/2022
---

`Les 1 Mos 2,16–17 og 1 Mos 3,1–6 (se også Joh 8,44). Sammenlign Guds ord til Adam med slangens ord til kvinnen. Hva er ulikt, og hva ligger i disse forskjellene?`

Legg merke til parallellene mellom Guds samtale med Adam (1 Mos 2,16–17) og Evas samtale med slangen. Det er som om slangen har tatt Guds sted og vet bedre enn ham. Først stilte han bare et spørsmål og antydet at kvinnen kanskje hadde misforstått Gud. Men så stilte Satan åpent spørsmålstegn ved Guds motiver og motsa ham.

Satans angrep gjelder to ting, døden og kunnskap om godt og ondt. Mens Gud sa at de helt sikkert kom til å dø (1 Mos 2,17), hevdet Satan at de ikke ville dø. Dermed antydet han nesten at menneskene var udødelige (1 Mos 3,4). Gud forbød Adam å spise av frukten (1 Mos 2,17), men Satan oppmuntret dem til å spise, for de ville bli som Gud hvis de gjorde det (1 Mos 3,5).

Satans to argumenter, udødelighet og likhet med Gud, fikk Eva til å spise av frukten. Straks kvinnen valgte å være ulydig mot Gud og spise den forbudte frukten, oppførte hun seg som om Gud ikke lenger var til stede og var erstattet av henne. Bibelteksten antyder dette personlighetsskiftet. Eva ordlegger seg som Gud: Evas vurdering av frukten, «at treet var godt» (1 Mos 3,6), minner om Guds vurdering av skaperverket, han «så at det var godt» (1 Mos 1,21 osv.).

Fristelsene til å være udødelig og å være som Gud, er utgangspunktet for tanken om udødelighet i gamle egyptiske og greske religioner. Ønsket om udødelighet, som de trodde var en egenskap ved Gud, fikk dem til å søke guddommelig status i håp om å oppnå udødelighet. Denne tankegangen snek seg inn i jødisk-kristne kulturer og har ført til troen på sjelens udødelighet.

`Tenk på alle som lærer at det bor noe udødelig i oss alle. Hvordan kan vår forståelse av menneskets natur og de dødes tilstand verne oss mot dette bedraget?`