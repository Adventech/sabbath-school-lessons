---
title:  Slangen
date:  03/04/2022
---

`Les 1 Mos 3,1–2 Kor 11,3 og Åp 12,7–9. Hvem er slangen, og hvordan lurer han Eva?`

Teksten begynner med «slangen». Ordstillingen viser vektlegging: «slange» er setningens første ord. «Slangen» står også i bestemt form. Det viser at dette er en kjent figur, leseren vet allerede hvem det er.

Skriften ser slangen som Guds fiende (Jes 27,1) og kaller ham «djevelen og Satan» (Åp 12,9). I Midtøsten sto slangen for ondskapens kraft.

«For å utføre sitt verk ubemerket, valgte Satan å bruke slangen som sitt medium. Det var en forkledning som svarte godt til hans bedragerske hensikter. Slangen var en av de klokeste og vakreste skapninger på jorden. Den hadde vinger, og når den fløy gjennom luften, var den et strålende syn med en glans som skinnende gull.» – _Alfa og Omega_, bind 1, side 32–33.

Når Bibelen beskriver djevelen, er han ikke bare en metafor (språkbilde). Han er et bokstavelig vesen og ikke bare et symbol på ondskapen eller menneskets mørke side.

Slangen står ikke frem som Guds fiende. Nei, han viser til Guds ord, som han gjentar og later til å støtte. Helt fra første stund siterer Satan gjerne Gud, og senere ser vi at han også siterer Bibelen (Matt 4,6).

Legg også merke til at slangen ikke starter noen diskusjon med kvinnen, han stiller et spørsmål som tyder på at han tror det Gud har sagt til dem: «Har Gud virkelig sagt ...?» (1 Mos 3,1). Fra første stund ser vi hvor slu og falsk han var. Og det virket.

`Satan lurte en syndfri Eva i Edens hage. Er vi mindre sårbare? Hva er det beste forsvaret mot hans falskhet?`