---
title:  Jakobs stige
date:  23/05/2022
---

Når Esau får vite at Jakob har fått farens velsignelse, skjønner han at han er blitt lurt og fortrengt av broren (1 Mos 27,36), og han vil drepe ham (1 Mos 27,42). Rebekka er urolig og vil forhindre en forbrytelse som ville bety døden for begge sønnene (1 Mos 27,45). Så hun får Isaks støtte (1 Mos 28,5) og oppfordrer Jakob til å flykte til hennes slekt (1 Mos 27,43). På vei i eksil møter Jakob Gud i en drøm på et sted som han kaller Betel, «Guds hus», og der vil han avlegge et løfte.

`Les 1 Mos 28,10–22. Sammenlign med 1 Mos 11,1–9. Hvordan er Betel ulikt Babel? Hva kan Jakobs erfaring ved Betel kontra det som skjedde i Babel lære oss om vårt gudsforhold?`

I drømmen ser Jakob en stige som går opp til Gud. Det samme hebraiske verbet, natsav, brukes om stigen som er «reist» (1 Mos 28,12) og Herren som «sto» (1 Mos 28,13), som om stigen og Herren er det samme.

Stigen er knyttet til forsøket på å nå himmelen i Babel. I likhet med Babels tårn når stigen til «himmelens dør». Men der Babels tårn representerer menneskelige anstrengelser for å gå opp og nå Gud, understreker Betel-stigen at tilgang til Gud bare kan oppnås ved at Gud kommer til oss, ikke gjennom menneskelig innsats.

Når det gjelder «steinen» som Jakob la hodet på og fikk drømmen, blir den symbolet på beth-El, «Guds hus» (1 Mos 28,17; se også 1 Mos 28,22), som peker på tempelet, helligdommen, sentrum for Guds frelseshandlinger for menneskene.

Men Jakob avgrenser ikke sitt uttrykk for tilbedelse og ærefrykt for det som hadde skjedd med ham til det åndelige og mystiske. Han vil gi en konkret respons. Derfor bestemmer han seg for å «gi deg tiende», ikke for å få Guds velsignelse, men som takk for Guds gave, som han alt har fått. Her ser vi også tanken om tiende lenge før Israel ble et folk.

`Les 1 Mos 28,22 igjen. «Tienden» tas av «alt du gir meg» (1 Mos 28,22). Hva kan vi lære av det Jakob sier om tienden, og hva den er?`