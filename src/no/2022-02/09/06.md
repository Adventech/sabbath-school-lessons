---
title:  Jakob drar
date:  26/05/2022
---

I denne historien var Jakob – som lurte faren og broren for å få førstefødselsretten, og som stjal den velsignelsen Isak hadde tiltenkt Esau – passiv overfor Laban og tjente ham trofast. Jakob vet godt at svigerfaren har lurt ham, men likevel lot han det passere. Det er vanskelig å forstå Jakobs passivitet i lys av hans temperament. Jakob kunne ha gjort opprør, eller iallfall motsatt seg Laban eller forhandlet med ham. Men det gjorde han ikke. Han gjorde det Laban hadde bedt om, enda så urettferdig det var.

Men da Rakels første sønn Josef ble født, hadde Jakob arbeidet 14 år for Laban (1 Mos 30,26) og tenker å forlate Laban og vende tilbake til det lovede land. Han er opptatt av å sørge for sitt «eget hus» (1 Mos 30,30).

`Les 1 Mos 30,25–32. Hva skjer, og hvordan resonnerer Jakob? Hva svarer Laban?`

Det hadde vært en lang omvei for Jakob, som hadde vært lenge hjemmefra. Det var nok ikke meningen å være hjemmefra så lenge, men begivenhetene holdt ham borte i årevis. Det er nå på tide å komme seg hjem, og for en familie han kommer tilbake med! Hans unaturlige føyelighet tyder på at han kan ha forandret seg. Han har lært troens lekse. Det vil si at Jakob ventet på et tegn fra Gud. Først når Gud taler til ham, bestemmer han seg for å dra.

Gud åpenbarer seg for Jakob som «Gud fra Betel» og befaler ham å forlate Labans hus og dra tilbake til «landet der du er født» (1 Mos 31,13). Gud hadde kalt Abram med de samme ordene (1 Mos 12,1).

Holdningen til Laban og hans sønner hjalp ham også å se at det var på tide å dra (se 1 Mos 31,1–2). «Jakob ville ha forlatt sin listige slektning lenge før om det ikke hadde vært av frykt for å møte Esau igjen. Men nå følte han seg truet av Labans sønner som betraktet hans rikdom som deres egen, og kanskje ville prøve å ta den fra ham med makt.» – _Alfa og Omega_, bind 1, side 174 [PP 193].

Derfor tok han familien og tingene sine og dro. Og så begynte en ny fase i den store sagaen om Guds paktsfolk.