---
title:  Til ettertanke
date:  27/05/2022
---

Gud valgte ikke Jakob fordi han fortjente det, men av nåde. Og likevel strevde Jakob hardt for å prøve å fortjene nåden (en selvmotsigelse). Hadde han fortjent den, ville det ikke være nåde. Det ville være gjerninger (se Rom 4,1–5), som er i strid med evangeliet. Først senere begynte Jakob å forstå Guds nåde og hva det ville si å stole på Gud, å leve i tro og være helt avhengig av ham. Ambisiøse mennesker kan lære av Jakobs liv: Prøv ikke å hevde deg på andres bekostning.

«Jakob ville skaffe seg førstefødselsretten med bedrag, men han ble skuffet. Han trodde han hadde tapt alt, forbindelsen til Gud, hjemmet og alt sammen, og han var en skuffet flyktning. Men hva gjorde Gud? Han så ham i hans håpløse tilstand, han så skuffelsen, og han så at det var stoff der som ville gi Gud æren. Han hadde ikke før sett hans tilstand før han viser ham den mystiske stigen, et bilde på Jesus Kristus. Dette mennesket hadde mistet all kontakt med Gud, og himmelens Gud ser på ham og samtykker i at Kristus skal bygge bro over den kløften synden har skapt. Vi har kanskje tenkt: Jeg vil til himmelen, men hvordan kan jeg komme dit? Jeg ser ingen vei. Det var slik Jakob tenkte, og derfor gir Gud ham synet om stigen, og den stigen forbinder jorden med himmelen, med Jesus Kristus. Man kan klatre den, for den hviler på jorden og det øverste trinnet når opp i himmelen.» – Ellen G. White Comments, _SDA Bible Commentary_, vol. 1, side 1095.

**Spørsmål til drøftelse**

`Se på noen av disse personlighetene (Isak, Rebekka, Jakob, Esau, Laban, Rakel, Lea) i noen av disse fortellingene. Se så mye løgn og bedrag det var. Hva sier dette om menneskenaturen og Guds nåde?`

`Hva er det i historien om Jakob som viser at han modnet og vokste i tro over tid?`

`Hvordan kan vi adventister risikere å ha samme holdning til førstefødselsretten som Esau? Det vil si: Hvordan kan vi unngå at vi slutter å elske og sette pris på alt det lyset Gud har gitt oss?`