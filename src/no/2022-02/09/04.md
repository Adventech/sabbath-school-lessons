---
title:  Bedrageren tatt ved nesen
date:  24/05/2022
---

`Les 1 Mos 29,1–30. Hvordan og hvorfor tillater Gud Labans bedrag? Hva lærte Jakob?`

Det første Jakob ser når han kommer til bestemmelsesstedet, er en stein, kanskje et pek tilbake til steinen i Betel, som representerte Guds nærvær (1 Mos 28,18–19). Det er tross alt ved denne steinen Jakob får treffe Rakel. Når hyrdene forteller at Rakel kommer med sauene sine for å gi flokken sin vann, ber Jakob dem om å rulle vekk steinen. De nekter, og det gir Jakob muligheten til å gjøre det alene og hilse på Rakel (1 Mos 29,11).

Rakel svarte med å løpe hjem. Denne første kontakten mellom Jakob og Rakel bar frukt: «Jakob var blitt glad i Rakel» (1 Mos 29,18), til de grader at de syv årene han arbeidet for Laban for å få Rakel, føltes som «noen få dager» (1 Mos 29,20).

Men etter de syv årene blir Jakob lurt. På bryllupsnatten er det storesøster Lea, og ikke Rakel, som Jakob finner i sengen. Laban hadde lurt ham ved å utnytte festens forvirring og Jakobs sterke følelser og sårbarhet. Jakob bruker nå det samme grunnordet for å «lure» (1 Mos 29,25) som Isak hadde brukt om Jakobs oppførsel mot sin far og sin bror (1 Mos 27,35).

Merk at den samme tankegangen også er underforstått i gjengjeldelsesloven «øye for øye, tann for tann» (2 Mos 21,24, se også 1 Mos 9,6), som tvinger synderen til å identifisere seg med sitt offer ved at den skyldige får oppleve det samme som offeret. Det som Jakob hadde gjort mot andre, ble nå gjort mot ham.

Nå forstår Jakob hva det vil si å bli lurt. Ironisk nok bruker Gud Labans bedrag til å lære ham om sitt eget bedrag. Som bedrager (1 Mos 27,12) vet Jakob hva et bedrag er, men han blir overrasket når han selv blir utsatt for det. Derav spørsmålet: «Hvorfor har du lurt meg?» (1 Mos 29,25), som viser at han vet at det er galt å bedra.

`Selv om Jakob var bedrageren, ble han selv lurt. Hvordan kan vi lære å stole på Gud når vi ikke ser at «rettferdigheten» vinner, når mennesker som gjør ondt, slipper unna med det, eller når vi ser de uskyldige lide?`