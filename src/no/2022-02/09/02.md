---
title:  Jakob og Esau
date:  22/05/2022
---

Les 1 Mos 25,21–34. Sammenlign personligheten hos Jakob og Esau. Hvilke egenskaper hos Jakob gjorde at han kunne være verdig Isaks velsignelse?

Helt fra mors liv forstår vi at Jakob og Esau er ulike og vil stå hverandre imot. Mens Esau er en tøff jeger, er Jakob en «mild» kar som sitter i teltet og mediterer. Det hebraiske ordet tam (mild), er det verbet som brukes om Job og Noah, oversatt som «from» om Job (Job 1,8) og «helstøpt» om Noah (1 Mos 6,9).

Denne forskjellen trer klarere frem senere i livet (1 Mos 27,1–28,5). Når Esau kommer sliten og sulten hjem, lager Jakob en linserett. For Esau er den synlige og fysiske gleden av maten her og nå viktigere enn den fremtidige velsignelsen som er knyttet til førstefødselsretten.

«Løftene til Abraham som ble bekreftet overfor sønnen Isak, var det store målet for Isaks og Rebekkas håp og lengsler. Esau og Jakob kjente godt til disse løftene. De var blitt opplært til å betrakte førstefødselsretten som noe meget viktig, for den innbefattet ikke bare arverett til verdslig rikdom, men var også en åndelig forrett. Den som fikk førstefødselsretten, skulle være familiens prest, og i hans slekt skulle gjenløseren komme.» – _Alfa og Omega_, bind 1, side 166 [PP 177].

For Jakob er det derimot velsignelsens fremtidige åndelige betydning som betyr noe. Men senere, og tilskyndet av moren (se 1 Mos 27), bedrar Jakob med viten og vilje faren idet han bruker navnet «Herren din Gud» (1 Mos 27,20) når han begår bedraget. Det var et stygt bedrag han gjorde seg skyldig i, selv om det var for noe han visste var godt.

Bedraget fikk tragiske følger og gjorde familien enda mer skakkjørt enn den var fra før.

`Jakob ønsket noe godt, noe verdifullt (sammenlignet med brorens holdning). Men han brukte bedrag og løgn for å få det. Hvordan kan vi unngå å gjøre ondt for å oppnå «det gode»?`