---
title:  Skapelsen
date:  28/03/2022
---

`Les 1 Mos 1,4; 1 Mos 1,10; 1 Mos 1,12; 1 Mos 1,18; 1 Mos 1,21; 1 Mos 1,25; 1 Mos 1,31 og 1 Mos 2,1–3. Hva menes med «det var godt» i den første skapelsesfortellingen? Hva er underforstått i skapelsens avslutning? (1 Mos 2,1–3).`

På hvert trinn i skapelsesfortellingen vurderer Gud sitt verk som tov, «godt». Folk tenker gjerne at dette adjektivet betyr at skaperverket var vellykket og at Guds ord om at «det var godt» betyr at «det funket». Lyset lyste opp (1 Mos 1,4). Plantene ga frukt (1 Mos 1,12) og så videre.

Men ordet betyr mer enn at noe virker. Bibelen bruker også ordet tov for å uttrykke en estetisk verdsettelse av noe vakkert (1 Mos 24,16). Det brukes også som motsetning til ondt (1 Mos 2,9), som er forbundet med døden (1 Mos 2,17).

Uttrykket «det var godt» betyr at skapelsen fungerte godt, den var vakker og fullkommen, og at det ikke var noe ondt i den. Verden var «ennå ikke» som vår verden, berørt av synd og død, en tanke som bekreftes i innledningen til den andre skapelsesfortellingen (se 1 Mos 2,5).

Denne skildringen av skapelsen strider mot evolusjonslæren, som lærer at verden formet seg gradvis gjennom en rekke hendelser og gikk fra en dårligere tilstand til en bedre.

Forfatteren sier derimot at Gud plutselig og med overlegg skapte verden (1 Mos 1,1). Det var ingen tilfeldighet. Verden ble ikke til av seg selv, men var et resultat av Guds vilje og ord (1 Mos 1,3). Verbet bara’, «skape», i 1 Mos 1 sier at Gud «skapte» himmelen og jorden. Det forekommer bare med Gud som subjekt, og det betegner noe plutselig: Gud talte, og det sto der.

Skapelsesteksten sier at «alt» ble gjort da (1 Mos 1,31), og ifølge Skaperen selv var det «svært godt» (1 Mos 1,31). 1 Mos 1,1 angir selve hendelsen, skapelsen av himmel og jord, og 1 Mos 2,1 sier at den var avsluttet. Og det hele ble fullført på syv dager, inkludert sabbaten.

`Hvorfor avviser tanken om milliarder år med evolusjon skapelsesfortellingen? Hvorfor er de to synspunktene uforenlige?`