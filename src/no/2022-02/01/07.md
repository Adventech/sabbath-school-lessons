---
title:  Til ettertanke
date:  01/04/2022
---

Les «Vitenskapen og Bibelen» side 68 i _Utdanning for livet_; «Da verden ble til» i _Alfa og Omega_, bind 1, side 22–30.

«Siden naturens bok og åpenbaringens bok er preget av den samme mesters tanker, kan de ikke unngå å være i harmoni med hverandre. Med forskjellige metoder og på forskjellige språk vitner de om de samme store sannhetene. Vitenskapen oppdager stadig nye under, men når forskningen forstås riktig, innebærer den ikke noe som strider mot Guds åpenbarte ord. Naturens bok og det skrevne ord kaster lys over hverandre. Når de forteller oss om de lovene Gud arbeider etter, blir vi bedre kjent med ham.

Men folk har trukket feilaktige slutninger av ting de har observert i naturen, og dette har fått mange til å tro at det er motsetninger mellom vitenskap og åpenbaring. For å gjenopprette harmonien, har man valgt bibeltolkninger som undergraver og ødelegger kraften i Guds ord. Man har ment at geologien motsier en bokstavelig forståelse av den mosaiske skapelsesberetningen. Det hevdes at det måtte millioner av år til for at jorden skulle utvikle seg fra kaos. I et forsøk på å få Bibelen til å stemme med denne antatt vitenskapelige oppdagelsen har man gått ut fra at skapelsesdagene var lange, ubestemmelige tidsperioder som varte i tusener eller til og med millioner av år.

Det er ikke nødvendig å trekke slike konklusjoner. Bibelens beretning harmonerer med seg selv og med det naturen lærer oss.» – _Utdanning for livet_, side 68, 69.

**Spørsmål til drøftelse**

`Hvorfor ville det påvirke vår tro hvis vi mente at disse historiene om begynnelsen var legender, «myter» laget for å gi oss åndelige lærdommer, men uten bunn i virkeligheten? Hva i bibelteksten tyder på at forfatteren visste at de var like «historiske» som resten av 1. Mosebok? Hva sier Jesus om historienes historiske sannhet?`

`Hva lærer 1. Mosebok oss om betydningen av å forvalte jorden? Hvordan kan vi være gode forvaltere av kloden og samtidig unngå å tilbe skaperverket? (se Rom 1,25.)`

`Synden har herjet i årtusener, men hvordan viser det «svært gode» skaperverkets skjønnhet og majestet seg for oss og vitner om Guds godhet og makt?`