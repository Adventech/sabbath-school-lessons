---
title:  Mennesket blir skapt
date:  30/03/2022
---

Skapelsen av mennesket er Guds siste skaperhandling, iallfall ifølge 1. Mosebok. Mennesker er skapelsens høydepunkt, formålet med jorden.

`Les 1 Mos 1,26–29 og 1 Mos 2,7. Hva er sammenhengen mellom disse to skapelsesfortellingene?`

At Gud har skapt mennesker i sitt bilde, er en av de dristigste uttalelsene i Bibelen. Bare mennesket er skapt i Guds bilde. Selv om «Gud laget alle slags ville dyr» (1 Mos 1,25), skapte han mennesket i sitt eget bilde (1 Mos 1,27). Dette har ofte blitt begrenset til menneskets åndelige natur, som at «Guds bilde» bare forstås som det å representere Gud administrativt, eller det åndelige forholdet til Gud eller hverandre.

Selv om dette også er riktig, rommer det ikke den viktige fysiske virkeligheten i denne skapelsen. Begge dimensjonene er inkludert i de to ordene «bilde» og «ligner» om denne prosessen i 1 Mos 1,26. Mens tselem, «bilde», peker på kroppens konkrete form, viser demut, «likhet» til abstrakte egenskaper som kan sammenlignes med den guddommelige person.

Derfor bør «Guds bilde» forstås helhetlig, i lys av det bibelske synet på menneskenaturen. Bibelteksten bekrefter at menn og kvinner er skapt i Guds bilde både fysisk og åndelig. «Da Adam og Eva kom fra Skaperens hånd, lignet de sin skaper både fysisk, mentalt og åndelig.» – _Utdanning for livet_, side 10 [Ed 15].

Denne helhetlige forståelsen av Guds bilde bekreftes i den andre skapelsesfortellingen, som sier at «mennesket ble en levende skapning» (1 Mos 2,7), eller bokstavelig talt «en levende sjel» (nefesh), som følge av to ting Gud gjorde: Han «formet» og «blåste». Merk at «blåste» ofte peker på den åndelige siden, men den er også nært knyttet til evnen til å puste, den delen av mannen som ble «formet … av støv fra jorden.» Det er «livets ånde» dvs. pust (åndelig) og liv (fysisk).

Gud vil senere gjøre en tredje ting, denne gangen for å skape kvinnen av mannens kropp (1 Mos 2,21–22) for å vise at hun er av samme natur som mannen.