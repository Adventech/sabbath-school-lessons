---
title:  Skapelsens gud
date:  27/03/2022
---

`Les Sal 100,1–3. Hva er menneskets respons på skapelsens Gud, og hvorfor?`

I 1 Mos 1 er det første budskapet i skapelsesfortellingen «Gud». Vi hører det allerede i ordene: «I begynnelsen skapte Gud» (1 Mos 1,1). I første linje står ordet «Gud» midt i verset. Teksten om skapelsen vektlegger Gud, skapelsens opphav.

1. Mosebok begynner med to ulike presentasjoner av Gud. I den første skapelsesfortellingen (1 Mos 1,1–2,4) står Gud uendelig langt fra mennesket som den oversanselige Gud, Elohim, som viser til Guds overherredømme. Navnet Elohim betegner forrang og kraft, og bruken av flertallsformen i ordet uttrykker tanken om majestet og oversanselighet.

I den andre skapelsesfortellingen (1 Mos 2,4–25) er Gud nær og personlig, YHWH, et navn mange mener betegner nærhet og relasjoner. Skapelsesteksten som helhet er altså en appell om å tilbe Gud: først å erkjenne hans uendelige storhet og makt, og samtidig å innse at vi trenger ham fordi han skapte oss (Sal 100,3). Derfor forbinder mange av salmene tilbedelse med skapelsen (Sal 95,1–6; Sal 139,13–14; se også Åp 14,7).

Dette synet på Gud som majestetisk og mektig, men også nær og kjærlig og i et forhold til oss, sier noe om hvordan vi skal nærme oss Gud i tilbedelse. Ærefrykt og ærbødighet går hånd i hånd med glede og forsikring om hans nærhet, tilgivelse og kjærlighet (se Sal 2,11). Selv rekkefølgen i de to skildringene av Gud gir mening: opplevelsen av Guds nærhet følger opplevelsen av Guds avstand. Når vi har innsett at Gud er stor, kan vi verdsette hans nåde og glede oss over hans fantastiske og kjærlige nærvær i vårt liv.

`Tenk på Guds makt, som bærer kosmos, og likevel kan være så nær den enkelte. Hvorfor er denne sannheten så fantastisk?`