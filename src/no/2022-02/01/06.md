---
title:  Menneskets plikt
date:  31/03/2022
---

Da Gud skapte det første mennesket, ga han det tre gaver: Edens hage (1 Mos 2,8), mat (1 Mos 2,16) og kvinnen (1 Mos 2,22).

`Les 1 Mos 2,15–17. Hva er menneskets plikt overfor skapelsen og overfor Gud? Hva er sammenhengen mellom de to pliktene?`

Menneskets første plikt gjelder miljøet Gud har satt oss i: «å dyrke og passe den» (1 Mos 2,15). Verbet ‘avad, «dyrke», viser til arbeid. Det er ikke nok å få en gave. Vi må jobbe med den og gjøre den fruktbar – en lekse Jesus gjentar i lignelsen om talentene (Matt 25,14–30). Verbet shamar, «passe», viser at vi skal ta vare på det vi har mottatt.

Den andre plikten gjelder maten. Vi må huske at Gud ga den til mennesker (se 1 Mos 1,29). Gud sa også til Adam: «Du må gjerne spise» (1 Mos 2,16). Mennesket skapte ikke trærne eller maten på dem. De var en gave, en gave i nåde.

Men det er også et påbud her: De skulle motta og nyte Guds gave «av alle trærne». Likevel føyer Gud til en begrensning. De skal unnlate å spise av et bestemt tre. Grenseløs nytelse fører til døden. Dette prinsippet gjaldt i Edens hage og gjelder på mange måter også i dag.

Mannens tredje plikt angår kvinnen, Guds tredje gave: «Derfor skal mannen forlate sin far og sin mor og holde fast ved sin kvinne» (1 Mos 2,24). Dette understreker ansvaret overfor ektepakten og hensikten med å være «én kropp», altså én person (se også Matt 19,7–9).

At mannen som skal forlate foreldrene, kan ha å gjøre med Bibelens generelle bruk av hankjønnsformen. Så budet gjelder kanskje også kvinnen. Uansett innebærer ekteskapet ansvar når Guds gave er mottatt, et ansvar både mannen og kvinnen har.

`Tenk på alt Gud har gitt deg. Hva er ditt ansvar med det du har fått?`