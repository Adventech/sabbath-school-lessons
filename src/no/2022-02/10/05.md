---
title:  Avgudsdyrking
date:  01/06/2022
---

`Les 1 Mos 34,30–35,15. Hva sier det som skjedde oss om sann tilbedelse?`

Straks etter at Jakob klaget over at freden med kanaanittene var satt i fare (1 Mos 34,30), og etter irettesettelsen av hans to sønner (1 Mos 34,30), oppfordrer Gud ham til å forlate Sikem og dra tilbake til Betel for å fornye pakten. Herren sier at når han kommer dit, må han bygge et alter.

Det første vi leser etter Guds befaling, er at Jakob ba folket sitt om å fjerne de kanaaneiske avgudene som ble tatt under plyndringen i byen Sikem og de husgudene som Rakel hadde stjålet (1 Mos 31,19; 1 Mos 31,32). Alt dette er viktig for pakten med Gud.

Disse avgudene ble trolig tilbedt til tross for Jakobs forhold til Gud. Å forlate Sikem var ikke nok hvis Jakob skulle unnslippe kanaaneernes innflytelse. Han måtte få avgudene ut av leiren og ut av sitt folks hjerte.

Omvendelse er noe mer enn å flytte fra ett sted til et annet, eller fra en kirke til en annen. Det viktigste er at vi ved Guds nåde søker å rense avgudene ut av hjertet, for samme hvor vi bor, kan nesten hva som helst bli en avgud.

Når Jakob adlyder Gud og går frem etter hans bud, griper Gud til slutt inn og «en redsel fra Gud» (1 Mos 35,5) griper alle rundt dem, og de tør ikke angripe Jakob. Nå er Jakob og «alt folket som var med ham» klar til å tilbe (1 Mos 35,6). Det tyder på at familien igjen står samlet. Jakob gir stedet navnet El-Betel til minne om drømmen om stigen, et tegn på at forbindelsen mellom himmel og jord, som har vært brutt en stund, nå er gjenopprettet.

Denne gangen legges det vekt på Betels Gud i stedet for selve stedet. Det blir personlig igjen når Gud minner Jakob om navnet «Israel» (1 Mos 35,10), med det dobbelte løftet som denne velsignelsen innebærer. Jakobs velsignelse betyr for det første fruktbarhet, videreføring av den messianske ætt og mange folks tilblivelse (1 Mos 35,11). For det andre peker den på det lovede land (1 Mos 35,12).

`Hvordan kan avgudsdyrkelse snike seg inn i vårt hjerte, og hva kan vi gjøre med det?`