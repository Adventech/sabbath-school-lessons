---
title:  Misjonsfortelling
date:  03/06/2022
---

#### Uventet frieri

_Esmeralda João Melo (27), Angola_

Far går i én menighet og mor i en annen. Som barn gikk jeg i begge, annenhver uke. Men som 18-åring sluttet jeg å gå. “Hvorfor kommer du ikke lenger,” spurte mor. “Jeg trives ikke,” sa jeg. “Så finn en menighet du trives i. Gi Gud en sjanse,” sa mor.

Da storesøster ble forlovet, fikk de ekteskapsveiledning hos en adventistpastor. De sluttet seg til Adventistkirken da de ble gift, og hun sendte meg mange bibelvers og prekener.

Så skjedde noe uvanlig. En venn ba meg overgi meg til Gud. Jeg visste hun hadde bedt for meg. Samme uke ba en annen venn meg om å overgi meg til Gud. Hun ba med meg og ba Gud gi meg en gudfryktig mann. Det rørte mitt hjerte. Noen dager senere sa min storesøster at Gud hadde irettesatt henne med Esek 3,18–19. Det ga et sett i meg da hun sa dette. “Ja, men jeg går jo i mors kirke,” sa jeg. “Men du trives ikke der. Gå i en adventistkirke. Gi dem en sjanse.”

Jeg lovte å gå i en adventistkirke på sabbaten, men jeg gikk ikke, for jeg ble bedt om å arbeide den dagen. Det samme skjedde de neste tre sabbatene. Da søsteren min fikk høre det, sa hun: “Noen jobber er ikke Guds velsignelse. Du må la Gud komme først.”

Så ble jeg syk og gikk til legen. Han hadde vært legen min i fire år og kjente meg godt. Men denne gangen overrasket han meg. Midt under samtalen fridde han. Han hadde aldri vist noen interesse for meg før, men da han fridde, likte jeg tanken på å være gift med ham. “Jeg vil gjerne gifte meg med deg,” sa jeg.

Han smilte. “Jeg er adventist og vil gjerne at min kone også skal være det.” Jeg smilte: “Ikke noe problem,” sa jeg. Jeg mente det. Etter alt som hadde skjedd de siste ukene kunne jeg ikke motstå Guds kall lenger. Jeg meldte meg til en dåpsklasse.

I dag er jeg adventist, men ikke fordi legen fridde eller fordi søsteren min maste på meg. Heller ikke fordi jeg trives i kirken. Jeg er adventist fordi Gud kalte meg. Jeg hører ham til.

En del av offeret 13. sabbat dette kvartalet vil gå til å bygge en adventistskole i Esmeraldas hjemby Luanda i Angola. Takk for at du planlegger et godt offer.

Last ned bilder på Facebook: bit.ly/fb-mq.