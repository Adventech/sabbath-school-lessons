---
title:  Overgrepet mot Dina
date:  31/05/2022
---

Nå som Jakob har forsonet seg med broren, vil han bosette seg i Kanaan i fred. Ordet shalem, «vel» (1 Mos 33,18), av ordet shalom, «fred», preger hans reise for første gang.

Etter å ha kjøpt et stykke land av innbyggerne (1 Mos 33,19), reiser han et alter og viser sin tro og erkjennelse av hvor avhengig han er av Herren. For hvert offer han bar frem, var det en tilbedelseshandling.

Men for første gang i livet får Jakob-Israel oppleve problemene med å bosette seg i landet. Som Isak ved Gerar med Abimelek (1 Mos 26,1–33), prøver Jakob å komme ut av det med kanaanittene.

`Les 1 Mos 34. Hva forstyrret planene hans om en fredelig tilværelse?`

Denne hendelsen viser karakterenes tvetydighet. Sikem, som forgriper seg på Dina, beskrives også som oppriktig, han elsker Dina og vil prøve å gjøre bot. Han er til og med villig til å gjennomgå paktritualet omskjæring.

Simon og Levi, som gjerne vil oppfattes som forsvarere av Gud og hans bud, og som er imot inngifte med kanaanittene (3 Mos 19,29) tyr til løgn og bedrag (1 Mos 34,13) og vil drepe og plyndre (1 Mos 34,25–27). Handlingene deres var ikke bare kritikkverdige: Hvorfor ikke straffe bare den som hadde forgrepet seg? De kunne også skape mange flere problemer.

Jakob er bare opptatt av fred. Han sier ingenting da han får vite at datteren er blitt voldtatt (1 Mos 34,5). Men da han fikk høre hva sønnene hans hadde gjort, irettesatte han dem på grunn av det som nå kunne skje: «Dere har ført ulykke over meg. Dere har gjort meg forhatt hos dem som bor i landet, hos kanaaneerne og perisittene. Jeg har bare noen få menn. Samler de seg mot meg, slår de meg, og jeg og mitt hus blir utryddet.» (1 Mos 34,30).

`Gang på gang ser vi løgn og bedrag, så vel som godhet og nåde i disse historiene. Hva sier dette om menneskenaturen?`