---
title:  Kamp med gud
date:  29/05/2022
---

Borte fra Laban får Jakob en ny opplevelse med Gud. Han vet at Esau kommer med «fire hundre mann» (1 Mos 32,6). Jakob ber inderlig til Gud, selv om han innser at: «Jeg er ikke verdig all den miskunn og troskap som du har vist din tjener» (1 Mos 32,10). Jakob forstod hva nåde var. Og hva gjorde Gud?

`Les 1 Mos 32,22–31 og Hos 12,4–5. Hvilken åndelig betydning har denne historien?`

Jakob er ulykkelig over det som holdt på å skje og slår leir for natten etter å ha gjort det han kan for å beskytte familien. Plutselig blir han angrepet av «en mann» (1 Mos 32,24). Dette begrepet kan ha spesielle overtoner av Guds nærvær (se Jes 53,3). Daniel benyttet det om presten Mikael (Dan 10,5). Josva benyttet det om «føreren for Herrens hær», som var Herren, YHWH selv (Jos 5,13–15).

Midt i kampen må det ha blitt klart for Jakob at han kjempet med Gud selv, for han sa: «Jeg slipper deg ikke uten at du velsigner meg» (1 Mos 32,26). Når han klamret seg til Gud og nektet å gi slipp, viser det hans sterke ønske om tilgivelse og å leve rett med Gud.

«Det feilgrep som hadde ført til Jakobs synd da han ved et bedrag skaffet seg førstefødselsretten, stod nå helt klart for ham. Han hadde ikke satt sin lit til Guds løfter, men hadde ved egne anstrengelser prøvd å virkeliggjøre det som Gud ville ha sørget for i sin tid og på sin måte.» – _Alfa og Omega_, bind 1, side 179 [PP 197].

Og beviset for at han var tilgitt, var at navnet hans ble endret fra påminnelsen om hans synd til et navn som feiret hans seier. «Du skal ikke lenger hete Jakob. Israel skal være navnet ditt, for du har kjempet med Gud og mennesker og vunnet» (1 Mos 32,28).

`Hva har du opplevd av kamper med Gud? Hva vil det si å kjempe med Gud, og hvorfor er det viktig at vi har noen slike erfaringer?`