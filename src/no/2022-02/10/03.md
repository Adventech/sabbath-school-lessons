---
title:  Brødrene møtes
date:  30/05/2022
---

Jakob forlater nå Peniel, «Guds ansikt» (se 1 Mos 32,30), stedet hvor han opplevd møtet med Gud, for å møte sin bror. Etter 20 års atskillelse ser Jakob ham komme med 400 mann (1 Mos 33,1). Jakob er urolig, og forbereder seg og familien på det som kan komme til å skje.

`Les 1 Mos 33. Hvilken sammenheng er det mellom Jakobs opplevelse av å se Guds ansikt i Peniel og opplevelsen av å se brorens ansikt? Hva sier dette om vårt forhold til Gud og vårt forhold til våre søsken?`

Jakob bøyer seg syv ganger for broren (1 Mos 33,3) som han flere ganger kaller «min herre» (1 Mos 33,8; 1 Mos 33,13; 1 Mos 33,15) og seg selv som hans «tjener» (1 Mos 33,5; se også 1 Mos 32,4; 1 Mos 32,18 og 1 Mos 32,20). Jakob bøyer seg syv ganger, et ekko av farens syv velsignelser (1 Mos 27,27–29), og når han bøyer seg, reverserer han sin fars velsignelse om at folkeslag skal «bøye seg for deg» (1 Mos 27,29).

Det er som om Jakob ville betale tilbake det han skyldte broren og gi tilbake velsignelsen han har stjålet fra ham (se 1 Mos 33,11). Da Esau så broren, handlet han helt uventet. Han løp bort til Jakob, og i stedet for å drepe ham, «kysset [han] ham. Og de gråt» (1 Mos 33,4).

Senere sa Jakob til Esau: «Da jeg så ditt ansikt, var det som om jeg så Guds eget ansikt» (1 Mos 33,10). Jakob sier dette fordi han forstår at Esau har tilgitt ham. Det hebraiske ordet ratsah, «vennlig» (1 Mos 33,10) er et teologisk uttrykk og brukes om et offer som møter «velvilje» hos Gud, «akseptert» av Gud, og som så innebærer Guds tilgivelse (3 Mos 22,27; Am 5,22).

Jakobs opplevelse av Guds tilgivelse i Peniel, der han så Guds ansikt, gjentas idet han opplever brorens tilgivelse, som han sier er som å se Guds ansikt. Jakob opplever et nytt Peniel. Det første forberedte ham på det andre. Han er tilgitt av både Gud og broren. Nå forstår han enda bedre enn før hva nåde er.

`Hva har andres tilgivelse lært deg om nåden?`