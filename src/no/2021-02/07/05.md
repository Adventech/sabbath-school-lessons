---
title:  Gud og Israel
date:  12/05/2021
---

**“Hvis dere adlyder min røst og holder min pakt, skal dere være min dyrebare eiendom framfor alle andre folk; for hele jorden er min. Dere skal være et kongerike av prester og et hellig folk for meg. Dette er de ordene du skal si til israelittene” (2 Mos 19,5–6).**

Her foreslår Gud en pakt med israelittene. Han har på en måte kalt dem, men kallet blir ikke automatisk gitt uten at de velger det. De måtte samarbeide. Selv utfrielsen fra Egypt forutsatte et samarbeid: Hvis de ikke hadde gjort det Gud sa (f.eks. å stryke blodet på dørstolpene), ville de ikke ha blitt fridd ut. Så enkelt var det. Her sier heller ikke Herren: “Dere skal være min dyrebare eiendom og et kongerike av prester enten dere liker det eller ei.” Slik fungerer det ikke, og det er ikke det teksten sier.

`Les 2 Mos 19,5–6 igjen. Hvordan forstår du det Gud sier i lys av frelse ved tro? Opphever befalingen om å adlyde Gud begrepet frelse ved nåde? Hvordan hjelper tekstene nedenfor deg med å forstå svaret? Rom 3,19–24; Rom 6,1–2; Rom 7,7; Åp 14,12.`

“Vi fortjener ikke frelse ved vår lydighet, for frelsen er en ufortjent gave fra Gud som vi må ta imot i tro. Men lydighet er troens frukt.” – _Veien til Kristus_, side 70 [SC 61].

Tenk på hva Gud var villig til å gjøre for israelittene: Han reddet dem fra slaveriet i Egypt på mirakuløst vis, men han ville også gjøre dem til sin helt spesielle eiendom, et folk av prester. Gud bygget deres forhold til ham på hans frelse (både i tiden, som utfrielsen fra slaveriet i Egypt, og for evig), og søkte å løfte dem opp på et åndelig, intellektuelt og moralsk plan som ville få oldtidens nasjoner til å måpe. Og alt dette var for at de skulle forkynne evangeliet for folkeslagene. Den eneste responsen som var nødvendig, var lydighet.

`Hvordan bør vår egen personlige opplevelse med Gud gjenspeile det samme prinsippet vi ser i dagens avsnitt?`