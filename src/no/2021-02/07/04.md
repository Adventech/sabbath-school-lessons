---
title:  Sinai-pakten
date:  11/05/2021
---

2 Mos peker på tre store begivenheter. Selve utvandringen, inngåelsen av pakten og oppføringen av telthelligdommen hever seg som tre fjell over de mindre hendelsene. Inngåelsen av pakten i 2 Mos 19–24 var Everest-fjellet av de tre. En kort skisse viser rekkefølgen og sammenhengen mellom hendelsene.

Se på hendelsesforløpet, selv om du ikke har tid til å slå opp alle versene nedenfor.

1. Israel slår leir ved Sinai etter at Gud har fridd dem ut (2 Mos 19,1–2).
2. Guds forslag om en pakt med Israel (2 Mos 19,3–6).
3. Israels svar, de tar imot pakten (2 Mos 19,7–8).
4. Forberedelser til formell mottakelse av pakten (2 Mos 19,9–25).
5. De ti bud forkynnes (2 Mos 20,1–17).
6. Moses som mellommann for pakten (2 Mos 20,18–21).
7. Paktprinsippene i detalj (2 Mos 20,22 til 2 Mos 23,22).
8. Pakten besegles (2 Mos 24,1–18).

Denne pakten spiller en viktig rolle i frelsesplanen. Det er den fjerde pakten i Bibelen (etter paktene med Adam, Noah og Abraham), og her åpenbarer Gud seg mer fullstendig enn før, spesielt når hele helligdomstjenesten innføres. Dermed blir helligdommen Guds middel til å vise folket den frelsesplanen de skulle åpenbare for verden.

Gud hadde løst ut Israel fra slaveriet i Egypt, men han ville at de skulle forstå at utfrielsen var noe større og viktigere enn bare frihet fra fysisk trelldom. Han ønsket å fri dem fra syndens slaveri, og det kunne bare skje gjennom Messias’ offer, som skildret i bildene og symbolene i helligdomstjenesten. Derfor er det ikke så rart at israelittene fikk veiledning om en helligdomstjeneste kort tid etter at de ble fridd ut fra slaveriet og mottok loven, for i helligdomstjenesten åpenbarte Gud frelsesplanen – som er paktens sanne betydning og formål. For pakten er fremfor alt en frelsespakt som Gud tilbyr syndere. Det var slik den var i Edens hage, og det var også slik den var på Sinai.

`Hvorfor var det nødvendig med en pakt mellom Gud og israelittene? (se 5 Mos 29,10–13, legg igjen merke til paktens personlige side.)`