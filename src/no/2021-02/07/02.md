---
title:  På ørnevinger
date:  09/05/2021
---

Israelittene hadde vært omgitt av egyptisk hedenskap i århundrer, og det må ha hemmet deres kunnskap om Gud, hans vilje og hans godhet. Hvordan kunne Gud vinne dem tilbake?

For det første ville han vise dem at han virkelig elsket dem, og han gjorde det med sine mektige handlinger under utfrielsen. Han beilet til folket så det skulle besvare hans ønske om en pakt med kjærlighet. Gud minnet dem først om det han hadde gjort for dem ved Sinai.

**Hvilke to illustrasjoner beskriver hvordan Gud førte Israel fra Egypt til Sinai?**

`2 Mos 19,4; 5 Mos 32,10–12.`

`5 Mos 1,29–31; Hos 11,1.`

`Hva skulle disse illustrasjonene lære Israel (og oss) om Guds holdning til sitt folk?`

Illustrasjonene viser at Gud er oppmerksom på vår hjelpeløshet. Les Sal 103,13–14. Både i bildet om ørnen og bildet om forelderen som bærer barnet sitt, fornemmer vi Guds omsorg for oss. Han er øm, han støtter, beskytter og oppmuntrer mens han fører oss til full modenhet.

“Ørnen var kjent for sin usedvanlige hengivenhet for sitt avkom. Den holdt også til på fjelltoppene. Når den lærte ungene å fly, bar den dem på ryggen opp til de store høydene over Sinai-slettene, før den slapp dem ned i dypet. Hvis den lille ennå var for liten og forvirret til å fly, svingte ørnefar ned under den, fanget den på ryggen og fløy opp igjen med den til redet på fjellknausen. Og det var slik, sier Guds røst, at ‘jeg førte dere ut av Egypt til meg selv.’ ” – George A. F. Knight: Theology of Narration (Grand Rapids, MI, 1976), side 128.

`Se kontrasten mellom Guds interesse for oss og vår interesse for hverandre. Hva bør hans omsorg for oss gjøre med vår omsorg for andre?`

`Ut fra din egen erfaring: Hvilke illustrasjoner beskriver Guds uselviske interesse for oss? Lag noen bilder selv, benytt også den kulturen du lever i. Del med gruppen.`