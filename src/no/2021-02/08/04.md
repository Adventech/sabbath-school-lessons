---
title:  Lov innenfor pakten (5 Mos 10,12–13)
date:  18/05/2021
---

Hva er det første du tenker når du hører ordet lov? Politifolk, parkometervakter, dommere og fengsel? Eller tenker du på restriksjoner, regler, harde foreldre og straff? Eller tenker du kanskje på orden, harmoni og stabilitet? Eller kanskje ... kjærlighet?

Det hebraiske ordet tora oversettes “lov” i våre bibler og betyr “undervisning” eller “rettledning.” Ordet kan brukes om alle Guds retningslinjer, moralske som sivile, sosiale eller religiøse. Det gjelder alle de kloke rådene en nådig Gud har gitt sitt folk slik at de kan få et rikt liv både fysisk og åndelig. Ikke rart at salmisten kalte det mennesket velsignet som “har sin glede i Herrens lov og grunner på hans lov dag og natt” (Sal 1,2).

Når vi leser loven eller Toraen – veiledningen og læren i Mosebøkene som ble en del av Israels pakt – blir vi slått av bredden i veiledningen. Loven berører alle deler av Israels liv – jordbruk, sivile myndigheter, sosiale forhold og tilbedelsen.

`Hvorfor tror du Gud ga Israel så mange retningslinjer? (se 5 Mos 10,13.) Hvordan var disse retningslinjene “gode”?`

“Lovens” oppgave i pakten var å gi veiledning for den menneskelige paktspartnerens liv. Loven forteller paktsmedlemmet om Guds vilje, som man lærer å kjenne gjennom troens lydighet mot hans bud og andre uttrykk for hans vilje.

Lovens plass i paktsforholdet viste at Israel ikke kunne oppføre seg som andre folkeslag. De kunne ikke leve bare ut fra naturretten, menneskelige behov, ønsker eller sosiale, politiske og økonomiske nødvendigheter. De kunne bare fortsette som Guds hellige folk gjennom kompromissløs lydighet mot Guds pakt på alle livets områder.

`Som israelittene har også vi mottatt et bredt spekter av råd som omfatter alle faser av kristenlivet. Hvorfor bør vi se på disse rådene som en profetisk gave fra Gud heller enn en hemsko for selvstendig tanke og handling? Og hva er faren dersom vi gjør gaven til lovtrelldom, slik israelittene gjorde med sine gaver? (se Rom 9,32.)`