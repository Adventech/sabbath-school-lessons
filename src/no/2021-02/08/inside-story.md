---
title:  Misjonsfortelling
date:  21/05/2021
---

#### Er du klar til å dø?

_Roger Pech (52), Mexico_

Hver dag besøker kapellan Roger alle de 40 pasientene ved Southeast Hospital i Villahermosa i Mexico. En dag stoppet han hos 80 år gamle José. I 20 år hadde den gamle bodd hos sin sønn, som er adventist. Barnebarnet er sykepleier på sykehuset. Han hadde tatt bibelstudier og gått på møteserier. Han kjente adventbudskapet, men hadde aldri overgitt seg til Jesus.

Roger talte vennlig, men direkte til José. “Er du klar til å dø? Føler du deg tilgitt?”

“Jeg vet jeg skal dø, men jeg er ikke klar,” sa José. “Jeg tror ikke syndene mine er tilgitt.” Han var glad for familien som hadde fått ham inn på sykehuset, og han takket Gud for hans omsorg.

“Det er bra,” sa Roger. “Men hvorfor har du ikke overgitt deg til Jesus?” José sa han hadde tilhørt en annen menighet hele livet. “Jeg gikk på adventistmøter sammen med barnebarnet og trodde ikke jeg trengte å gjøre noe mer,” sa han.

Roger sa: “Hvis du ikke er klar til å dø, må du gjøre mer enn gå på møter. Ditt problem er at du ikke har overgitt deg til Jesus.”

José tenkte seg om. “Kanskje er det dette jeg vil,” sa han. “Dette er den riktige tiden,” sa Roger. “Kanskje får du ikke flere sjanser. Hvis du bestemmer deg, skal jeg selv døpe deg.”

Den kvelden tok José sin bestemmelse. Kapellanen ba for ham at han måtte få krefter til å bli døpt. Dagen etter følte José seg mye bedre, men han ville likevel bli døpt, så de avtalte at tid og sted.

En uke senere ble José døpt, etter at han ble utskrevet fra sykehuset. Siden gikk han trofast i kirken hver sabbat. Han døde tre år senere, i 2019.

José er en av mange pasienter som er blitt forvandlet av Jesu kjærlighet. Roger snakker ikke så direkte med pasientene til vanlig, men han visste at José hadde mye kunnskap om Gud og følte at han burde være åpen overfor ham. Roger følger Jesu metode for å nå mennesker. Det beste man kan gjøre i førstningen, er å vise interesse og omsorg ved å lytte, sa han.

“Når en pasient har lettet seg for alt det han eller hun bærer på, finner de det lettere å høre etter og ta imot råd,” sa han. “Da kan du snakke om Jesus.”

En del av offeret den 13. sabbat i 2018 bidro til en ny avdeling på Southeast Hospital i Villahermosa i Mexico. Takk for at dere gir, slik at kapellan Roger og hans gruppe med syv frivillige kan nå flere pasienter med budskapet om Jesu kjærlighet.

Se kapellan Roger på YouTube: bit.ly/Roger-Pech