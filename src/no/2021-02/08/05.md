---
title:  Guds lov er stabil
date:  19/05/2021
---

`Hva lærer det oss om Guds natur at Guds lov har sin plass i paktsforholdet? Mal 3,6; Jak 1,17.`

Guds lov er et muntlig eller skriftlig uttrykk for hans vilje (se Sal 40,9). Siden den er en avskrift av hans karakter, forsikrer dens plass i pakten oss om Guds evige pålitelighet. Kanskje kan vi ikke alltid se hvordan hans forsyn fungerer, men vi vet at han er pålitelig. Hans univers er underlagt bestemte moralske og fysiske lover. Det er dette som gir oss sann frihet og trygghet.

“Forsikringen om at Gud er pålitelig, bygger på sannheten om at han er en lovens Gud. Hans vilje og hans lov er ett. Gud sier at rett er rett fordi det beskriver de best mulige forhold. Derfor er Guds lov aldri vilkårlig eller uttrykk for innfall og nykker. Ingenting er mer stabilt i hele universet.” – Walter R. Beach: _Dimensions in Salvation_ (Washington, DC, 1963), side 143.

`Hvis Guds lov ikke kan frelse fra synd, hvorfor er den da en del av pakten? (Tips: se Am 3,3.)`

Et forhold forutsetter enighet og harmoni. Siden Gud ikke bare er verdens skaper, men også dens moralske hersker, er loven viktig for at skapte, intelligente vesener skal kunne leve i harmoni med ham. Hans lov er et uttrykk for hans vilje og er grunnlaget for hans styre. Den er rettesnoren for paktsforholdet. Hensikten er ikke å frelse, men å formulere vår plikt overfor Gud (første til fjerde bud) og vår plikt overfor andre mennesker (femte til tiende bud). Den angir den livsstilen som Gud ønsker for sine paktsbarn, for deres ve og vel. Den hindret Israel i å velge en annen livsfilosofi. Det var og er paktsforholdets formål at den troende skal forvandles ved Guds nåde og komme i harmoni med hans vilje og karakter.

`Ser du ikke lovløshetens ødeleggende følger i verden? Kan du ikke se at ditt eget liv har tatt skade av brudd på Guds lov? Hvordan bidrar dette til å bekrefte at Guds lov er god og bør spille en viktig rolle i vårt forhold til ham?`