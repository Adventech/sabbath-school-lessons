---
title:  Valget av israel (5 Mos 7,7)
date:  16/05/2021
---

Ifølge jødisk tradisjon inngikk Gud pakten med Israel fordi andre folkeslag avviste den først. Det finnes ikke belegg for denne teorien i Bibelen, men den understreker at det ikke var fordi de fortjente det at Gud valgte Israel. Ingenting i dem selv gjorde dem verdige til Guds kjærlighet og hans valg av dem som sitt folk. De var en ubetydelig gruppe slaver, og både politisk og militært svake. Og når det gjaldt kultur og religion, var de ordinære og uten særlig innflytelse. Årsaken til Israels utvelgelse lå derfor i det mysteriet som er Guds kjærlighet og nåde.

**Men vi må behandle utvelgelsen med varsomhet, for den kan lett misforstås. Hva valgte Gud Israel til? Var det til frelse mens alle andre ble valgt til å bli avvist og gå tapt? Eller ble de valgt til å være redskaper som ville tilby verden det de selv ble tilbudt? Hvordan bidrar tekstene nedenfor til et svar på disse spørsmålene?**

`2 Mos 19,6.`

`Jes 56,7.`

`Hebr 2,9.`

Vi er kalt av Herren for å forkynne budskapet om frelse i lys av de tre englebudskapene. Vi tror vi kanskje har noe å si som ingen andre sier. Slik var det også med Israel. Hensikten med utvelgelsen var ikke at de skulle holde løftet om frelse og utfrielse for seg selv. Nei, hvis vi tror Kristus døde for alle mennesker (Hebr 2,9), så var også den utfrielsen Herren tilbød Israel, tiltenkt hele verden. Israel skulle gjøre frelsen kjent. Vi er kalt til å gjøre det samme.

`Se på din egen rolle i menigheten. Hvordan kan du fremme det arbeidet vi er kalt til?`