---
title:  Bånd som binder
date:  17/05/2021
---

**“Han kunngjorde sin pakt for dere, som han påla dere å holde, de ti bud som han skrev på to steintavler” (5 Mos 4,13).**

Vi har understreket at pakten er en nådepakt, at den skyldes at Gud gir en ufortjent gunst til dem som inngår et frelsende forhold til ham, men nåden gir oss ikke rett til å være ulydige. Tvert imot hører pakt og lov sammen: De er uatskillelige.

`Se på teksten ovenfor. Hvor nært hører pakt og lov sammen? Hvordan viser det hvor grunnleggende loven er for pakten?`

Når man tenker på hva en pakt er, gir det mening at begrepet lov hører med. Hvis vi forstår pakten som et forhold, så må det finnes regler og grenser. For hvor lenge ville et ekteskap, et vennskap eller et forretningssamarbeid vare hvis det ikke fantes grenser eller regler, enten på papiret eller underforstått? Tenk om den ene tar seg en elsker eller forsyner seg av den andres pengebok, eller en i bedriftens ledelse rekrutterer en ny medeier uten å ta det opp med sin kompanjong. Slikt er brudd på regler, lover og prinsipper. Hvor lenge ville forholdene vare med slik lovløshet? Det er derfor det må være grenser og regler. Bare da kan forholdet vedvare.

Uttrykk som lov (Sal 78,10), bud (Sal 50,16; Sal 25,10 og Sal 103,18) og Herrens ord (5 Mos 33,9) finnes i nær tilknytning til ordet pakt. Og “ordene i denne pakten” (Jer 11,3; Jer 11,6; Jer 11,8) er tydeligvis ordene i Guds lov og bud.

Guds pakt med Israel inneholdt forskjellige krav som ville være avgjørende for å opprettholde det spesielle forholdet han ønsket å ha til sitt folk. Er det annerledes nå?

`Tenk på en du har et nært forhold til. Tenk deg nå hva som ville skje med forholdet hvis du ikke følte deg bundet av noen regler, normer eller lover, men trodde du hadde frihet til å gjøre akkurat som du ville. Hvorfor er det behov for regler selv om du elsker denne personen og mener at kjærligheten alene skal bestemme hvordan du forholder deg til den andre? Snakk om dette.`