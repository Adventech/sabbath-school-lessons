---
title:  Pakten med Noah
date:  13/04/2021
---

**“Men med deg vil jeg opprette min pakt. Du skal gå inn i arken, du og dine sønner og din kone og dine svigerdøtre sammen med deg” (1 Mos 6,18).**

I dette verset har vi grunntrekkene ved den pakten som Gud inngår med menneskeheten: Gud og menneskene gjør en avtale. Veldig enkelt.

Likevel er det mer i teksten enn man først tror.

For det første lydighet fra menneskenes side. Gud sier at Noah og hans familie skal gå inn i arken. De skal gjøre noe, ellers er pakten brutt. Hvis pakten brytes, er det de som taper mest, for de er paktens mottakere. For hva ville ha skjedd med Noah og hans familie hvis han hadde sagt nei til Gud og avvist pakten eller hvis han hadde sagt ja og så ombestemt seg?

`Gud sier det er “min pakt.” Hva sier det om paktens natur? Hvilken forskjell ville det ha gjort hvis Gud hadde kalt den “vår pakt”?`

Her ser vi et grunntrekk ved pakten. Ved å opprette “min pakt” med Noah viser Gud igjen sin nåde. Han er villig til å ta initiativet for å redde mennesker fra syndens følger. Ja, pakten er ikke en slags forening av to like der hver “partner” i pakten er avhengig av den andre. Man kan si at Gud “tjener” på pakten, men på en annen måte enn menneskene. Han har glede av at de han elsker, skal få evig liv (Jes 53,11). Men den gagner ikke ham slik den gagner oss – mottakerne av pakten.

Her er et bilde: En mann faller over bord fra en båt i et uvær. En person på dekk sier at han vil kaste ut en livbøye og hale ham inn. Men mannen i vannet må godta sin del av “avtalen”: gripe livbøyen og holde fast i det han har fått. Slik er det også med pakten mellom Gud og menneskeheten.

`Hvordan hjelper bildet ovenfor deg å forstå den nåde som uttrykkes gjennom pakten? Hvordan hjelper det deg å forstå hva forholdet ditt til Gud må bygge på?`