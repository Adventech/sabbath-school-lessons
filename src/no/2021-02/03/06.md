---
title:  Bare Noah ble tilbake
date:  15/04/2021
---

**“Han utslettet alt som fantes på jorden, fra mennesker til fe, kryp og himmelens fugler, alt ble utslettet fra jorden. Bare Noah og de som var med ham i arken, ble tilbake” (1 Mos 7,23).**

Her er begrepet “resten” nevnt for første gang i Skriften. Det ordet som er oversatt “ble tilbake” kommer fra et ord med rotformer som brukes mange ganger i GT der tanken om en rest blir nevnt.

“Men Gud sendte meg i forveien for å la dere bli en rest på jorden, slik at dere skal leve og mange bli berget” (1 Mos 45,7).

“Resten som er på Sion, og som er igjen i Jerusalem, skal kalles hellig, hver og en i Jerusalem som er skrevet opp til livet” (Jes 4,3).

“Den dagen skal Herren for annen gang rekke hånden ut for å kjøpe fri resten av folket sitt, de som er igjen” (Jes 11,11).

I alle disse tilfellene er ordene i kursiv knyttet til de lignende ordene “ble tilbake” i 1 Mos 7,23.

`Se på 1 Mos 7,23 og de andre eksemplene. Hvordan forstår du tanken om en rest her? Hva var forholdene som førte til en rest? Hvordan passer pakten med tanken om en rest?`

På syndflodens tid ble verdens skaper verdens dommer. Den kommende verdensdommen reiste spørsmålet om alt liv på jorden – også menneskelivet – ville bli ødelagt. Og hvis ikke, hvem ville overleve? Hvem skulle være resten?

I dette tilfellet var det Noah og hans familie. Og Noahs redning var knyttet til Guds pakt med ham (1 Mos 6,18) – en pakt som hadde sitt opphav i og ble gjennomført av en barmhjertig og nådig Gud. De overlevde bare på grunn av det Gud gjorde for dem, selv om det var viktig å samarbeide. Uansett kravene til Noah og hans trofasthet, var Guds nåde hans eneste håp.

`Vi forstår den siste tid som en tid da Gud vil ha en rest (se Åp 12,17). Hvilke paralleller kan vi lære av historien om Noah som vil hjelpe oss å forberede oss på å være en del av resten? Hvordan tar vi beslutninger hver dag som kan påvirke hvor vi står når den tiden kommer?`