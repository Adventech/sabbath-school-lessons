---
title:  Regnbuens tegn
date:  14/04/2021
---

**“Og Gud sa: ‘Dette tegnet setter jeg for pakten mellom meg og dere og hver levende skapning som er hos dere i kommende slektsledd til alle tider: Jeg setter buen min i skyene, den skal være et tegn på pakten mellom meg og jorden” (1 Mos 9,12–13).**

Regnbuen er et av de vakreste naturfenomenene. Hvem husker ikke barnets første undring over den fantastiske buen over himmelen? Selv når vi blir voksne, kan fargespillet ta pusten fra oss. Ikke rart at regnbuen brukes som symbol på så mangt: fra politiske organisasjoner til kulter, rockeband og reisebyråer. De vakre fargebåndene taler fremdeles til hjertet og sinnet.

Og det var jo Guds poeng.

`Hva sa Gud at regnbuen skulle symbolisere? 1 Mos 9,12–17.`

Gud sa han ville bruke regnbuen som et tegn på “min pakt” (1 Mos 9,15). Det er interessant at han bruker ordet pakt her, for her er pakten ikke som andre steder. Det stilles ingen krav til dem som får glede av pakten. Og Guds ord gjelder alle mennesker, “hver levende skapning, alt kjøtt og blod” (1 Mos 9,15) “i kommende slektsledd til alle tider” (1 Mos 9,12). Guds ord er universelle, altomfattende, enten man adlyder ham eller ikke. Slik sett er ikke begrepet pakt brukt slik det er andre steder i Bibelen når vi snakker om forholdet mellom Gud og mennesker.

`I hvilken forstand avslører denne pakten også Guds nåde? Hvem tok initiativet til denne pakten? Hvem er giveren?`

`Pakten nevner ikke forpliktelser fra vår side (Gud forplikter seg til aldri mer å ødelegge verden med en vannflom), men hvordan kan det vi vet om hva regnbuen symboliserer, påvirke oss til å leve i lydighet mot Gud? Er det noen underforståtte forpliktelser for oss når vi ser opp mot himmelen og ser regnbuen? Tenk på hele sammenhengen for regnbuens opprinnelse og det vi kan lære av den historien.`