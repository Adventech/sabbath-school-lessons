---
title:  Pakten med Abram
date:  06/04/2021
---

**“Jeg vil velsigne dem som velsigner deg, men den som forbanner deg, skal jeg forbanne. I deg skal alle slekter på jorden velsignes” (1 Mos 12,3).**

`Les 1 Mos 12,1–3. Skriv opp løftene Gud ga Abram.`

`Et av disse løftene er at “I deg skal alle slekter på jorden velsignes” (1 Mos 12,3). Hva vil det si? Hvordan ble alle jordens familier velsignet i Abram? Se Gal 3,6–9. Hvordan kan du se løftet om Jesus Messias i dette? Se Gal 3,29.`

I denne åpenbaringen til Abram lovet Gud ham et nært og varig forhold allerede før han nevner noe om å slutte pakt. Direkte henvisninger til Guds pakt kommer senere (1 Mos 15,4–21; 1 Mos 17,1–14). For øyeblikket tilbyr Gud et forhold av stor betydning. Det gjentatte “Jeg vil” i 1 Mos 12,1–3 viser dybden og storheten av Guds tilbud og løfte.

I tillegg får Abram ett enkelt, men krevende bud: “Dra bort.” Han adlød i tro (Hebr 11,8), men ikke for å oppnå velsignelsene som var lovt. Hans lydighet var troens respons på det kjærlige forholdet Gud ønsket å opprette. Med andre ord trodde Abram allerede på Gud, han stolte allerede på Gud og hadde allerede tillit til Guds løfter. Det må ha vært slik, ellers ville han ikke ha forlatt familien og forfedrenes land for å dra til ukjente steder. Hans lydighet avslørte hans tro for mennesker og engler.

Allerede den gang viste Abrams liv forholdet mellom tro og gjerninger. Vi blir frelst av tro, en tro som resulterer i lydighetsgjerninger. Løftet om frelse kommer først. Så følger gjerningene. Det kan ikke være paktfellesskap og velsignelser uten lydighet, men lydigheten er troens svar på det Gud allerede har gjort. Slik tro illustrerer prinsippet i 1 Joh 4,19: “Vi elsker fordi han elsket oss først.”

`Les 1 Mos 15,6. Hvordan viser dette hva som er grunnlaget for alle paktsløftene? Hvorfor er dette den mest dyrebare av alle velsignelser?`