---
title:  Pakten med Noah
date:  05/04/2021
---

**“Men med deg vil jeg opprette min pakt. Du skal gå inn i arken, du og dine sønner og din kone og dine svigerdøtre sammen med deg”(1 Mos 6,18).**

Her opptrer ordet pakt for første gang i Bibelen, og Gud har nettopp fortalt Noah om sin beslutning om å ødelegge jorden på grunn syndens store omfang. Ødeleggelsen vil komme som en verdensomspennende flom, men Gud oppgir ikke den verden han skapte. Han fortsetter å tilby det paktsforholdet han opprettet etter fallet. Det guddommelige “jeg” som tilbyr pakten, er selv basis for at Noah kan være trygg. Gud holder sin pakt og lovte å beskytte de familiemedlemmene som var villige til å leve et liv overgitt til ham, et forhold som førte til lydighet.

`Var pakten med Noah bare ensidig? Husk at tanken om pakten forutsetter mer enn én part. Hadde Noah noe ansvar for at avtalen ble holdt? Hva kan vi lære av svarene?`

Gud forteller Noah at det kommer en oversvømmelse, og verden vil bli ødelagt. Men Gud inngår en avtale om å redde Noah og hans familie. Dermed var innsatsen ganske høy, for hvis Gud ikke holdt sin del av løftet, ville Noah ha blitt utslettet sammen med resten av verden, uansett hva han gjorde.

Gud sa at han ville inngå en “pakt” med Noah. Ordet innebærer at du vil holde det du sier du lover. Det er ikke bare løst snakk. Ordet viser engasjement. Tenk om Herren hadde sagt til Noah: “Hør her, verden kommer til å gå under i en forferdelig flom. Kanskje redder jeg deg, og kanskje ikke. I mellomtiden skal du gjøre disse tingene, så får vi se hva som skjer, men jeg lover ingenting.” Slike uttalelser er ikke like forpliktende som det ordet pakt innebærer.

`Noen har ment at vannflommen på Noahs tid bare var en lokal flom. I lys av det Gud lover i 1 Mos 9,15 (se også Jes 54,9) blir i så fall Guds paktsløfte brutt hver gang det kommer en ny lokal flom. Men den kjensgjerning at det ikke har vært noen ny verdensomspennende flom, viser gyldigheten av Guds paktsløfte. Kort sagt, hva sier dette om at vi kan stole på løftene hans?`