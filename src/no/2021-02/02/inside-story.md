---
title:  Misjonsfortelling
date:  09/04/2021
---

#### Skyting fra bil

_Chenelle Spooner (31), Trinidad og Tobago_

31-årige Chenelle hørte knatringen fra automatvåpen under en etterutdanningsdag for lærere i Port of Spain.

Lærerne skyndte seg til vinduet i 4. etasje og så en mann som flyktet fra en hvit bil. Alle gjemte seg da bilen passerte skolen. Endelig ble det stille, og Chenelle kunne høre skrikene fra barna. Hun gråt. Dette var andre gang på sju måneder.

Senere fikk Chenelle vite at to personer, en av dem en gutt, hadde fått overfladiske skuddsår, men ingen ble drept. Mange barn hadde fri, slik at lærerne kunne komme på kurs. Lærerne gikk for å trøste barna som var igjen, og Chenelle, som hadde ledet opplæringen, forlot skolen. Politiet var på plass og ba folk flytte bilene sine. Men hun fikk ikke komme nær sin egen bil. En politimann ble med og viste henne bilen. Vinduene var pepret med hull. Hun hadde bare hatt bilen i to år. Den var så ramponert fordi mannen de hadde vært ute etter, hadde gjemt seg bak den.

Den kvelden takket Chenelle Gud for hans beskyttelse. Men dagen etter var det mange kolleger som rådet henne til å selge bilen. «Det er djevelsk energi i den,» sa de. Men Chenelle så ingen grunn til å selge den. «Det er ikke bilens skyld,» sa hun. «Vi bør ikke være så opptatt av materielle ting. Vi bør tenke på Gud.»

Chenelle tror bilen er et vitnesbyrd om Guds godhet. «Det handler virkelig om at Gud beskytter oss mens vi bevarer troen og forkynner hans navn i en vanskelig tid,» sa hun.

Takk for offeret for tre år siden da dere var med og bygget kirken på University of the Southern Caribbean i Chenelles hjemland Trinidad og Tobago. Takk for at dere husker universitetet med offeret 13. sabbat dette kvartalet, da det skal åpnes et «innflytelsessenter» på stedet, slik at studentene kan få opplæring i misjonsarbeid.

Se Chenelle på YouTube: bit.ly/Chenelle-Spooner.