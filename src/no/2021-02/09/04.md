---
title:  Paktstegn
date:  25/05/2021
---

**“Israelittene skal ta vare på sabbaten, så de holder den i slekt etter slekt som en evig pakt. Den skal være et tegn mellom meg og israelittene til evig tid. For på seks dager skapte Herren himmelen og jorden, men den sjuende dagen hvilte han og pustet rolig ut” (2 Mos 31,16–17).**

Fire ganger i Skriften kalles sabbaten et “tegn“ (2 Mos 31,13; 2 Mos 31,17; Esek 20,12; Esek 20,20). Et “tegn” er ikke et “symbol“ i betydningen en ting som ser ut som eller minner om noe annet fordi de har noe felles (f.eks. betegner en knyttneve ofte “makt” eller “kraft”). I Bibelen fungerte sabbaten som et “tegn” som et ytre merke eller en tilstand som skulle formidle et spesielt budskap. Ingenting i selve tegnet knyttet det spesielt til pakten. Sabbaten var bare et paktstegn “mellom meg og dere i slekt etter slekt“ (2 Mos 31,13) fordi Gud sa at det var slik.

`Hvorfor benyttet Gud sabbaten som paktstegn? Hva er det med sabbaten som gjør den til et godt symbol på det frelsende forholdet til Gud? Husk at et viktig trekk ved pakten er at vi blir frelst av nåde og at gjerninger ikke kan redde oss. Hva gjør sabbaten til et så godt symbol på dette forholdet? (se 1 Mos 2,3; Hebr 4,1–4.)`

Det er fascinerende at jødene i århundrer har forstått sabbaten som et tegn på den utfrielsen Messias skulle stå for. For dem var sabbaten en forsmak på frelsen i Messias. Fordi vi forstår frelsen som utelukkende av nåde, og fordi vi forstår pakten som en nådepakt, blir koblingen mellom sabbat, frelse og pakt tydelig (se 5 Mos 5,13–15). Så sabbaten er et tegn på Guds frelsende nåde, ikke et tegn på frelse ved gjerninger.

`Hvordan forstår du hva det vil si å “hvile” på sabbaten? Hvordan hviler du på sabbaten? Hva gjør du annerledes den dagen slik at den blir et “tegn”? Kan noen som kjenner deg, se på livet ditt og innse at sabbaten virkelig er en spesiell dag for deg?`