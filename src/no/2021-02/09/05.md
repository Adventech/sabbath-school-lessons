---
title:  Tegn på helligelse
date:  26/05/2021
---

**“Mine sabbater skal dere holde; for sabbaten er et tegn mellom meg og dere i slekt etter slekt, for at dere skal kjenne at det er jeg, Herren, som helliger dere” (2 Mos 31,13).**

2 Mos 31,12–17 følger etter anvisningene for bygging av helligdommen og oppstarten av dens tjenester (2 Mos 25,1 til 2 Mos 31,11).

Begrepet sabbat som et “tegn”, et synlig, ytre og evig tegn mellom Gud og hans folk, møter vi her for første gang på denne måten. Teksten inneholder noen fascinerende tanker. To nye ideer forekommer sammen i denne teksten:

1. Sabbaten som et tegn på kunnskap
2. Sabbaten som et tegn på helligelse

Tenk på tegnet forbundet med kunnskap. Den hebraiske kunnskapsforståelsen har intellektuelle, relasjonelle og emosjonelle sider. “Å kjenne” var ikke bare å kjenne til et faktum, spesielt ikke når det gjaldt en person. Det betydde også å ha et meningsfylt forhold til personen. Så å kjenne Herren betydde altså å ha et riktig forhold til ham – å “tjene” ham (1 Krøn 28,9), å “frykte” ham (Jes 11,2), å “tro” ham (Jes 43,10), å “sette sin lit til” ham og “søke” ham (Sal 9,11), og å “kalle på” hans navn (Jer 10,25).

`Slå opp til tekstene i avsnittet ovenfor. Hvordan hjelper disse tekstene oss å forstå hva det betyr å “kjenne” Herren?`

Sabbaten har også betydning som et tegn på helligelse. Det betyr at Herren “helliger” sitt folk (se 3 Mos 20,8) ved å gjøre dem “hellige” (5 Mos 7,6).

Helliggjørelsen er like mye noe Guds utfriende kjærlighet gjør som Guds frelsende og utfriende verk. Både rettferdighet (rettferdiggjørelse) og helliggjørelse er noe Gud gjør: “Jeg er Herren, som helliger dere” (3 Mos 20,8). Så sabbaten er et tegn som gir kunnskap om Gud som helliggjøreren. “Sabbaten som verden fikk som tegn på at Gud er skaper, er også tegnet på at han er helliggjøreren.” – _Testimonies for the Church_, bind 6, side 350.

`Tenk på sabbatsdagen og den prosessen helliggjørelsen er, at man helliggjøres. Hvilken rolle har sabbatsholdelsen i denne prosessen? Hvordan kan Gud bruke vår erfaring med å holde sabbaten til å helliggjøre oss?`