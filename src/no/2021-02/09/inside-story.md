---
title:  Misjonsfortelling
date:  28/05/2021
---

#### Pang!

_Ángel Haro (43), Mexico_

21-åringen Ángel speidet ut over et øde landskap i staten Chihuahua i Mexico. PANG! Ángel fulgte granatene med blikket da de ble skutt av sted 7 km unna og trakk et lettelsens sukk da de traff bakken, eksploderte og ødela alt innen en radius av en kilometer. Det måtte ikke ligge noen igjen som ikke eksploderte.

Det var siste dag av øvelsen. Neste dag ville de begynne den sju dager lange turen tilbake til basen. Da ville Ángel få lov til å ta permisjon og besøke mor. Han tenkte på Bibelen hun hadde gitt ham. Han leste om Jesus hver dag, og nå ba han mens granatene ble skutt ut: “La den eksplodere, Gud.” Stillhet. De to andre bannet stygt. To timer senere dro de av sted for å finne granaten som ikke hadde eksplodert.

I nedslagsfeltet så de harer og andre dyr som var drept av eksplosjoner. “Her ligger den,” sa en av de andre. Soldatene bygget en liten haug med tørre kvister over granaten. En av dem helte diesel og strøk av en fyrstikk før de løp i sikkerhet.

Så var det bare å vente. Minuttene tikket av gårde. 20 minutter og PANG! Luften fyltes med svart røyk. Ti minutter senere gikk de mot eksplosjonsstedet for å slukke en liten brann. De smilte og lo i vissheten om at det hadde gått bra og at de snart ville være på vei hjemover.

PANG!

Ángel kastet seg på bakken. “Gud, pass på oss, beskytt oss,” ba han. Det utenkelige hadde skjedd. Granaten hadde eksplodert enda en gang.

Da de reiste seg, var de uskadd. Ingen hadde en skramme. De hadde stått bare syv meter fra granaten. Nå omfavnet de hverandre i ren glede før de knelte i sanden. “Takk, Gud, for at du beskyttet oss,” sa Ángel om og om igjen.

Den dagen forandret ham. Han begynte å lytte når mor snakket om Jesus. To år etter eksplosjonen overga han seg til Jesus og ble døpt. “Det var et mirakel som reddet oss den dagen,” sa Ángel. “Det er sjelden at granater eksploderer to ganger. Det var helt sikkert Gud som beskyttet oss. Jeg er sikker på at Gud hadde en plan for meg.”

Nå er Ángel 43 år og arbeider som sikkerhets- og kontrollsjef ved Southeast Hospital i Villahermosa i Mexico. Takk for offeret i 2018, da sykehuset fikk hjelp til å åpne en ny avdeling.

Se Ángel på YouTube: bit.ly/Angel-Haro.