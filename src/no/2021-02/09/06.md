---
title:  Husk sabbaten
date:  27/05/2021
---

**“Husk sabbatsdagen og hold den hellig” (2 Mos 20,8).**

Sabbaten er et tegn som mennesket skal “huske”. Ordet huske kan tjene flere formål. For det første innebærer det å huske at man ser bakover, til fortiden. I dette tilfellet peker sabbaten på skapelsen, som endte med at sabbaten ble til som en ukentlig dag til hvile og et spesielt samvær med Gud.

Påbudet om å huske gjelder også for nåtiden. Vi skal ikke bare “huske” sabbaten (2 Mos 20,8); vi skal “holde” den (se 5 Mos 5,12). Derfor har sabbaten stor betydning for oss her og nå.

Og det å huske sabbaten peker også fremover. Den som husker å holde sabbaten, har en lovende, rik og meningsfull fremtid med sabbatens Herre. Han eller hun står i paktsforholdet fordi han eller hun blir i Herren. Og når vi forstår pakten som et forhold mellom Gud og menneskeheten, får også sabbaten stor betydning, for den kan styrke dette forholdet.

Når Guds folk husker skapelsen og dens skaper, husker de også Guds nådige frelseshandlinger (se 5 Mos 5,14, der sabbaten er et tegn på utfrielsen fra Egypt, et symbol på den endelige frelsen i Gud). Skapelse og gjenskapelse hører sammen. Førstnevnte gjør sistnevnte mulig. Sabbaten er et tegn som sier at Gud er verdens skaper og vår frelses skaper.

`“Ved å holde hans sabbat hellig, skal vi vise at vi er hans folk. Hans ord erklærer at sabbaten er et tegn som kjennetegner dem som holder budene ... De som holder Guds lov, vil være ett med ham i den store striden mellom Satan og Gud som begynte i himmelen.” – _Selected Messages_, 2. bok, side 160.Se på denne uttalelsen. Hva er det ved sabbaten som gjør at den kan kjennetegne oss som “dem som holder budene” mer enn kanskje noe annet bud?`