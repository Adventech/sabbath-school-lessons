---
title:  Begynnelsen
date:  23/05/2021
---

Du har vel hørt uttrykket “den jødiske sabbaten?” Likevel er Skriften tydelig på at sabbaten fantes lenge før det fantes jøder. Den har sitt opphav i skapelsesuken.

`Slå opp til 1 Mos 2,2–3 og 2 Mos 20,11. Hvor plasserer disse tekstene sabbatens opprinnelse?`

Selv om 1 Mos 2,2–3 ikke identifiserer den “syvende dagen” som sabbat (det gjøres først i 2 Mos 16,26; 2 Mos 16,29), går det klart frem av uttrykket “den sjuende dagen hvilte han” ( 1 Mos 2,2). Ordet hvilte (hebraisk: shabat) er i slekt med substantivet sabbat (hebraisk: shabbat). “Ordet ‘sabbat’ brukes ikke [i 1 Mos 2,2–3], men det er sikkert at forfatteren mente å si at Gud velsignet og helliget den syvende dagen som sabbat.” – G. F. Waterman: _The Zondervan Pictorial Encyclopedia of the Bible_ (Grand Rapids, MI, 1975), bind 5, side 183. 1 Mos 2,2–3 lærer at sabbaten har et gudgitt opphav som en dag til velsignelse for hele menneskeheten.

Les Mark 2,27. Jesus sier at sabbaten ble til for “mennesket”, altså alle mennesker, ikke bare jøder.

`Hvorfor hvilte Gud på den syvende dagen? Trengte han det? Hva kunne ellers være grunnen?`

Noen kommentatorer har ment at Gud trengte fysisk hvile etter skapelsen, men den virkelige hensikten var å sette et eksempel for menneskene. Mennesket skal også arbeide seks dager og hvile på den syvende dagen. Teologen Karl Barth mente at Guds hvile etter skapelsen var en del av ”nådepakten” der mennesket ble invitert til å ”hvile sammen med ham ... å delta i [Guds] hvile.” – _Church Dogmatics_, bind 3, del 1 (Edinburgh, Skottland, 1958), side 98.

I sin kjærlighet kalte Gud mannen og kvinnen til fellesskap i hvile på dagen etter at de ble skapt, for å få et nært fellesskap med ham som hadde skapt dem i sitt bilde. Det fellesskapet skulle vare evig. Siden syndefallet har det vært et ukentlig høydepunkt i livet med frelseren.

`Hva vil du svare hvis noen spør deg hvordan det å holde sabbaten har styrket gudsforholdet?`