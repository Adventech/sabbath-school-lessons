---
title:  Ved treet
date:  31/03/2021
---

**“Og Herren Gud ga mennesket dette budet: ‘Du må gjerne spise av alle trærne i hagen. Men av treet til kunnskap om godt og ondt må du ikke spise. For den dagen du spiser av det, skal du dø’ ” (1 Mos 2,16–17).**

Denne prøven ga Adam og Eva anledning til å oppøve sin frie vilje. Den utfordret dem også til å ha en positiv eller negativ holdning til skaperen. Den viser også at Gud hadde skapt dem til frie, moralske vesener. For hvorfor hadde han tatt bryet med å advare dem mot ulydighet hvis de ikke kunne være ulydige?

“Alt som går forut i kapitlet har banet vei for dette klimakset [1 Mos 2,16–17]. Menneskehetens fremtid kretser om dette ene forbudet. Mennesket må ikke forvirres med en mengde forbud. De skal bare huske ett eneste bud fra Gud. Ved å begrense antallet bud til ett, viser Gud sin nåde. Og for å vise at dette ene budet ikke er vanskelig, setter Gud det opp mot alt de får lov til: ‘Du må gjerne spise av alle trærne i hagen’ ” – H. C. Leupold: _Exposition of Genesis_ (Columbus, OH, 1942), bind 1, side 127.

Ved å be Adam og Eva om å gjøre hans vilje, sa Gud: Jeg er din skaper, og jeg har skapt deg i mitt bilde. Jeg opprettholder livet deres. Jeg har sørget for alt dere behøver for å ha det godt (mat, hjem, livsledsager) og har satt dere til å herske over verden under meg. Hvis dere vil bekrefte dette forholdet til meg fordi dere elsker meg, så vil jeg være deres Gud, og deres skal være mine barn. Og dere kan bekrefte dette forholdet ved ganske enkelt å adlyde dette ene budet.

Vårt forhold til Gud kan bare være ekte og varig hvis vi fritt velger å godta hans vilje. Å avvise hans vilje er å si at vi klarer oss uten ham. Da tror vi ikke at vi behøver ham. Dette valget gir oss kunnskap om det onde, og det onde fører til fremmedgjøring, ensomhet, frustrasjon og død.

`Den prøven Gud stilte Adam og Eva på, gjaldt troskap og tillit. Ville de være tro mot sin skaper, som hadde gitt dem det de trengte, pluss en hel verden av gleder, eller ville de gå sin egen vei, bort fra hans vilje? Ville de stole nok på ham til å ta ham på ordet? Kunnskapens tre om godt og ondt satte deres troskap og tillit på prøve. Hvordan møter vi lignende prøver hver dag? Hvordan fungerer Guds lov som en parallell til befalingen i 1 Mos 2,16–17?`