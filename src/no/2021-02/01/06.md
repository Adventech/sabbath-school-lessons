---
title:  Å bryte forholdet
date:  01/04/2021
---

`Vi tror gjerne på dem vi kjenner og er skeptiske til dem vi ikke kjenner. Det lå i Evas natur å tvile på Satan. Alle direkte angrep på Gud ville ha fått henne til å reise bust. Hva gjorde Satan for å undergrave Evas naturlige forsvar? (1 Mos 3,1–6).`

“Evas overtredelse var beklagelig og fylt av potensiell elendighet for den menneskelige familien, men valget gjorde ikke nødvendigvis hele menneskeslekten delaktig i hennes overtredelse. Det var Adams bevisste valg til tross for en klar befaling fra Gud – snarere enn hennes – som gjorde synd og død til menneskehetens uunngåelige skjebne. Eva ble lurt, det ble ikke Adam.” – The SDA Bible Commentary, bind 1, side 231.

Som en følge av den åpenbare overtredelsen og tilsidesettelsen av Guds befaling, er forholdet mellom Gud og menneskeheten nå ødelagt. Det endret seg fra åpent fellesskap med Gud til frykt for hans nærvær (1 Mos 3,8–10). Fremmedgjøring og atskillelse kommer i stedet for fellesskap og samvær. Synden kom inn, og alle dens vonde følger. Hvis ikke noe ble gjort, hadde menneskene kurs for evig undergang.

`Hvilket håp tente Gud midt i tragedien? (se 1 Mos 3,15.)`

Guds ord med profetisk håp handler om et fiendskap Gud vil skape mellom slangen og kvinnen, mellom hennes avkom og hans avkom. Kvinnens etterkommer vil gi Satans hode et dødelig slag, mens Satan bare kan skade Messias’ hæl.

I all hjelpeløsheten skulle Adam og Eva hente håp i løftet om Messias, et håp som ville forvandle deres tilværelse, for håpet kom fra Gud. Løftet om Messias og om den endelige seieren var vagt uttrykt, men det hevet mørket som synden hadde omhyllet dem med.

`Les 1 Mos 3,9, der Gud sier til Adam og Eva: “Hvor er du?” Gud visste godt hvor de var. Han ville ikke fordømme dem, men kalte på mennesker som var tynget av skyld. Guds første ord til syndere var å gi håp om nåde og barmhjertighet. Hvordan prøver Gud ennå å kalle oss til sin nåde og barmhjertighet?`