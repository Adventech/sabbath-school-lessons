---
title:  Misjonsfortelling
date:  02/04/2021
---

#### Jenter eller Gud?

_Daniel Amattaeran (29), Trinidad og Tobago_

11 år gammel ble Daniel med og så på hip-hop-dansing i Surinams hovedstad Paramarebo. Han ble betatt av alle bevegelsene, håndstående og hopping på en hånd. Jentene likte det visst også, og han ville at de skulle se ham. Så han lærte å danse, og han ble god til det. Jentene flokket seg om ham.

En dag merket han en stemme som talte til ham: «Hva vil du med livet?» Han lurte på om det var Den hellige ånd, men han likte det ikke. Han likte å være berømt. «Ikke nå, Gud,» sa han. Daniel ville danse til han ble gammel, og så kunne han gå i kirken.

Daniel fikk mareritt hvor han ble angrepet av djevler. En natt drømte han om Jesu gjenkomst. Verden sto i flammer og folk løp rundt og ropte. Han våknet med hjertebank. «Jeg er fortapt. Jeg må tilbake til Gud.» Men han glemte det.

Årene gikk. Som 19-åring flyttet han inn hos ikke-kristne slektninger mens han studerte. En dag så han en DVD på bordet: «Sannheten om hip-hop,» sto det. Daniel så den og ble forbløffet over at hip-hop kom fra gangstermiljø og var forbundet med mord og narkotika. Det forvirret ham. Han spurte en venn om det var sant. «Nei, og hvem bryr seg?» sa vennen.

Daniel fortsatte å danse, men gikk også i kirken sammen med en adventistvenn. Under en møteserie ba predikanten dem som ville bli døpt, om å komme frem. Men hele kroppen skalv, og Daniel merket at to stemmer talte til ham. «Vil du oppgi penger, jenter og berømmelse for dette?» sa den ene. Den andre sa: «Velg Jesus. Han er veien.» Daniel tenkte på jenter og penger og satte seg.

Da han kom hjem, ba han. «Gi meg kraft til å gå frem hvis taleren kommer med en ny appell.»

Neste kveld gjentok det seg. Daniel reiste seg, og hele kroppen skalv. Han ba: «Gud, gi meg kraft til å gå frem.» Det var som om noen skjøv ham. Etter et skritt ble det lettere.

I dag er Daniel 29 år og studerer til pastor. Han kaller seg Facebook-evangelist, for han har lagt opp videoer og bibelstudier på Facebook i seks år nå. 24 mennesker er døpt som et resultat. «Gud har vært god mot meg, så jeg tar misjon alvorlig,» sier han.

Takk for offeret 13. sabbat for tre år siden. Det gikk til å bygge kirke ved University of Southern Carribbean i Trinidad og Tobago, der Daniel studerer. Takk for at dere husker universitetet dette kvartalet, da offeret vil gå til å åpne et innflytelsessenter på universitetet der studentene kan lære misjonsarbeid.

Se Daniel på YouTube: bit.ly/Daniel-Amattaeran