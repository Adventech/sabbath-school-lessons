---
title:  Misjonsfortelling
date:  30/04/2021
---

#### Det er Gud

_Shinell Davis (29), Trinidad og Tobago_

Søsteren min, Shakira, klaget over ryggsmerter etter å ha falt på trappen utenfor huset vårt i Morveant. Vi ga henne smertestillende, men smertene ble ikke borte. På sykehuset fant de ut at hun hadde kreft og måtte opereres.

Shakira var likevel glad og prøvde å være den gladeste på sykehuset. Legene likte henne, og etter et år ble hun erklært kreftfri. Men etter noen måneder kom kreften tilbake, og hun måtte opereres på ny. Hun døde etter en måned.

Fire måneder senere hovnet mors fot opp. Legene mente at hun var nedfor fordi Shakira var død og sa at hun trengte psykologhjelp. Mor nektet, og et halvt år senere døde hun.

Tapet av mor og Shakira var fælt, men det ble verre. En fetter besøkte meg ofte og prøvde å oppmuntre meg. Et halvt år senere døde han i en bilulykke.

Så døde kjæresten min i en svømmeulykke. Da jeg fikk beskjeden, kunne jeg ikke tro det. Jeg husket min søster, mor og fetter, og nå var kjæresten min død. Jeg hylte og skrek.

Jeg ringte sjefen og meldte avbud til en tilstelning fordi jeg skulle identifisere kjæresten min. Sjefen ba meg vente på Marc, nevøen hennes. “Han henter deg,” sa hun.

Da jeg fikk se kjæresten min død, mistet jeg livsgnisten. Fire måneder senere spontanaborterte jeg. Livet var mørkt, men Marc var et lyspunkt. Han kom hver dag og leste fra Bibelen for meg.

En dag tok Marc meg med hjem til foreldrene sine. Faren lyttet til min sorg og ga meg telefonnummeret sitt. “Ring hvis du trenger noen å snakke med,” sa han. “Ta den tiden du trenger. Gud har en mening med deg.”

Etter det ble jeg ofte med Marc hjem. Jeg likte å høre dem snakke om Gud, og en dag ba jeg om å få bli med dem i kirken. “Ja visst,” sa de.

Jeg ble med i kirken, og ettersom ukene gikk, ble jeg gladere. Smerten ga seg etter hvert. Jeg leste Bibelen og bibelstudieheftet. En sabbat talte predikanten om dåp. Jeg reiste meg da appellen kom. Det gjorde også Marc.

Senere fikk jeg vite at Marc hadde vært borte fra kirken i fem år og hadde begynt å komme igjen da jeg ba om å få komme. Marc og jeg ble døpt samme dag og giftet oss elleve måneder senere.

Det hender at folk sier: “Du vet ikke hva jeg går gjennom.” Så får de høre min historie og spør: “Hvordan har du overlevd?” Jeg svarer: “Det er Gud. Han ga meg et nytt liv.”

Offeret 13. sabbat dette kvartalet skal bidra til et «innflytelsessenter» på University of Southern Caribbean i Trinidad og Tobago, slik at studentene kan få opplæring i misjonsarbeid.

Se Shinell på YouTube: bit.ly/Shinell-Davis