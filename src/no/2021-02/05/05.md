---
title:  Et stort og mektig folk …
date:  28/04/2021
---

Gud lovte ikke Abraham bare at i ham ville alle slekter på jorden bli velsignet; Gud ville også gjøre ham til “et stort og mektig folk” (1 Mos 18,18; se også 1 Mos 12,2; 1 Mos 46,3). Det er et veldig løfte til en som var gift med en kvinne som var for gammel til å få barn. Mens Abraham var uten etterkommere, lovte Gud ham både sønn og stor slekt.

Løftet ble ikke fullt ut oppfylt i Abrahams tid. Verken Isak eller Jakob så det skje. Gud gjentok det for Jakob, med et tillegg om at løftet ville bli oppfylt i Egypt (1 Mos 46,3), og selv det fikk ikke Jakob se. Men til slutt ble løftet oppfylt.

`Hvorfor ville Gud skape et spesielt folk av Abrahams ætt? Var han opptatt av å få enda et land med et bestemt etnisk opphav? Hva skulle hensikten med folket være? Les 2 Mos 19,5–6; Jes 60,1–3; 5 Mos 4,6–8, og skriv svaret på linjene nedenfor:`

Alt tyder på at Gud ville dra verdens folk til seg selv gjennom Israels vitnesbyrd, for med hans velsignelse ville det bli et lykkelig, sunt og hellig folk. Et slikt folk ville åpenbare den velsignelsen som følger av lydighet mot skaperens vilje. Folkemassene på jorden ville ønske å tilbe den sanne Gud (Jes 56,7). Dermed ville alles oppmerksomhet bli rettet mot Israel, deres Gud og Messias, som skulle komme i deres midte, verdens frelser.

“Israels barn skulle beslaglegge hele det landområdet som Gud hadde bestemt for dem. De nasjonene som nektet å dyrke og tjene den sanne Gud, skulle bli fratatt sin eiendom. Men Guds plan gikk ut på at mennesker også her skulle bli ledet til ham. Det skulle skje ved at Israels barn viste dem hans sanne karakter. Til hele verden skulle evangeliets innbydelse gå ut. Gjennom undervisningen om offertjenesten skulle Kristus løftes opp for nasjonenes øyne, og alle de som ville se på ham, skulle leve.” – _Ord som lever_ (2006), side 206, 207 [COL 290].

`Kan du se noen paralleller mellom det Gud ville gjøre gjennom Israel og det han vil gjøre gjennom vår menighet? Hva er i så fall disse parallellene? Les 1 Pet 2,9.`