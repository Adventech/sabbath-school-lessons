---
title:  'Messias-løftet: 1. Del'
date:  26/04/2021
---

**“I deg og din ætt skal alle slekter på jorden velsignes” (1 Mos 28,14).**

**“Og hører dere Kristus til, er dere Abrahams ætt og arvinger etter løftet” (Gal 3,29).**

Gud sa at i Abrahams ætt, hans avkom, ville alle folkeslag bli velsignet (se også 1 Mos 12,3; 1 Mos 18,18; 1 Mos 22,18). Paktsløftet gjentas fordi det er det viktigste av alle løftene og det mest varige. Det var også et løfte om israelsfolkets oppkomst, for gjennom dem ville Gud lære “alle slekter på jorden” om den sanne Gud og hans frelsesplan. Men løftet får sin fulle oppfyllelse i Jesus Kristus, som var av Abrahams ætt. På korset betalte han for syndene til “alle slekter på jorden.”

`Tenk på paktsløftet etter syndfloden (der Gud lovte ikke å ødelegge verden med vann igjen). Hvilken glede ville vi ha hatt av det uten løftet om frelsen i Jesus? Hva ville Guds andre løfter være verd uten løftet om evig liv i Kristus?`

`Hvordan forstår du tanken om at “alle slekter på jorden” skulle bli velsignet i Abraham, i Jesus? Hva vil det si?`

Paktens løfte om verdens frelser er utvilsomt det største av alle Guds løfter. Frelseren selv blir middelet som oppfyller paktens forpliktelser og realiserer alle de andre løftene. Alle som gjør seg til ett med ham, enten de er jøder eller hedninger, regnes som Abrahams sanne familie og er arvinger ifølge løftet (Gal 3,8–9; Gal 3,27–29) – løftet om evig liv i en syndfri verden der ondskap, smerte og lidelse aldri vil oppstå igjen. Kan du tenke deg et bedre løfte?

`Hva er det med løftet om evig liv i en verden uten synd og lidelse som tiltaler oss? Kan det tenkes at vi lengter etter det fordi det er dette vi ble skapt for og at vi lengter etter alt som er grunnleggende for vår natur?`