---
title:  'Messias-løftet: 2. Del'
date:  27/04/2021
---

**“For å nyte sann lykke må vi reise til et land veldig langt borte, og til og med ut av oss selv,” skriver Thomas Browne.**

`Disse ordene ble skrevet på 1600-tallet. Er du enig? Les det i lys av 1 Tess 4,16–18 og Åp 3,12.`

Augustin skrev om menneskets tilstand: “Dette livet – hvis et liv som er så fullt av store onder kan kalles et liv – vitner om at menneskeheten har vært fordømt helt fra starten. Tenk først på den forferdelige avgrunnen av uvitenhet som all vranglære strømmer fra og sluker Adams sønner i et mørkt basseng som ingen unnslipper uten slit og tårer og frykt. Ta så vår kjærlighet til alt det som er så forfengelig og giftig og avføder så mye hjertesorg, problemer, smerte og frykt; slik vanvittig glede over uenighet, strid og kriger; slik svindel og tyveri og ran; slik troløshet og stolthet, misunnelse og ambisjon, mord og drap, grusomhet og villskap, lovløshet og begjær; alle de urenes skamløse lidenskaper – hor og utroskap, incest og unaturlige synder, voldtekt og utallige andre urenheter som er for fæle til at man nevner dem; synd mot religion – helligbrøde og kjetteri, blasfemi og mened; urett mot våre naboer – bakvaskelse og juks, løgn og falskt vitnesbyrd, vold mot person og eiendom; urettferdige domstoler og all annen elendighet og sykdom som fyller verden, men unnslipper oppmerksomheten.” – Augustin av Hippo: _The City of God_, Gerald G. Walsh, S.J. overs. (New York , 1958), 2. bok, kap. 22, side 519.

Dette sitatet er dekkende for de fleste moderne byer i dag, men han skrev for over 1500 år siden. Mennesket har ikke forandret seg stort, og det er derfor folk ønsker en vei ut.

Det ser mørkt ut nå, men heldigvis er fremtiden lys takket være det Gud gjorde for oss gjennom Jesu liv, død, oppstandelse og tjeneste som øversteprest. Han er oppfyllelsen av paktsløftet til Abraham om at i hans ætt vil alle slekter på jorden bli velsignet.

`Les sitatet fra Augustin igjen. Beskriv den triste situasjonen i verden i dag. Se også på bibeltekster du kan finne som taler om det Gud har lovet oss i Jesus Kristus (f.eks. Jes 25,8; 1 Kor 2,9; Åp 22,2–5). Tenk på disse løftene. Gjør dem til dine. Først da kan du virkelig forstå hva pakten går ut på.`