---
title:  Misjonsfortelling
date:  04/06/2021
---

#### Bønn om en mann

_Esther Garcia (35), Mexico_

Da Esther var tolv, begynte hun å be samme bønnen hver kveld: “Finn en god mann til meg.” Esthers far drakk, han truet mor og Esther med kniv, og iblant kastet han den etter dem. Men han bommet alltid. Ester ba som best hun kunne: “Gi meg en god mann, en lykkelig familie og et barn.” Etter universitetet fikk hun jobb på et apotek. Der møtte hun Luis, som var sjefen hennes. Han ba henne med til Adventistkirken.

Ester trivdes. Folk var vennlige, og hun følte en ny fred. Plutselig hørte hun en stemme: “Dette er stedet for deg. Her skal du være.” Esther så på Luis. “Sa du noe?” spurte hun. “Nei, jeg sitter her helt stille,” svarte han. Da hun gikk etter gudstjenesten, hørte hun stemmen igjen: “Dette er stedet for deg. Du hører til her.” Hun forsto ikke hvor ordene kom fra, men hun følte fred.

Neste sabbat fortalte Esther Luis at hun gjerne ville ha bibelstudier. Dagen etter kom Luis’ søster og hennes mann hjem til Ester, og hun lærte om skapelsen og budene. Nå begynte hun å studere Bibelen på egen hånd.

En søndag kom far full hjem mens Esther og adventistparet var midt i et bibelstudium. Far så dem og gikk rett inn på kjøkkenet der han laget et fryktelig leven før han kom og sa hun skulle komme inn til ham.

“Ta med deg vennene dine og forlat huset,” snerret han. “Ellers dreper jeg deg.”

Esther sperret opp øynene. Dette var ikke hennes far. Hun hadde aldri sett ham slik. Hun prøvde å roe ham ned, men ingenting nyttet. Esther ba vennene sine om å gå. Inne på rommet sitt satte hun seg og gråt: “Kjære Gud, du må hjelpe meg. Jeg vil ikke leve slik.”

Hun følte fred og gikk inn til far på stuen. Han lo høyt. Det hørtes ikke som ham. Hun løp inn på rommet sitt og ba igjen. “Hva skal jeg gjøre, Gud?” Hun merket svaret med én gang. Hun bestemte seg for å overgi seg til Jesus og ta dåp.”

Det var for åtte år siden. I dag er Esther menighetssekretær og ungdomsleder i Adventistkirken Amatitan i Villahermosa i Mexico. Hun er også gift med Luis, og de venter sitt første barn. “Jeg ba om en god mann, et lykkelig hjem og et barn,” sa hun “Gud har hørt meg.”

Takk for offeret i 2018 da Southeast Hospital i Villahermosa i Mexico fikk hjelp til å åpne en ny avdeling.

Se Esther på YouTube: bit.ly/Esther-Garcia.