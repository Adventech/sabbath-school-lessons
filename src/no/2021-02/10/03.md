---
title:  Hjertets arbeid
date:  31/05/2021
---

Da sørriket Juda skulle ta slutt og folket føres i fangenskap til Babylon, kunngjorde Gud den “nye pakt” gjennom profeten Jeremia. Dette er første gang denne tanken kommer til uttrykk i Bibelen. Men like før nordriket Israel med sine ti stammer ble ødelagt (150 år før Jeremias tid), ble tanken om en annen pakt igjen nevnt, denne gangen av Hosea (Hos 2,18–20).

`Les Hos 2,18–20. Legg merke til parallellen mellom det Gud sier til sitt folk gjennom Hosea med hans ord i Jer 31,31–34. Hvilke bilder brukes, og hva står det om paktens betydning og natur?`

Da Guds planer for sitt paktsfolk ble hemmet av opprør og vantro, sendte han profeter for å forkynne at paktshistorien med hans trofaste ikke var slutt. Enda så utro folket hadde vært og uansett frafall, opprør og ulydighet blant dem, sier Gud at han fortsatt er villig til å inngå et paktsforhold med alle som vil vende om, adlyde og påberope seg løftene.

**Slå opp til disse tekstene. De nevner ikke en ny pakt, men hvilke elementer finner du som gjenspeiler prinsippene bak den nye pakt?**

`Esek 11,19.`

`Esek 18,31.`

`Esek 36,26.`

Herren vil gi “dem et hjerte til å kjenne meg, for jeg er Herren” (Jer 24,7). Han “tar steinhjertet ut av kroppen deres og gir dem et kjøtthjerte i stedet” (Esek 11,19) og vil gi dem “et nytt hjerte, og en ny ånd” (Esek 36,26). Han sier også: “Jeg gir min Ånd i dere” (Esek 36,27). Dette arbeidet gjør Gud, og det er grunnlaget for den nye pakt.

`Hva ville du svare hvis noen kom og sa: “Jeg ønsker meg et nytt hjerte, jeg vil ha loven skrevet i mitt hjerte, jeg vil ha et hjerte som kjenner Gud – men jeg vet ikke hvordan jeg skal få det”?`