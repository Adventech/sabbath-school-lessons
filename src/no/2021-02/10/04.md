---
title:  Gamle og nye pakter
date:  01/06/2021
---

**“Og de fremmede som har sluttet seg til Herren, som vil gjøre tjeneste for ham og elske Herrens navn og være hans tjenere, alle som holder sabbaten og ikke vanhelliger den, men holder fast ved min pakt, dem fører jeg til mitt hellige fjell og lar dem glede seg i mitt bønnehus. Brennoffer og slaktoffer fra dem gir velvilje på mitt alter. For mitt hus skal kalles et bønnens hus for alle folk” (Jes 56,6–7).**

Jeremia sier at den nye pakt skal inngås med “Israels hus” (Jer 31,33). Betyr ikke dette at bare Abrahams fysiske ætt, jøder av kjøtt og blod, skal få paktsløftene? Nei! Slik var det ikke engang i GT. Det stemmer naturligvis at israelittene som helhet hadde fått paktsløftene. Men andre ble ikke holdt utenfor. Nei, både jøder og ikke-jøder ble invitert til å ta del i løftene, men de måtte inngå denne pakten. Slik er det den dag i dag.

`Les tekstene i Jesaja (se ovenfor). Hva er betingelsene for dem som vil tjene Herren? Er det forskjell på det Gud ba dem om og det han ber oss om i dag? Begrunn svaret.`

Selv om den nye pakt kalles “bedre” (se onsdagens studie), er det egentlig ingen forskjell i hovedtrekkene for både den gamle og den nye pakt. Det er den samme Gud som tilbyr frelse på samme måte, av nåde (2 Mos 34,6; Rom 3,24); det er den samme Gud som søker et folk som i tro vil gjøre krav på hans løfter om tilgivelse (Jer 31,34; Hebr 8,12); det er den samme Gud som vil skrive loven i hjertet på dem som vil ha et trosforhold til ham (Jer 31,33; Hebr 8,10), enten de er jøder eller hedninger.

I nytestamentlig tid tok jøder imot hans nåde ved å ta imot Jesus Kristus og hans evangelium. En stund var de kjernen i menigheten, ”en rest ... Gud i sin nåde har utvalgt” (Rom 11,5) i motsetning til dem som var “blitt forherdet” (Rom 11,7). Og hedningene, som før ikke trodde, tok imot evangeliet og ble podet inn i Guds sanne folk, som består av troende, uansett folk eller rase (Rom 11,13–24). Så hedningene, som en “gang var uten Kristus, utestengt fra borgerretten i Israel, uten del i paktene og løftet” (Ef 2,12) ble ført nær i Kristi blod. Kristus formidler den “nye pakt” (Hebr 9,15) for alle troende, uansett nasjonalitet.