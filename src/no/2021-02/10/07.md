---
title:  Til ettertanke
date:  04/06/2021
---

“Ved å nyte brødet og vinen sammen med disiplene, forpliktet Jesus seg til å være deres gjenløser. Han gav dem den nye pakt, som innebærer at alle som tar imot ham, blir Guds barn og Kristi medarvinger. Ved denne pakten gav himmelen dem enhver velsignelse både for dette livet og for det som kommer. Denne paktshandlingen skulle stadfestes ved Kristi blod. Forvaltningen av nattverden skulle stadig minne disiplene om det umåtelige offer som var brakt for enhver av dem personlig som en del av den store fortapte menneskehet.” – Alfa og Omega, bind 5, side 212 [DA 659].

“Det mest slående trekket ved denne fredspakten er den tilgivende barmhjertighets store rikdom som er uttrykt for synderen hvis han omvender seg og tar avstand fra sin synd. Den hellige ånd beskriver evangeliet som frelse gjennom vår Guds ømme barmhjertighet. ‘For i nåde vil jeg tilgi all uretten deres’ sier Herren om dem som omvender seg, ‘og ikke lenger huske syndene deres’ (Hebr 8,12). Går Gud bort fra rett og rettferd når han viser barmhjertighet mot synderen? Nei, Gud kan ikke vanære sin lov ved å la den bli overtrådt uten at det får følger. Under den nye pakt er fullkommen lydighet livets betingelse. Hvis synderen vender om og bekjenner sine synder, får han tilgivelse. Ved Kristi offer for ham får han tilgivelse. Kristus har oppfylt lovens krav for enhver synder som angrer og tror.” – God’s Amazing Grace, side 138.

**Spørsmål til drøftelse**

`Hvorfor er det bedre å ha loven skrevet i hjertet enn å ha den på steintavler? Hva er lettest å glemme, loven skrevet på stein eller loven skrevet i hjertet?`

`Helt siden syndefallet har frelsen bare vært tilgjengelig gjennom Jesus, selv om åpenbaringen av denne sannheten kunne variere. Fungerer ikke paktene på samme måte?`

`Se på det andre sitatet i dagens avsnitt. Hva menes med “fullkommen lydighet” som krav til et paktsforhold? Hvem er den eneste som har vist “fullkommen lydighet”? Hvordan oppfyller denne lydigheten lovens krav til oss?`

**Sammendrag**

Den nye pakt er en større, mer fullstendig og bedre åpenbaring av frelsesplanen. Vi som tar del i den, får del i den ved tro, en tro som viser seg i lydighet mot en lov som er skrevet i vårt hjerte.