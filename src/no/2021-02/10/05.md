---
title:  “En bedre pakt” (Hebr 8,6)
date:  02/06/2021
---

I går så vi at hovedtrekkene er de samme i den gamle og den nye pakt. Frelsen er ved tro på en Gud som vil tilgi vår synd, ikke fordi det er noe godt i oss, men på grunn av hans nåde. Med denne tilgivelsen inngår vi i et forhold til ham der vi overgir oss til ham i tro og lydighet.

Likevel kaller Hebreerbrevet den nye pakt “en bedre pakt.” Hvordan kan det ha seg? Hvordan er den ene pakten bedre enn den andre?

`Hva var feilen med den gamle pakt? (Hebr 8,7–8).`

Problemet med den gamle pakt var ikke selve pakten, men det at folket ikke tok imot den i tro (Hebr 4,2). Den nye er bedre enn den gamle fordi vi ser Jesus – ikke bare gjennom dyreofringene (som i den gamle pakt) – men i hans død og prestetjeneste. Frelsen er altså den samme i den gamle pakt som i den nye. Men i den nye får vi en mer fullstendig åpenbaring av paktens Gud og hans kjærlighet til syndere. Den er bedre fordi undervisningen i symboler og forbilder i GT blir oppfylt i Jesus. Med hans syndfrie liv, død og tjenesten som øversteprest ble symbolene fra helligdomstjenesten oppfylt (Hebr 9,8– 14).

I stedet for symboler, forbilder og eksempler har vi Jesus selv, ikke bare som Lammet som ga sitt blod for vår synd (Hebr 9,12), men han gjør tjeneste som vår øversteprest i himmelen (Hebr 7,25). Den frelsen han tilbyr, er den samme, men den større åpenbaringen av ham og frelsen i ham som den nye pakt åpenbarer, gjør den bedre enn den gamle.

`Les Hebr 8,5; Hebr 10,1. Med hvilket ord beskriver forfatteren tjenesten i den gamle pakts telthelligdom? Hvordan gjør bruken av dette ordet det lettere å forstå at den nye pakt er bedre?`

`Tenk på det: Hvorfor skulle kunnskapen om Kristi liv, død og tjeneste som øversteprest på våre vegne gi oss en bedre forståelse av Gud enn man får gjennom bare den jordiske helligdommens ritualer med dyreofringer?`