---
title:  Presten i den nye pakt
date:  03/06/2021
---

Hebreerbrevet legger stor vekt på Jesus som vår øversteprest i helligdommen i himmelen. Den klareste utlegningen av den nye pakt i NT finner vi i Hebreerbrevet med beskrivelsen av Kristus som øversteprest. Dette er ingen tilfeldighet. Kristi tjeneste i himmelen er nært knyttet til løftene om den nye pakt.

GTs helligdomstjeneste var det middelet som de gamle paktssannhetene ble undervist gjennom. Det kretset om ofringer og midlertjeneste. Dyr ble slaktet, og blodet ble båret frem av prestene. Dette var symboler på frelsen i Jesus. Det var ingen frelse i dem som sådan.

`Les Hebr 10,4. Hvorfor er det ingen frelse i dyrenes død? Hvorfor er ikke et dyrs død nok til å bringe frelse?`

Alle ofringene, og prestetjenesten som hørte med, ble oppfylt i Kristus. Jesus ble det offeret som den nye paktens blod bygger på. Kristi blod stadfestet den nye pakt og gjorde pakten fra Sinai og dens ofringer ”gamle” eller ugyldige. Det sanne offeret var brakt en gang for alle (Hebr 9,26). Da Kristus døde, var det ikke lenger behov for å drepe flere dyr. De jordiske helligdomstjenestene hadde oppfylt sitt formål.

`Les Matt 27,51, som forteller hvordan forhenget i den jordiske helligdommen revnet da Jesus døde. Hvordan bidrar begivenheten til å forklare hvorfor den jordiske helligdommen var avleggs?`

Prestetjenesten var knyttet til dyreofringene, med levittene som ofret og formidlet ofringene i den jordiske helligdommen på vegne av folket. Når ofringene var slutt, var det ikke lenger bruk for dem. Alt var oppfylt i Jesus, som nå trer frem med sitt eget blod i helligdommen i himmelen (se Hebr 8,1–5). Hebreerbrevet sier at Kristus er øversteprest i himmelen etter å ha gitt sitt eget blod (Hebr 9,12) som han bærer frem for oss. Dette er grunnlaget for det håpet og løftet vi har i den nye pakt.

`Hvordan føles det å vite at Jesus bærer frem sitt blod i himmelen på dine vegne? Hva betyr det for din tro og frelsesvisshet?`