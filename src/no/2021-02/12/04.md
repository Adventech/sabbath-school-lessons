---
title:  Abrahams tro (1/2)
date:  15/06/2021
---

**“Abram trodde Herren, og det ble regnet ham til rettferdighet” (1 Mos 15,6).**

Dette er et av de dypeste versene i Skriften. Det understreker sannheten om rettferdiggjørelse ved tro alene, og det gjør det lenge før Paulus skrev om det i Romerbrevet. Og det viser at frelsen ble gitt på samme måte helt fra Edens hage. Versets sammenheng viser hvor stor Abrams tro var da han trodde Guds løfte om en sønn til tross for alle de fysiske omstendighetene som så ut til å gjøre løftet umulig. Det er slik tro som innser sin egen hjelpeløshet, den krever full overgivelse av selvet, og underkastelse under Herren. Slik tro som fører til lydighet. Dette var Abrams tro, og den ble regnet ham “til rettferdighet”.

`Hvorfor sier Bibelen at det ble “tilregnet” ham eller “kreditert” ham som rettferdighet? Var Abram selv “rettferdig” i betydningen Guds rettferdighet? Hva gjorde han ikke lenge etter at Gud hadde erklært ham rettferdig som viser at denne rettferdigheten ble kreditert ham, og ikke var noe han faktisk var?`

Abrams liv var nok et liv i tro og lydighet, men det var ingen fullkommen tro og fullkommen lydighet. Noen ganger var han direkte svak. Dermed er vi ved det avgjørende punktet: rettferdighet som frelser oss, er rettferdighet som krediteres oss, en rettferdighet som blir tilregnet oss. Vi blir altså erklært rettferdige i Guds øyne til tross for våre feil. Det betyr at Gud ser på oss som rettferdige enda vi ikke er det. Det var det han gjorde med Abram, og det vil han gjøre med alle som kommer til ham i “Abrahams tro” (Rom 4,16).

`Les Rom 4,1–7. Se på sammenhengen der Paulus siterer 1 Mos 15,6. Be over versene og skriv hva du tror de sier til deg.`