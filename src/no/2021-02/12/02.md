---
title:  Gjenskinn fra golgata
date:  13/06/2021
---

GTs frelsesvei under den mosaiske pakten er ikke en annen enn NTs frelsesvei under den nye pakt. Både i GT og NT, i den gamle og den nye pakt, frelses vi kun ved tro. Hadde det vært noen annen vei, f.eks. gjerninger, ville frelsen ha vært noe vi hadde krav på, noe skaperen hadde plikt til å gi oss. Bare de som ikke forstår syndens alvor, kan tro at Gud hadde plikt til å frelse oss. Nei, det var bare én plikt, og det var det vi skyldte den brutte loven. Den plikten kunne vi ikke oppfylle. Heldigvis gjorde Jesus det for oss.

“Når menn og kvinner forstår mer av hva det store offeret som himmelens majestet brakte da han døde i menneskets sted, vil frelsesplanen bli opphøyet, og gjenskinnet fra Golgata vil vekke varme, hellige og levende følelser i den troendes hjerte. Både hjerte og munn vil strømme over av lovprisning til Gud og lammet. Stolthet og egoisme har dårlige vekstvilkår i hjerter som har scenene på Golgata friskt i minne. … Alle verdens rikdommer er ikke nok til å kjøpe fri én sjel som er på fortapelsens vei. Hvem kan måle den kjærligheten Kristus følte for en fortapt verden mens han hang på korset og led for menneskenes synd? Denne kjærligheten var umåtelig, uendelig.

Kristus har vist at hans kjærlighet var sterkere enn døden. Han fullførte menneskets frelse; og selv om han hadde den mest fryktelige kampen med mørkets krefter, ble hans kjærlighet stadig sterkere midt i det hele. Han utholdt at Far skjulte sitt ansikt helt til han måtte utbryte: ‘Min Gud, min Gud, hvorfor har du forlatt meg? Han fullførte frelsen. Prisen ble betalt for å kjøpe fri mennesket da de velsignede ordene ble uttalt i den siste fortvilte kampen. Det var som om de gjallet gjennom skaperverket: ‘Det er fullbrakt!’

Scenene på Golgata lodder våre dypeste følelser. Du er unnskyldt hvis du viser iver for dette emnet. Våre tanker og vår forestillingsevne kan ikke fullt ut fatte at Kristus, som var så fullkommen, så uskyldig, skulle lide en så smertefull død da han bar vekten av verdens synd. Vi kan ikke lodde lengden, bredden, høyden og dybden av en så stor kjærlighet. Sinnet bør fylles av den uendelige dybde i vår frelsers kjærlighet, så den rører ved og smelter sjelen, foredler og løfter følelsene og forvandler hele karakteren.” – _Testimonies for the Church_, bind 2, side 212, 213.

`Be om det som står her. Ha disse linjene i bakhodet mens du leser Gal 6,14. Spør deg selv: Hvordan kan jeg rose meg av Kristi kors?`