---
title:  Pakten og offeret
date:  14/06/2021
---

**“Dere vet at det ikke var med forgjengelige ting som sølv eller gull dere ble kjøpt fri fra det tomme livet dere overtok fra fedrene, det var med Kristi dyrebare blod, blodet av et lam uten feil og lyte” (1 Pet 1,18–19).**

`Hva mener Peter med at vi ble kjøpt fri?`

Når Peter skriver om Kristi sonoffer på korset, minner det å “kjøpe fri” om den gamle skikken der en slave kunne bli fri fra livet som trell når en pris var betalt (ofte av en slektning). Kristus har derimot kjøpt oss fri fra syndens slaveri og dens konsekvens, som er døden, men han gjorde det med sitt “dyrebare blod” da han frivillig døde i vårt sted på Golgata. Og dette er grunnlaget for alle paktene: Uten dette er pakten ugyldig, siden Gud ikke kunne ha oppfylt sin del av avtalen: evig liv gitt for alle som tror.

`Slå opp Rom 6,23; 1 Joh 5,11 og 1 Joh 5,13. Hva er budskapet begge steder?`

Vi har løftet om evig liv fordi Jesus kunne rette opp det som gjorde at vi mistet det evige livet. Hvordan? Fordi Skaperens rettferdighet og uendelige verdi var det eneste som kunne slette gjelden vår til loven – så stor var skaden synden førte med seg. For hva ville det si om alvoret i Guds evige morallov hvis et skapt vesen kunne betale straffen for at den ble brutt? Bare en som er lik Gud selv, en som hadde liv i seg selv, kunne betale den løsepengen som skulle til for å sette oss fri fra den gjelden vi skylder loven. Slik oppfylles alle paktsløftene, slik har vi løftet om evig liv her og nå. Det er slik vi har blitt kjøpt fri fra synd og død.

`Tenk deg at et barn på et kunstmuseum kaster en ballong fylt med blekk på et Rembrandt-maleri og ødelegger det. Maleriet er verdt millioner. Om foreldrene solgte alt de eide, kunne de likevel ikke betale gjelden. Hvordan kan dette bildet vise oss hvor alvorlig det er som synden har ført til, hvor ute av stand vi er til å fikse det, og hvorfor bare Gud kunne betale gjelden?`