---
title:  Abrahams tro (2/2)
date:  16/06/2021
---

I 1 Mos 15,6 brukes ordet tilregnet (hebraisk chashab).

Det samme ordet brukes andre steder i Mosebøkene. En person eller en ting blir “regnet” som noe den personen eller tingen ikke er. Rakel og Lea sier at faren “regner” dem for fremmede, selv om de er døtrene hans (1 Mos 31,15). Levittens tiende blir “regnet” som om det var kornet på treskegulvet selv om det ikke er kornet (4 Mos 18,27; 4 Mos 18,30).

`Hvordan uttrykkes dette å “regne som noe” i sammenheng med ofringene? (3 Mos 7,18; 3 Mos 17,1–4).`

Ordet regne brukes som oversettelse for chashab. Hvis et bestemt offer (“fredsoffer”) ikke blir spist på den tredje dagen, går verdien tapt, og det skal ikke “tilregnes” (3 Mos 7,18; hebraisk chashab) den som ofrer. 3 Mos 7,18 omtaler en situasjon der et offer blir “regnet” som til syndernes fordel (se også 3 Mos 17,1–4), så de står rettferdige for Gud. Han regner synderen som rettferdig selv om han reelt sett er urettferdig.

`Ta deg tid til å tenke over at vi kan regnes som rettferdige i Guds øyne til tross for våre feil. Skriv ned hva dette betyr med dine egne ord.`

Det å bli erklært rettferdig, ikke på grunn av noe vi kan utrette, men bare ved troen på det Kristus har gjort for oss, er kjernen i uttrykket “rettferdighet ved tro”. Men troen gjør oss ikke rettferdige: troen er det redskapet som vi henter rettferdighetens gave med. Dette er kjernen i kristendommens mysterium. Alt det vi tror, har sin rot i dette begrepet. Ved tro blir vi regnet som rettferdige i Guds øyne. Alt annet som hører med: lydighet, helligelse, hellighet, karakterutvikling og kjærlighet må følge av denne sannheten.

`Hva sier du til en som vil være kristen, og likevel sier: “Men jeg føler meg ikke rettferdig”?`