---
title:  Misjonsfortelling
date:  18/06/2021
---

#### Kraften i et frø

_Florencio Vazquez (61), Mexico_

Lille Florencio plantet og passet ris, avokado, kakao og roser på bestemors gård i Mexico, godt hjulpet av to voksne søskenbarn og den syv år gamle nabogutten Antonio.

Florencio la merke til at Antonio ikke arbeidet på lørdager og spurte hvorfor. “Jeg har lest i Bibelen at Gud sier vi ikke skal arbeide på lørdag fordi det er hans dag.” Florencio trodde ham, for Antonio var annerledes. Han var høflig, snill og leste Bibelen. Han var bestevennen hans.

Noen dager senere ba Antonio ham med i kirken, for de hadde et barneprogram. “Vi kan lese Bibelen sammen, og du kan få nye venner.” “Gjerne det,” sa Florencio.

Men han gikk ikke. Bestemor sa nei. Hun likte ikke adventistene og syntes de var late siden de ikke arbeidet på lørdager. Men Antonio ga ikke opp. Han spurte flere ganger med noen dagers mellomrom. Bestemor sa nei hver gang.

En lørdag gikk bestemor tidlig for å selge avokadoer og roser. Florencio ble med Antonio i kirken og trivdes. Folk var snille, og han likte barnesabbatsskolen spesielt godt.

Bestemor ventet på ham da han kom hjem. “Hvor har du vært?” “Jeg ble med Antonio i Adventistkirken.” Bestemor ble rasende og forbød ham å gå dit igjen. Men Florencio fortsatte å bli med vennen på sabbaten.

Det gikk to år. Så flyttet Antonio og familien hans til en annen by, og Florencio sluttet å gå i kirken. Da han fylte ni år, drakk han store mengder øl med bestemors velsignelse. Så begynte han med marihuana og kokain.

Men det frøet Antonio hadde sådd, døde ikke. Etter å ha vært rusavhengig i mange år, ropte Florencio til Gud. “Gjør meg hel,” ba han. Han ba denne bønnen i årevis, og plutselig forsvant lysten til alkohol og narkotiske stoffer. Han var 45 år og fri. Han gledet seg over at Gud hadde hørt ham, overga seg til Jesus og ble adventist.

Florencio sa at han ble adventist fordi han husket det Antonio hadde fortalt ham da han var fire år: at Adventistkirken følger Bibelen og holder hele Guds lov, også sabbatsbudet.

Nå er Florencio 61 år og forteller gjerne hvordan Gud reddet ham fra alkohol og narkotika. Cirka 20 mennesker har overgitt seg til Jesus etter å ha hørt hans historie og tatt bibelstudier hos ham.

“Vi har en mektig Gud, jeg kan ikke forklare hans makt, men den har forvandlet livet mitt,” sa Florencio.

Takk for offeret 13. Sabbat i 2018 som bidro til å få bygget en ny avdeling ved Southeast Hospital, Adventistenes sykehus i Villahermosa i Mexico.

Du kan se Florencio på YouTube: bit.ly/Florencio-Vazquez