---
title:  Den nye pakts øversteprest
date:  09/06/2021
---

Den jordiske helligdommen der Gud valgte å bo hos sitt folk, kretset om ofring av dyrene. Men tjenesten endte ikke med at disse skapningene døde. Presten ofret blodet i helligdommen på vegne av synderen etter at selve offeret var drept. Men alt dette var bare en skygge, et symbol på hva Kristus ville gjøre for verden. Symbolene (helligdomstjenesten) endte ikke med dyrets død, og Kristi verk for oss endte heller ikke med hans død på korset.

`Studer Hebr 8,1–6 for i dag. Be over versene. Be Gud om hjelp med å forstå det som blir sagt og hvorfor det er viktig å vite det. Skriv ned hva du tror Guds budskap i disse versene er. Spør deg selv: Hvordan hjelper versene oss å forstå den nye pakt?`

Det var en jordisk helligdom, prestedømme og tjeneste under den gamle pakt, og det er en himmelsk helligdom, et himmelsk prestedømme og tjeneste i himmelen under den nye pakt. Men det som bare var symboler, bilder og en skygge (Hebr 8,5) i den gamle pakt, ble en realitet i den nye.

I stedet for et dyr som stedfortreder, har vi den syndfrie Jesus; i stedet for blod av dyr har vi Kristi blod; I stedet for en menneskeskapt helligdom har vi ”den sanne telthelligdommen, som er reist av Herren selv og ikke av mennesker” (Hebr 8,2); og i stedet for en syndig, feilbarlig menneskelig prest, har vi Jesus som vår øversteprest som gjør tjeneste på våre vegne. Tenk så på ordene: “Hvordan skal da vi slippe unna hvis vi ikke bryr oss om en frelse som er så mye større” (Hebr 2,3).

`Tenk på det: Jesus levde et syndfritt liv på dine vegne, døde på dine vegne og gjør nå tjeneste i helligdommen i himmelen på dine vegne. Alt dette ble gjort for å frelse deg fra syndens endelige resultat. Snakk med noen om denne fantastiske nyheten, en som du tror trenger å høre den. Øv deg på det du vil si.`