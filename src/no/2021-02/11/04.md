---
title:  Stedfortrederen
date:  08/06/2021
---

**“Han som ga seg selv for våre synder, så han etter Gud, vår Fars vilje kunne fri oss ut fra den onde tiden vi nå lever i” (Gal 1,4).**

Det er iallfall sikkert: En hovedtanke i NT er at Jesus Kristus døde som offer for verdens synder. Denne sannheten er grunnlaget for hele frelsesplanen. En teologi som benekter forsoningen i Kristi blod, benekter kristendommens hjerte og sjel. Et kors uten blod kan ikke redde noen.

`Tenk over dagens tekst og svar på spørsmålene: Meldte Jesus seg frivillig til å dø? Hvem døde han for? Hva ville hans død utrette?`

Stedfortredertanken er nøkkelen til frelsesplanen. Vi fortjener å dø for våre synder. Kristus “ga seg selv for våre synder” av kjærlighet til oss (Gal 1,4). Han døde den døden vi fortjener. Kristi død i synderes sted er sannheten som alle andre sannheter bygger på. Vårt håp om gjenreisning, frihet, tilgivelse og evig liv i paradis hviler på det Jesus gjorde da han ga seg selv for våre synder. Uten det ville vår tro være uten mening. Frelsen kommer bare gjennom Kristi blod.

`Slå opp til disse tekstene: Matt 26,28; Ef 2,13; Hebr 9,14; 1 Pet 1,19. Hva sier de om blodet? Hvilken rolle spiller altså blod i frelsesplanen?`

“Gud vil ikke at du skal gå rundt og være mistroisk og plage deg selv med tanken om at han ikke vil ta imot deg fordi du er en uverdig synder. Du kan si: ‘Jeg vet jeg er en synder, og det er derfor jeg har bruk for en frelser. … Det finnes ikke noe godt i meg som gjør meg fortjent til frelsen, men jeg kommer fram for Gud med blodet av ham som var uten feil og lyte: Guds lam, som bærer bort verdens synd. Dette er min eneste bønn.’ ” – _The faith I live by_, side 100.

`Tenk over dette sitatet. Gjengi det med dine egne ord. Gjør det personlig. Legg din egen frykt og smerte i det og skriv ned hva løftene som det inneholder, gir deg. Hvilket håp har du takket være blodet i den nye pakt?`