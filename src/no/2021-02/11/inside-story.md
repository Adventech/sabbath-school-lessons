---
title:  Misjonsfortelling
date:  11/06/2021
---

#### Ikke på min måte

_Fabiola Padilla (36), Mexico_

Etter dåpen ba Fabiola i 18 år om at hennes far måtte overgi seg til Jesus. Det virket håpløst. Han trodde ikke på Bibelen, men ba til Maria og helgenene. Han drakk tett, fornærmet sin kone og så alltid veldig sint ut. Fabiola snakket om Jesus, men far gikk nesten alltid sin vei. Men hun ble ikke lei av å be, og hun fikk andre til å be også.

Endelig svarte Gud hennes bønner, men ikke slik hun hadde håpet.

Far fikk leverkreft 75 år gammel. Kreften hadde spredt seg og kunne ikke opereres, sa legen. Nå ba Fabiola enda mer: “Gi meg de rette ordene så jeg kan fortelle far om deg,” ba hun. “Gi meg mot.”

Så gikk hun til sykesengen og grep fars hånd. “Jeg er så glad i deg,” sa hun. “Den Gud jeg vil snakke med deg om, er den Gud du tror på. Han kan gjøre deg frisk. La meg be sammen med deg.” Til hennes forbauselse gikk far med på det.

Fra den dagen av ba Fabiola og far sammen morgen og kveld. Etterpå leste hun fra Bibelen og sang mens far lyttet. Sammen med andre i menigheten satte hun av en dag til bønn og faste for far.

Kreften spredte seg fort, og far ble svakere. Fabiola visste ikke hva hun skulle gjøre. En venn, Rita, tilbød seg å gi far bibelstudier, og det gikk han med på. Etter det syvende studiet spurte hun om han ville overgi seg til Jesus. Hva med å bli døpt?

Far ønsket å bli døpt. Kapellan Roger Pech ved Southeast Hospital døpte ham i et lite basseng utenfor huset en onsdag. Den kvelden ville ikke far legge seg. Han ble sittende i stuen sammen med familien. Litt etter midnatt tok han sitt siste sukk og lukket øynene.

Fars ansikt, som ofte var fordreid i sinne i levende live, så uvanlig fredelig ut i kisten. Fabiola forklarte de sørgende at han hadde overgitt seg til Jesus bare timer før han døde.

“Far tok imot Jesus, ikke slik jeg hadde ønsket det, men på Guds måte,” sa Fabiola. “Det som er umulig for mennesker, er mulig for Gud.”

Takk for offeret 13. sabbat i 2018 som bidro til å få bygget en ny avdeling ved Southeast Hospital, Adventistenes sykehus i Villahermosa i Mexico, der kapellan Roger Pech arbeider.

Se Fabiola og faren hennes på YouTube: bit.ly/Fabiola-Padilla.