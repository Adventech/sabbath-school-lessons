---
title:  Synd, offer og aksept (Hebr 9,22)
date:  07/06/2021
---

I GT kunne synderen kvitte seg med synd og skyld via dyreofringer. Ofringene er beskrevet i 3 Mos 1–7. Bruk og fjerning av blod inngår i de ulike ofringene. Blodets rolle i ritualene er et av fellestrekkene i israelittenes ofringer.

Den som hadde syndet – og dermed brutt paktsforholdet og loven som regulerte det – kunne fornye fellesskapet med Gud og andre mennesker ved å ofre et dyr i sitt sted. Ofringene var Guds middel til renselse fra synd og skyld. De skulle rense synderen, overføre synd og skyld til helligdommen ved å skvette blod og gjeninnsette den angrende til fellesskap med Gud som er frelseren.

`Hvordan hjelper disse begrepene oss å forstå spørsmålene til slutt i gårsdagens avsnitt?`

`Hvilken profetisk betydning hadde dyreofringene? (Jes 53,4–12; Hebr 10,4).`

Dyreofringene var Guds middel for å rense synderen for synd og skyld. De endret synderens status fra skyldig og verdig til å dø til tilgitt og med et gjenopprettet forhold til Gud. Men ofringene var også profetiske. Et dyr var tross alt ingen tilstrekkelig soning for menneskets synd og skyld. Hebreerbrevet sier det slik: “For blodet av okser og bukker kan umulig ta bort synder” (Hebr 10,4). Et offerdyr skulle vise frem den guddommelig-menneskelige Guds tjeners komme, han som skulle dø i stedet for synderen. Det er denne prosessen som er grunnlaget for paktsforholdet og gjør at Gud tilgir og godtar synderen.

`Tenk deg at du levde i GT, da de ofret dyr i helligdommen. Husk også hvor viktig husdyrene var for deres økonomi, kultur og levemåte: Hva skulle ofringene lære dem om syndens pris?`