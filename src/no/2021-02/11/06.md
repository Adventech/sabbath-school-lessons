---
title:  Tjeneste i himmelen (Hebr 9,24)
date:  10/06/2021
---

Studer Hebr 9,24 som forklaring på Kristi tjeneste i himmelen for oss etter at han døde for oss. Det kan sies mye, men vi vil se på det siste uttrykket som sier at Kristus nå trer fram for Guds ansikt for vår skyld.

Tenk over det. Vi syndere ville ha blitt fortært av glansen av Guds herlighet hvis vi møtte den nå, og tenk at vi har en som trer frem for Gud for oss uansett hvor onde vi har vært eller hvor åpent vi har brutt Guds hellige lov. Vi har en som står hos Far på våre vegne. Tenk på Kristi kjærlighet og tilgivelse da han var her på jorden. Han er nå vår mellommann i himmelen.

Dette er den andre delen av de gode nyhetene. Ikke nok med at Jesus betalte straffen for våre synder etter å ha tatt dem på seg selv ved korset (1 Pet 2,24). Nå står han i Guds nærvær som mellommann mellom himmel og jord, mellom menneskene og Gud.

Dette gir god mening. Jesus er både Gud og et (syndfritt) menneske og var den eneste som kunne bygge bro over syndens avgrunn mellom menneskene og Gud. I alt dette må vi huske at vi nå har et menneske som forstår alle våre prøvelser, smerter og fristelser (Hebr 4,14–15) som representant hos Far.

`“For Gud er én og én mellommann er det mellom Gud og mennesker, mennesket Kristus Jesus, han som ga seg selv som løsepenge for alle. Slik var vitnesbyrdet da tiden var inne” (1 Tim 2,5–6). Hvilke to roller gir denne teksten Jesus, og hvor ser vi disse rollene i den jordiske helligdomstjenesten?`

Den nye pakts store nyhet er at takket være Jesus har angrende syndere en som taler deres sak hos Far i himmelen, en som gjorde noe for dem som de aldri kunne ha gjort selv: frembringe fullkommen rettferdighet, den eneste rettferdighet som holder i Guds nærhet. Jesus har tilveiebrakt slik fullkommen rettferdighet gjennom lidelse (Hebr 2,10), og han står for Gud og forlanger at vi får tilgivelse fra synd og seier over synd, for uten disse to ville vi være uten håp, både nå og i dommen.

`Be og tenk over den kjensgjerning at et menneske, en som har opplevd fristelsen til å synde, nå står for Guds ansikt i himmelen. Hva betyr dette for deg? Hva gir det av håp og oppmuntring?`