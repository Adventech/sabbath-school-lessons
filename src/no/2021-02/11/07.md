---
title:  Til ettertanke
date:  11/06/2021
---

“Den mest fremtredende engel i himmelen ville ikke ha maktet å betale løsesummen for et eneste fortapt menneske. Kjeruber og serafer har bare slik herlighet og ære som Skaperen gir sine skapninger. Menneskets forsoning med Gud kunne bare bli gjennomført av en mellommann som var likestilt med Gud, og hadde egenskaper som ville gi ham den nødvendige verdighet til å forhandle med Gud på menneskets vegne og til å representere Gud overfor en fallen verden. Menneskets stedfortreder og pant må ha menneskets natur, og ha forbindelse med menneskeheten han skal representere. Som Guds sendemann må han ha del i guddommelig natur og ha forbindelse med den evige Gud for å kunne åpenbare ham for verden og være mellommann mellom Gud og menneskene.” – _På fast grunn_, bind 1, side 253 [1SM 257].

“Jesus sier videre: Slik som dere kjennes ved meg for menneskene, vil jeg kjennes ved dere overfor Gud og de hellige engler. Dere skal være mine vitner på jorden, kanaler som min nåde kan flyte gjennom til frelse for verden. Slik vil jeg være deres stedfortreder i himmelen. Faderen ser ikke på deres mangelfulle karakter. Han ser dere kledd i min fullkommenhet. Gjennom meg skal dere få himmelens velsignelser. Enhver som bekjenner meg ved å ta del med meg i min oppofrelse for de fortapte, skal jeg kjennes ved og gjøre delaktig i de gjenløstes herlighet og glede.” – _Alfa og Omega_, bind 4, side 307 [DA 357].

**Spørsmål til drøftelse**

`Les Rom 5,2; Ef 2,18 og Ef 3,12. Hva er det her som hjelper oss å forstå at vi har adgang til Far gjennom Jesus?`

`Se på det andre sitatet ovenfor. Legg merke til hvordan stedfortrederens rolle forklares. Når Far ser oss, ser han ikke vår karakterbrist, men Kristi fullkommenhet. Tenk over hva det vil si, og drøft det med gruppen.`

`Spør deg selv hvordan du vil svare på dette spørsmålet: “Ja vel, så Kristus er i helligdommen i himmelen. Hva så? Hva har det å si rent praktisk, fra dag til dag?”`

**Sammendrag**

Den gamle pakts offersystem ble erstattet av det nye; i stedet for at dyr ofres av syndige prester i en jordisk helligdom, har vi Jesus, som er vårt fullkomne offer. Han representerer oss hos Far i helligdommen i himmelen, som danner grunnlaget for den nye pakt og dens løfter.