---
title:  Ny pakt og nytt hjerte
date:  22/06/2021
---

**“Må Kristus ved troen bo i deres hjerter og dere stå rotfestet og grunnfestet i kjærlighet. Må dere sammen med alle de hellige bli i stand til å fatte bredden og lengden, høyden og dybden, ja, kjenne Kristi kjærlighet, som overgår all kunnskap. Må dere bli fylt av hele Guds fylde!” (Ef 3,17–19).**

Tidligere dette kvartalet har vi sett at den nye pakt betyr at Herren legger loven i vårt hjerte (Jer 31,31–33). Ikke nok med at loven er der, men tekstene for i dag sier at Kristus også er der, og det gir god mening, for Kristus og hans lov er så nær forbundet. Med Kristi lov i hjertet og med Jesus som også bor der (det greske ordet for bo i teksten ovenfor betyr også “å bosette seg i”, og viser til varighet), kommer vi til en annen av paktens store gaver: et nytt hjerte.

`Hvorfor trenger vi et nytt hjerte? Hvilke endringer vil vise seg hos dem som har et nytt hjerte?`

Les dagens tekst enda en gang. Legg merke til at Paulus legger vekt på kjærligheten og sier vi må “stå rotfestet og grunnfestet” i den. Disse ordene innebærer stabilitet, fasthet og varighet i kjærligheten som grunnlag. Vår tro betyr ingenting hvis den ikke er rotfestet i kjærligheten til Gud og kjærligheten til andre (Matt 22,37–39; 1 Kor 13). Slik kjærlighet blir ikke til i et vakuum. Nei, den kommer fordi vi får et glimt av Guds kjærlighet til oss (som “overgår all kunnskap”) slik vi ser den i Jesus. Resultatet blir et nytt liv, hjertet forandres og vi blir nye mennesker med nye tanker, nye ønsker og nye mål. Det er vårt svar på Guds kjærlighet til oss som forandrer hjertet og skaper kjærlighet til andre. Kanskje er det dette Paulus mener når han sier vi blir fylt av “Guds fylde”.

`Les 1 Joh 4,16. Hva er forholdet mellom denne teksten og det Paulus skriver i Ef 3,17–19?`

`Se på tekstene vi har studert i dag. Hva kan du gjøre slik at løftene i disse tekstene oppfylles i deg? Er det noe du må forandre på, noe som kanskje hindrer deg i å oppleve “Guds fylde” (Ef 3,19)? Lag en liste over endringer du må foreta i ditt liv. Lag en til deg selv, eventuelt også en du kan dele med klassen. Hvordan kan dere hjelpe hverandre med å foreta nødvendige endringer?`