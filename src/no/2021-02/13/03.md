---
title:  Fri for skyld
date:  21/06/2021
---

**“Så er det da ingen fordømmelse for dem som er i Kristus Jesus” (Rom 8,1).**

En ung kvinne ble brutalt drept, og drapsmannen var ukjent. Politiet la en felle og plasserte en skjult mikrofon i graven hennes. En kveld mange måneder etter drapet, gikk en ung mann til graven og ba kvinnen om tilgivelse. Politiet overvåket ordene hans og hektet ham for forbrytelsen.

Hva drev mannen til graven? Det var skyld, ikke sant?

Ingen av oss (håper vi) har gjort noe så ille som det den unge mannen gjorde, men vi er alle skyldige, vi har gjort ting vi skammer oss over, ting vi skulle ønske vi kunne rette opp, men det kan vi ikke.

Takket være Jesus og den nye pakts blod trenger ingen av oss å leve med skyld hengende over oss. Teksten for i dag sier det er ingen fordømmelse mot oss. Universets dommer regner oss som ikke skyldige. Det er som om vi ikke har gjort det vi føler skyld for.

`Hvordan gjør disse versene det lettere å forstå Rom 8,1? Joh 5,24; Rom 3,24–25; 2 Kor 5,21.`

Et av de store løftene vi har når vi lever i et paktsforhold med Gud, er at vi ikke lenger behøver å bære på skylden. Takket være paktens blod kan vi som velger å tre inn i paktsforholdet med Gud og velger å overholde vilkårene om tro, omvendelse og lydighet, få slippe skyldens byrde. Når Satan hvisker oss i ørene at vi er onde, at vi er så syndige at Gud ikke kan ta imot oss, kan vi gjøre det Jesus gjorde da Satan fristet ham i ødemarken: Vi kan sitere Skriften, gjerne Rom 8,1. Vi underslår ikke syndens realitet i vårt liv, men på grunn av det paktsforholdet vi har med Herren, lever vi ikke lenger under syndens fordømmelse. Jesus betalte straffen for oss, og han står nå hos Faderen og bærer frem sitt eget blod på våre vegne, mens han viser til sin egen rettferdighet i stedet for våre synder.

`Hvilken forskjell gjør det i ditt liv at Gud har tilgitt deg uansett hvilke synder du måtte ha begått? Hvordan hjelper dette deg å håndtere andre som har syndet mot deg? Hva burde det få å si for den måten du håndterer disse menneskene på?`