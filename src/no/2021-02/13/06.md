---
title:  Ny pakt og misjon
date:  24/06/2021
---

**“Gå derfor og gjør alle folkeslag til disipler: Døp dem til Faderens og Sønnens og Den hellige ånds navn og lær dem å holde alt det jeg har befalt dere. Og se, jeg er med dere alle dager inntil verdens ende” (Matt 28,19–20).**

Over hele verden sliter folk med det forfatteren Laurens van der Post kalte “meningsløshetens byrde.” Mennesker ser at de har livets gave, men vet ikke hva de skal gjøre med den, vet ikke hva formålet med gaven er, og vet ikke hvordan de skal bruke den. Det er som å gi noen et bibliotek fylt med sjeldne bøker og oppleve at de ikke leser bøkene, men bruker dem til å tenne opp ild. For et forferdelig sløseri med noe så dyrebart!

Men dette er ikke et problem som den nye pakts troende behøver å slite med. Tvert imot, de som kjenner (og har opplevd) evangeliet om en korsfestet og oppstanden frelser som døde for alle menneskers synder for at de skal få evig liv, kjenner gleden. Med tanke på kallet i Matt 28,19–20 har de troende et oppdrag og en hensikt i livet, og det er å dele den store sannheten de selv har opplevd i Kristus Jesus med verden. For en forrett! Nesten alt det andre vi foretar oss her i verden, tar slutt når vår verden er slutt. Men å spre evangeliet til andre er noe som vil sette preg på evigheten. Snakk om å kunne føle at livet har mål og mening!

`Bryt ned versene for i dag i sine enkeltdeler. Hva sier Jesus vi skal gjøre, og hva innebærer hver del? Hvilket løfte har vi som burde gi oss tro og mot til å gjøre det Kristus sier?`

`Som mennesker i den nye pakt har vi fått et klart mandat av Gud selv. Alle kan vi spille en rolle, uansett hvem vi er, uansett stilling i livet, uansett begrensninger. Har du gjort noe? Kan du gjøre mer? Hva kan gruppen din gjøre for å få en større rolle i dette arbeidet?`