---
title:  ny pakt og evig liv
date:  23/06/2021
---

**“Jeg er oppstandelsen og livet. Den som tror på meg, skal leve om han enn dør. Og hver den som lever og tror på meg, skal aldri i evighet dø” (Joh 11,25–26).**

Det evige liv har to dimensjoner. Her og nå får den troende oppleve en overflod av liv (Joh 10,10) med de mange løftene vi har fått for livet her i verden.

Den fremtidige dimensjonen er evig liv – løftet om legemets oppstandelse (Joh 5,28–29; Joh 6,39). Det ligger fortsatt i fremtiden, og er den hendelsen som vårt håp kretser om.

`Studer verset for i dag. Hva sier Jesus? Hvor finner vi evig liv? Hvordan forstår vi hans ord om at de som lever og tror på ham, aldri vil dø selv om de dør? (se Åp 2,11; Åp 20,6; Åp 20,14; Åp 21,8).`

Selvfølgelig dør alle, men Jesus regner denne døden bare for en søvn, en pause som skal ende i oppstandelsen til livet for dem som tror på ham. Når Jesus kommer tilbake, vil de døde i Kristus oppstå udødelige, og de som hører Kristus til og lever, skal få udødelighet på et øyeblikk. Både de døde og de levende som er i Kristus, skal ha samme slags oppstandelseskropp. Det er da Guds folk blir udødelige.

For en glede å vite at graven ikke er slutten, at det ikke finnes noen slutt, at vi får et nytt liv som varer evig.

“Kristus ble ett med oss for at vi skulle bli én ånd med ham. Det er i kraft av denne forening vi skal komme frem fra graven, ikke bare som en manifestasjon av Kristi makt, men fordi hans liv ved troen er blitt vårt liv. De som ser Kristus i hans sanne natur og tar imot ham, har evig liv. Det er ved Ånden at Kristus bor i oss. Guds Ånd, som vi tar imot i tro, er begynnelsen til det evige liv.” – _Alfa og Omega_, bind 4, side 332 [DA 388].

`Hvordan kan vi nyte godt av evig liv nå? Altså: Hva gjør dette løftet for oss her og nå? Skriv ned noen av fordelene dette løftet om evig liv gir deg i hverdagen. Hvordan kan du ta dette håpet og løftet og dele det med noen som sliter, kanskje etter å ha mistet en av sine kjære?`