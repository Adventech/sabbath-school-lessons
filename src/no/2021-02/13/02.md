---
title:  Glede
date:  20/06/2021
---

**“Og dette skriver vi for at vår glede skal være fullkommen” (1 Joh 1,4).**

Glede burde være en av våre store fortrinn som paktsfolk.

Det sies ofte at vi ikke skal stole på følelser, at tro ikke er følelser og at vi må komme lenger enn bare til våre følelser, og det er sant. Men vi ville ikke være mennesker hvis vi ikke opplevde følelser og stemninger. Vi kan ikke underslå våre følelser. Vi må forstå dem, gi dem deres rette rolle, og mest mulig styre dem. Men å fornekte dem, er å fornekte hva det vil si å være menneske (vi kan like godt si at en sirkel ikke skal være rund). Johannes skriver: Vi skal ikke bare ha følelser (her glede), de bør også være fullkomne. Det høres da ikke ut som om følelser skal underslås?

`Les sammenhengen til verset ovenfor, som begynner i starten av kapitlet. Hva skrev Johannes til de første kristne som han håpet ville gjøre gleden deres fullkommen? Og hvorfor skulle det gi dem glede?`

Johannes var en av de tolv. Han var der nesten fra begynnelsen av Jesu virke og var vitne til noen av de største begivenhetene. Som øyenvitne var han godt kvalifisert til å uttale seg om emnet.

Og han fremhever ikke seg selv, men det Jesus gjorde for disiplene slik at de nå kunne ha fellesskap ikke bare med hverandre, men med Gud selv. Jesus har åpnet veien så vi kan få dette nære forholdet til Gud, og ett resultat av dette forholdet er glede. Johannes vil de skal vite at det de har hørt om Jesus, er sant (han så, berørte, følte på og hørte ham), og derfor kan også de få et gledeforhold til sin himmelske Far, han som elsker dem og ga seg selv for dem i sin Sønn.

`I en viss forstand er det Johannes’ eget vitnesbyrd. Hva er ditt vitnesbyrd om forholdet til Jesus? Hva kan du si som kan styrke en annens glede i Herren, slik Johannes prøvde å gjøre her?`