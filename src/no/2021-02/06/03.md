---
title:  Avtale om land (1 Mos 35,12)
date:  03/05/2021
---

Løftet om at israelittene skulle få et land, ble først gitt til Abraham og deretter gjentatt for Isak og Jakob. På dødsleiet gjentok Josef løftet (1 Mos 50,24). Men Gud fortalte Abraham at det ville gå 400 år før hans ætt skulle ta landet i eie (1 Mos 15,13; 1 Mos 15,16). Oppfyllelsen av løftet begynte på Moses’ og Josvas tid. Moses gjentok Guds befaling: “Se, jeg har lagt landet åpent for dere. Gå og innta landet” (5 Mos 1,8).

`Les 5 Mos 28,1; 5 Mos 28,15. Hva er underforstått? De ville få landet som en del av pakten. En pakt innebærer forpliktelser. Hvilke forpliktelser hadde Israel?`

Den første delen av 5 Mos 28 skisserer velsignelsene Israel ville motta hvis de fulgte Guds vilje. Den andre delen av kapitlet tar for seg forbannelsene som ville ramme dem hvis de ikke gjorde det. Forbannelsene kom “i stor grad, men ikke helt, ved at man ganske enkelt lot synden føre til sine egne onde resultater. ... ‘Den som sår i sitt eget kjøtt, høster fordervelse av kjøttet’ (Gal 6,8). Som vannet ikke slutter å renne før det har funnet sitt nivå; som en klokke ikke vil slutte å gå før den er tom for strøm; som et tre ikke kan annet enn å gi sin egen frukt; slik fører synden til et naturlig resultat, og ‘det fører til død’ (Rom 6,21).” – Fritt etter _The Pulpit Commentary: Deuteronomy_, H. D. M. Spence og Joseph S. Exell, red. (Peabody, MA, 1890), bind 3, side 439.

Det var mange løfter om land, men de ble gitt på betingelser. De kom som en del av en pakt. Israel måtte holde sin del av handelen, ellers kunne løftene oppheves. Herren gjorde det mer enn en gang klart at landet ville bli tatt fra dem hvis de var ulydige. Les 3 Mos 26,27–33. Det er vanskelig å forestille seg hvordan Gud kunne ha talt tydeligere.

`Som kristne ser vi frem til å motta og beholde himmelen og jorden som blir skapt på ny. De er lovt oss, akkurat som det jordiske landet ble lovt hebreerne. Forskjellen er at når vi først har kommet dit, er det ingen fare for at vi mister det igjen (Dan 7,18). Likevel er det betingelser for at vi kan komme dit. Hvordan forstår du disse betingelsene, i lys av frelsen ved tro alene?`