---
title:  Misjonsfortelling
date:  07/05/2021
---

#### Dødelig skorpionstikk

_Carlos Reyes (39) og Luz Murillo (34), Colombia_

Pastor Carlos og hans kone, sykepleieren Luz, bodde på et avsides sted i fjellene i Colombia og skulle til å legge seg da det banket voldsomt på døren. “Pastor, kom ut!” ropte en kvinne i menigheten. “En baby er stukket av en skorpion,” sa Cándida med frykt i blikket. Carlos grep en lommelykt, og Luz hentet hvitløk, en krukke med drikkevann og en dråpeteller.

De gikk forsiktig i mørket. Det kunne være både slanger og skorpioner i gresset.

Bare moren og babyen var hjemme. Faren hadde gått for å lete etter heksedoktoren. Moren holdt babyen, som var purpurfarget og ristet voldsomt. “Jeg la ham i en hengekøye og så ikke skorpionen,” sa moren med tårer i øynene. “Så hylte han, og da jeg tok ham opp, så jeg skorpionen.” Hun pekte på den store skorpionen på gulvet. Hun hadde knust den med en støvel.

Luz tok babyen og fant såret. Hun rynket pannen. Babyen var dødsens.

“La oss be,” sa hun. Moren holdt den skjelvende babyen og knelte. Carlos, Luz og Candidá knelte også. “Herre, du er den eneste som kan helbrede barnet,” ba Carlos.

Luz vasket babyens sår. Hun knuste hvitløken og la litt på såret. Så blandet hun hvitløk med vann fra krukken og brukte dråpetelleren til å legge dråper i barnets munn. Så ba pastor Carlos igjen. Den neste timen vekslet de mellom å be og vaske såret og gi behandling med hvitløk.

Etter hvert ristet barnet mindre. Han fikk tilbake sin friske hudfarge. “Du kan gi ham bryst nå,” sa Luz og ga barnet til moren. De trengte ingen heksedoktor. Himmelens Gud var mektigere.

Pastor Carlos ba en siste gang, en glad takkebønn. “Takk, Gud, for at du hørte våre bønner for denne babyen. Vi ber deg bruke dette mirakelet til å nå inn til denne familien, så de forstår at du virkelig er Gud.”

En del av offeret 13. sabbat dette kvartalet vil gå til å åpne et “innflytelsessenter” på Colombia Adventist University, der studentene kan lære å bli misjonærer som Carlos. Han har selv studert der. Takk for at dere planlegger å gi et rundhåndet offer 13. sabbat.