---
title:  Israel og pakten
date:  04/05/2021
---

**“Men de ville ikke høre, vendte ikke øret til. Alle fulgte sitt onde og egenrådige hjerte. Da lot jeg alle ordene i denne pakten komme over dem, den pakten jeg hadde befalt at de skulle holde, men som de ikke holdt” (Jer 11,8).**

Se på teksten ovenfor. Gud sier at han vil la “alle ordene i denne pakten” komme over dem. Men han snakker om noe negativt! Vi pleier å tenke på pakten bare som et tilbud om noe godt, men den har en bakside. Dette prinsippet så vi hos Noah. Gud tilbød ham noe stort – å bli bevart fra ødeleggelsen, men Noah måtte adlyde for å motta velsignelsene av Guds nåde. Hvis han ikke gjorde det, ville den andre siden av pakten følge.

`Sammenlign teksten ovenfor med 1 Mos 6,5, om verden før syndfloden. Hva er parallellen? Hva sier versene om hvor viktig det er å styre tankene?`

Israels historie er dessverre for det meste en serie frafall etterfulgt av Guds straffedommer, omvendelse og en tid med lydighet. Bare en kort stund under David og Salomo kontrollerte Israel hele det lovede territoriet.

Se på disse tekstene fra Jeremia om Israels frafall. “Om en mann sender bort sin kone og hun går fra ham og blir en annen manns, kan han så vende tilbake til henne? Nei, kvinnen ville bli vanhelliget. Og så skulle du, som har drevet hor med mange naboer, vende tilbake til meg! sier Herren ... Men slik en kvinne er troløs mot sin venn, slik var dere troløse mot meg, Israels hus, sier Herren”(Jer 3,1; Jer 3,20).

Her er noe vi berørte tidligere: den pakten Gud vil ha med oss, er ikke bare en kald, juridisk avtale mellom forretningsfolk som vi sikre seg en god handel. Paktsforholdet forplikter, det er like alvorlig og hellig som ekteskapet, og det er derfor Gud bruker disse bildene.

Poenget er at Israels frafall ikke skyldtes ulydighet, men et ødelagt personlig forhold til Herren, et brudd som resulterte i en ulydighet som til slutt førte straff over dem.

`Hvorfor er det personlige aspektet så avgjørende i kristenlivet? Hvorfor har vi så lett for å synde og være ulydige hvis forholdet til Gud ikke er som det skal? Og hva vil du si til en som stiller dette spørsmålet: “Hvordan kan jeg få et dypt og kjærlig forhold til Gud?”`