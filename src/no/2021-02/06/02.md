---
title:  “Fremfor alle mennesker …”
date:  02/05/2021
---

**“For du er et hellig folk for Herren din Gud. Blant alle jordens folk har Herren din Gud valgt deg til å være hans folk, hans dyrebare eiendom” (5 Mos 7,6).**

Det er helt tydelig: Gud hadde valgt hebreerne som sine spesielle representanter på jorden. Ordene “dyrebare eiendom” i verset ovenfor er segullah, og kan bety “høyt verdsatt eiendom” eller “spesiell skatt.” Det er viktig å huske at dette valget var Guds handling og et uttrykk for hans nåde. Det var ikke noe ved folket selv som gjorde dem fortjent til denne nåden. Det kunne det ikke være, for nåde er alltid ufortjent.

`Les Esek 16,8. Hvordan hjelper det oss å forstå at Gud valgte Israel?`

“Hvorfor valgte Jahve Israel? Det var ubegripelig. Det var en liten gruppe mennesker uten noen stor kultur eller prestisje. Det hadde ingen spesielle personlige egenskaper som kunne begrunne et slikt valg. Valget var bare Guds . ... Selve årsaken til valget lå i den guddommelige kjærlighets mysterium. Likevel er det et faktum at Gud faktisk elsket Israel og valgte dette folket. Dermed holdt han løftet til fedrene. ... Folket ble valgt i kraft av Jahves kjærlighet til dem. Israelittene hadde kommet ut av slaveri i Egypt da Jahve viste sin makt. Hvis folket kunne forstå disse store sannhetene, ville de innse at de virkelig var et hellig og spesielt verdsatt folk. Hvis folket sa farvel til en så opphøyd status, var det ytterst klanderverdig.” – J. A. Thompson: _Deuteronomy_ (London, 1974), side 130, 131.

Ifølge Guds plan skulle israelittene være både et kongerike og et presterike. I en ond verden skulle de være konger ved å seire over syndens rike både moralsk og åndelig. Som prester skulle de komme Gud nær i bønn, lovprisning og i ofringer. Som mellomledd mellom Gud og hedningene skulle de være lærere, forkynnere og profeter, og de skulle være et eksempel på et hellig levnet.

`Se på ordene i verset for i dag, der Gud sier at de skulle være “over alle jordens folk.” (Eng. overs., den norske har “blant”.) Hva tror du dette “over” betyr i lys av Bibelens lære om ydmykhet og faren for stolthet? På hvilke måter skulle de være “over” alle jordens folk? Bør vi også ta denne tanken til oss som en menighet? Hvordan, i så fall?`