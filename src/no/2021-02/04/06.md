---
title:  Paktens forpliktelser
date:  22/04/2021
---

**“Jeg har utvalgt ham for at han skal pålegge sine sønner og etterkommere å holde seg til Herrens vei og gjøre det som er rett og rettferdig. Da kan Herren la Abraham få det han har lovet ham” (1 Mos 18,19).**

Vi har sett at pakten alltid er en nådepakt, at Gud gjør det for oss som vi ikke kan gjøre for oss selv. Pakten med Abraham er ikke noe unntak.

I sin nåde hadde Gud valgt Abraham som sitt redskap til å forkynne frelsesplanen for verden. Men Guds oppfyllelse av paktsløftene var knyttet til Abrahams villighet til å handle rettferdig og adlyde ham i tro. Uten at Abraham var lydig, kunne ikke Gud bruke ham.

1 Mos 18,19 viser hvordan nåde og lov henger sammen. Det begynner med nåde (“Jeg har utvalgt ham”) etterfulgt av at Abraham er en som vil adlyde Herren og også få sin familie til å gjøre det. Tro og gjerninger henger nøye sammen her (se Jak 2,17.)

`Legg merke til formuleringen i 1 Mos 18,19, spesielt siste del. Hva står det om Abrahams lydighet? Lydighet er ikke et frelsesmiddel, men hvilken betydning får det her? Kunne pakten oppfylles uten lydighet? Begrunn svaret.`

Paktens velsignelser kunne ikke nytes eller videreføres uten at visse vilkår ble oppfylt av mottakerne. De var ikke nødvendige for å opprette pakten, men de skulle være en respons i kjærlighet, tro og lydighet. De skulle vise at det eksisterte et forhold mellom menneskene og Gud. Lydighet var midlet til at Gud kunne oppfylle paktsløftene til folket.

Ulydighet som brudd på pakten er utroskap mot et etablert forhold. Når pakten brytes, er det ikke betingelsen for at man får den, som brytes, men vilkåret for oppfyllelsen.

`Kan du i din egen erfaring med Herren se hvorfor lydighet er så viktig? Kan du tenke deg eksempler, enten fra Bibelen eller fra egen erfaring, hvor ulydighet gjør oppfyllelsen av paktsløftene umulig? Hva er løsningen?`