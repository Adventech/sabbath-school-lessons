---
title:  Til ettertanke
date:  23/04/2021
---

Les “Mot ukjent land” i bind 1, side 105–113 [PP 125–131] og “Jøder og hedninger” i bind 6, side 134–141 [AA 188–200] av Alfa og Omega.

Regnbuen er et tegn på Guds pakt med Noah. Les 1 Mos 17,10 og se hva tegnet på Guds pakt med Abraham var. Omskjærelsen skulle: (1) skille Abrahams ætt fra hedningene (Ef 2,11), (2) forevige minnet om Jahves pakt (1 Mos 17,11), (3) fremme moralsk renhet (5 Mos 10,16), (4) symbolisere rettferdiggjørelse ved tro (Rom 4,11), (5) symbolisere hjertets omskjærelse (Rom 2,29) og (6) være et forbilde på kristen dåp (Kol 2,11–12).” – _SDA Bible Commentary_, bind 1, side 322, 323.

Regnbuen skal være et tegn på Guds løfte til verdens ende, men dette gjelder ikke omskjærelsen. Ifølge Paulus mottok Abraham omskjærelsen som et tegn på den rettferdigheten han hadde mottatt ved tro på Gud (Rom 4,11). Men gjennom århundrene kom omskjærelsen til å stå for frelse ved lydighet mot loven. I nytestamentlig tid hadde omskjærelsen mistet sin betydning. Nå er det troen på Jesus Kristus som betyr noe, og fører til et nytt liv i lydighet. Les Gal 5,6; Gal 6,15; 1 Kor 7,18–19.

**Spørsmål til drøftelse**

`Drøft forholdet mellom tro og gjerninger. Kan vi ha det ene uten det andre? Hvorfor ikke?`

`“Fremdeles er det mange som blir prøvd på samme måte som Abraham. De hører riktignok ikke Guds stemme direkte fra himmelen, men Herren kaller dem gjennom undervisningen i sitt ord og ved måten han leder dem på. Det blir kanskje krevd at de skal oppgi en karriere som gir utsikt til rikdom og ære, eller at de skal forlate en hyggelig og fordelaktig omgangskrets og skille lag med slekt og venner for å gi seg ut på en sti som tilsynelatende bare bringer selvfornektelse, offer og prøvelse. Gud har et verk for dem å utføre. Men et makelig liv under innflytelsen fra slekt og venner vil hindre utviklingen av nettopp de karaktertrekk som er nødvendig i den gjerning de skal gjøre. Så kaller Gud dem bort fra menneskelig påvirkning og støtte, og lar dem føle behovet for hans hjelp, slik at de blir avhengige av ham, og han kan åpenbare seg for dem. Hvem er beredt til å gi avkall på sine egne planer og sine vanlige omgivelser når Gud kaller?” – _Alfa og Omega_, bind 1, side 106 [PP 126]. Drøft eventuelle eksempler fra vår tid på slike du kjenner som fulgte det samme kallet.`

**Sammendrag**

Gud kalte Abraham til å ha et spesielt forhold til ham, og åpenbare frelsesplanen for verden.