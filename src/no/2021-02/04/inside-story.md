---
title:  Misjonsfortelling
date:  23/04/2021
---

#### Gassbeholderen eksploderte

_Noelia Southwell (35), Trinidad og Tobago_

Noelia var bibelarbeider for en møteserie. Hun holdt på å lage mat til sabbaten før hun skulle ut og gi en kvinne et bibelstudium fredag kveld. Hun hørte telefonen gi fra seg en pipelyd og snudde seg for å se hvem det var SMS fra. Da smalt det. En stor eksplosjon fylte leiligheten, Noelia ble kastet gjennom rommet og landet med ryggen mot veggen. Da hun falt ned fra veggen, var det som om en hånd satte henne ned på føttene og skjøv henne gjennom det brennende rommet med fast hånd og ut hoveddøren.

Hun ropte på hjelp. Naboene så flammene og ringte etter sykebil. De fikk beskjed om å helle vann over Noelia til hjelpen kom, og folk kom med bøtter. Noelia var glad for vannet. Huden føltes som den brant. Hun hadde annengrads forbrenninger.

Sykebilen kjørte henne til en klinikk i nærheten, der hun kunne bli stabilisert. Da legen fikk høre at en gassbeholder hadde eksplodert mens hun laget mat, utbrøt han: «Hvordan kan hun være like hel? Hun skulle ha vært død. Ingen overlever når en gassbeholder eksploderer.» Noelia hørte det hele og takket Gud for livet.

Noelia ble overført til sykehuset, og sent den kvelden ba en venn henne med hjem. Smertene var fremdeles fryktelige, men menighetsmedlemmer kom og ba for henne og sang sanger. Da sabbaten var over, kunne ikke Noelia gå lenger. Beina hadde svulmet opp som ballonger.

Det neste halvåret byttet kvinnene i menigheten på å passe henne om dagen. Pastorer kom og ba. Hun ble fort bedre. Etter halvannen måned kunne hun gå igjen, og snart var hun sitt gamle jeg. Legen var forundret over hvor fort huden leget. «Du er heldig,» sa hun. «Jeg tror ikke på flaks,» sa Noelia. «Jeg tror det er en velsignelse fra Gud. Han har hørt medlemmenes bønner.»

Noelias gudsforhold endret seg. Hun stolte mer på ham nå. Hun sluttet å bekymre seg for hverdagens problemer. Gud hadde en hensikt med å redde henne, så hun kunne stole på ham.

Ni måneder etter ulykken overga den kvinnen som hun skulle besøke den kvelden, seg til Jesus. I dag er Noelia en av lederne ved et innflytelsessenter for ikke-kristne religioner i Trinidad og Tobago. «Ingenting kan hindre meg i å gjøre det Gud vil,» sa Noelia.

Takk for offeret for tre år siden da dere var med og bygget kirken på University of the Southern Caribbean i Chenelles hjemland Trinidad og Tobago. Takk for at dere husker universitetet med offeret 13. sabbat dette kvartalet, da det skal åpnes et «innflytelsessenter» på stedet, slik at studentene kan få opplæring i misjonsarbeid.

Se Noelia på YouTube: bit.ly/Noelia-Southwell.