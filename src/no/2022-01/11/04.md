---
title:  'Moses: Tro på den usynlige'
date:  08/03/2022
---

`Les Hebr 11,20–28. Hva gjorde disse troens mennesker? Hvordan har deres handlinger noe med håp og det usynlige å gjøre?`

Moses er det andre store eksempelet i dette troens kapittel. Hans liv innledes og avsluttes med handlinger som viser tross mot kongen. Foreldrene hans skjulte Moses da han ble født, for de «lot seg ikke skremme av kongens ordre» (Hebr 11,23), og Moses forlot Egypt «uten å frykte kongens vrede» (Hebr 11,27). Det mest betydningsfulle Moses gjorde, var imidlertid at han nektet «å kalles sønn av faraos datter» (Hebr 11,24). Henvisningen til hans adoptivmor som «faraos datter» tyder på at han lå an til å bli den neste faraoen. Men Moses var villig til å gi avkall på muligheten til å herske over verdens mektigste land og i stedet bli leder for frigjorte slaver, egentlig flyktninger.

`Sammenlign Hebr 11,24–27 og 10,32–35. Hva var likhetene mellom situasjonen til dem som mottok Hebreerbrevet og det Moses opplevde?`

Moses’ storhet var at han så ut over løftene fra kongen i Egypt og frem til det ingen kunne se, nemlig Guds løfter. Hebreerbrevet sier nøkkelen var at Moses hadde blikket festet på «lønnen», ikke på Egypts rikdommer. Denne lønnen er den som er nevnt i Hebr 10,35, og som Gud har lovet alle som tror på ham.

Paulus’ ord om Moses’ beslutning må ha funnet sterk gjenklang hos leserne. De hadde utholdt bebreidelser og fornærmelser på grunn av sin tro på Kristus. De hadde også lidd og mistet det de eide (Hebr 10,32–34). Noen satt i fengsel (Hebr 13,3). Moses hadde valgt å bli mishandlet sammen med Guds folk og byttet ut rikdommen i Egypt for å utholde fornærmelsene som var forbundet med Kristus, fordi han mente Kristi belønning var større enn noe Egypt kunne tilby.

`Hva er noen av de kampene du har hatt på grunn av din tro? Hva har du måttet gi avkall på? Hvorfor er lønnen verdt det, selv om du ikke kan se det nå?`