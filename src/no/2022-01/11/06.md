---
title:  Jesus, troens opphavsmann og fullender
date:  10/03/2022
---

`Les Hebr 12,1–3. Hva ber disse versene oss om å gjøre?`

Høydepunktet i utlegningen om tro kommer med Jesus (Hebr 12). Paulus begynte brevet med Jesus, som er «han som skal komme», og «han skal ikke drøye» (Hebr 10,37), og han avslutter med Jesus, troens «fullender» (Hebr 12,2). Det at Jesus er «troens opphavsmann og fullender», betyr at han er den som gjør troen mulig og er eksemplet der et liv i troen er fullkomment legemliggjort. Med Jesus har troen nådd sitt fullkomne uttrykk.

Jesus er «opphavsmannen» (eller «grunnleggeren» eller «pioneren») til vår tro på minst tre måter.

For det første er han den eneste som har fullført løpet fullt ut. De andre som ble nevnt i forrige kapittel, har ikke nådd målet (Hebr 11,39–40). Men Jesus har gått inn til Guds hvile i himmelen og sitter ved Faderens høyre hånd. Sammen med disse andre skal vi regjere med Jesus i himmelen (Åp 20,4).

For det andre er det Jesu fullkomne liv som har gjort det mulig for disse andre å løpe sitt løp (Hebr 10,5–14). Hvis Jesus ikke hadde kommet, ville de ha løpt forgjeves.

For det tredje er Jesus grunnen til at vi har tro. Som ett med Gud viste han oss Guds trofasthet. Gud ga aldri opp å redde oss, og det er derfor vi til slutt når frem til lønnen hvis vi ikke gir opp. Jesus løp med tålmodighet og forble trofast, også når vi var troløse (2 Tim 2,13). Vår tro er bare en respons på hans trofasthet.

Jesus er troens «fullender» fordi han gir et fullkomment eksempel på troens løp. Hvordan løp han? Han la til side alt for oss (Fil 2,5–8). Han syndet aldri. Jesus hadde blikket festet på lønnen, som var gleden over å se menneskeslekten frelst ved hans nåde. Så, han utholdt misforståelser og mishandling. Han brydde seg ikke om skammen på korset (Hebr 12,2–3).

Nå er det vår tur til å løpe. I egen kraft kan vi aldri utrette det Jesus gjorde, men vi har hans fullkomne eksempel, og ved å tro på ham og å ha blikket festet på ham (som de andre før oss), går vi frem i tro og tillit til hans løfter om en stor belønning.