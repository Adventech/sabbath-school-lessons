---
title:  Den rettferdige skal leve ved tro
date:  06/03/2022
---

`Les Hebr 10,35–39. Hva sier Gud i disse versene?`

Utholdenhet er et kjennetegn på Guds endetidsfolk. Uten det ville de ikke kunne motta løftene (Åp 13,10; Åp 14,12). Men for å holde ut, må de troende «holde fast» ved troen (Hebr 10,23; Hebr 4,14). Paulus har vist at ørkengenerasjonen ikke var i stand til å motta løftet fordi de manglet tro (Hebr 3,19). Hebreerbrevet skildrer de troende som at også de står ved terskelen til oppfyllelsen av løftene (Hebr 9,28; Hebr 10,25; Hebr 10,36–38) og må utøve tro hvis de ønsker å motta løftene (Hebr 10,39).

Paulus innleder sin redegjørelse for tro med et sitat fra Hab 2,2–4. Profeten hadde spurt Gud hvorfor han tålte de troløse som undertrykte de rettferdige (Hab 1,12–17). Profeten og hans folk led, så de ville at Gud skulle gripe inn. Gud svarte imidlertid at det var bestemt en tid for oppfyllelsen av hans løfte, og de måtte vente (Hab 2,2- 4). Habakkuk og hans folk levde (som oss) mellom løftets tid og tiden for oppfyllelsen. Guds budskap fortsatte i Hebreerbrevet: «så kommer han som skal komme, og han skal ikke drøye» (Hebr 10,37; se også Hab 2,3).

Budskapet viser til Jesus. Han er den rettferdige, legemliggjørelsen av troen som behager Gud og gir liv (Hebr 10,5–10).

Hvorfor skulle han da «drøye»? Det vil han ikke. Han har allerede kommet for å dø for oss (Hebr 9,15–26), og han vil helt sikkert komme tilbake til fastsatt tid (Hebr 9,27–28; Hebr 10,25).

Guds budskap fortsatte: «Min rettferdige skal leve ved tro» (Hebr 10,38). Paulus sier det samme i Rom 1,17 og Gal 3,11. Rom 1,16–17 er spesielt opplysende fordi det forklarer at Guds rettferdighet åpenbares «av tro til tro.» Det Paulus mener, er at Guds trofasthet mot sine løfter kommer først, og hans trofasthet skaper derfor vår tro og/eller trofasthet.

Fordi Gud er trofast mot sine løfter (2 Tim 2,13), vil de rettferdige også være trofaste (som svar på Guds trofasthet).

`Hvorfor er det viktig å innse at vår tro skyldes Guds trofasthet og styrkes av den? Hvordan kan vi få større tillit til hans trofasthet mot oss og mot løftene han har gitt oss?`