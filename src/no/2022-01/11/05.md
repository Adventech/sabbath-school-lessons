---
title:  Rahab og de andre
date:  09/03/2022
---

`Les Hebr 11,31 og Jos 2,9–11. Hvorfor er Rahab, en hedensk prostituert, med i en tekst med hellige bibelske personligheter?`

Rahab er nok den vi minst venter å finne i Hebr 11. Hun er den ene av to kvinner som er nevnt ved navn. Hun er den tiende på listen, de første er Israels forfedre og patriarker, og hver av dem ble ansett som rettferdige. Når vi kommer til henne, ser vi at hun ikke bare er kvinne, men også ikke-jøde og prostituert.

Det mest forbløffende er at hun også er kapitlets tematiske senter og klimaks. Listen er organisert på en unik måte. Hver oppføring begynner med gjentatt bruk av uttrykket «ved tro.» Det grunnleggende mønsteret er: «Ved tro gjorde x y» eller «Ved tro skjedde y med x.» Dette mønsteret gjentas og øker forventningen hos leseren om å høre det hele kulminere i at «ved tro førte Josva folket inn i det lovede land.»

Men det står ikke slik. Josva blir forbigått i taushet, og den prostituerte tar hans plass. Etter at Rahab er nevnt, er det en brå slutt på det gjentatte mønsteret med «og hva skal jeg ellers nevne?» (Hebr 11,32). Så lister Paulus hurtig opp noen navn og hendelser som han ikke forklarer i detalj.

Rahabs gjerning i tro var at hun hørte, trodde og adlød selv om hun ikke så. Hun så ikke plagene i Egypt eller utfrielsen i Rødehavet, heller ikke vannet som strømmet fra klippen eller brødet fra himmelen, men likevel trodde hun. Hun var et godt eksempel for leserne av Hebreerbrevet, som ikke hadde hørt Jesus forkynne eller sett ham gjøre et mirakel, og for oss også, som heller ikke har sett noe av dette.

“Rahab var en prostituert som bodde på Jerikos mur. Hun skjulte de to israelittiske spionene som ble sendt for å undersøke forsvaret av byen. På grunn av hennes godhet mot dem, og hennes bekjennelse av tro på Gud, lovet spionene at Rahab og hennes familie ville få beholde livet når Jeriko ble angrepet.» – Innledning om Rahab i _Daughters of God_, side 35.

Paulus fortsetter så (Hebr 11,35–38) med en liste over de vanskelighetene mange møtte. Uttrykket «avslo å bli kjøpt fri» (Hebr 11,35) viser at de kunne ha unnsluppet, men valgte ikke å gjøre det fordi de hadde blikket festet på Guds belønning.

`Vi har ikke sett noen av disse tingene (skapelsen, utfrielsen fra Egypt, korsfestelsen), men hvorfor har vi god grunn til å tro at de gjorde det?`