---
title:  'Abraham: Ved tro'
date:  07/03/2022
---

Hebreerbrevet definerer tro som «et pant på det vi håper, et bevis for det vi ikke ser» (Hebr 11,1). Deretter lister det opp trofaste mennesker fra Israels historie som eksempler på hva tro er, og det viser hvordan de viste denne troen ved sine gjerninger.

`Les Hebr 11,1–19. Hva gjorde disse «trosheltene» som eksempel på sin tro? Hvordan er deres handlinger knyttet til håp om det som ingen har sett?`

Abraham er nok den viktigste i dette kapitlet. Hans siste troshandling sier mye om troens natur.

Hebreerbrevet bemerker at Guds beskjed til Abraham om å ofre Isak så ut til å innebære en motsigelse fra Guds side (Hebr 11,17–18). Isak var ikke Abrahams eneste sønn. Ismael var hans førstefødte, men Gud hadde sagt at det var i orden å godta Saras ønske og kaste ut Ismael og moren hans fordi Gud ville ta vare på dem, og også fordi Abrahams ætt skulle komme gjennom Isak (1 Mos 21,12–13). Men i neste kapittel ber Gud Abraham om å ofre Isak som et brennoffer. Guds beskjed i 1 Mos 22 syntes å være stikk i strid med Guds løfter i 1 Mos 12–21.

Hebreerbrevet konkluderer med at Abraham utrolig nok løste gåten ved å konkludere at Gud ville reise Isak fra de døde. Dette er utrolig, for ingen hadde ennå stått opp fra de døde. Det ser ut til at Abrahams tidligere erfaring med Gud førte ham til den konklusjonen. Teksten sier at Isak ble unnfanget ved Guds kraft fra en som var «uten livskraft». Paulus bemerket også at selv om Abraham var så godt som død («uten livskraft»), og Sara var ufruktbar, holdt Abraham «fast på håpet og trodde, og derfor ble han far til mange folkeslag», for han trodde at Gud «gjør de døde levende og byr at det som ikke er, skal bli til» (Rom 4,17–20). Derfor må Abraham ha gått ut fra at hvis Gud i en eller annen forstand allerede hadde gitt Isak liv fra de døde, så kunne han gjøre det igjen. I Guds ledelse i fortiden så Abraham en antydning om hva han kunne gjøre i fremtiden.

`Hvorfor er det å meditere over hvordan Gud har ledet oss før, viktig for å bevare troen på ham?`