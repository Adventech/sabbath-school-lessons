---
title:  En forsmak på den nye skapelsen
date:  27/01/2022
---

`Sammenlign 2 Mos 20,8–11; 5 Mos 5,12–15 og Hebr 4,8–11. Hvilke forskjeller er det i sabbatshvilens betydning?`

Som vi alt har sett, ber disse tekstene i 2 Mos og 5 Mos oss å minnes fortiden. De formaner oss til å hvile på sabbaten for å feire det Gud utrettet under skapelsen og i gjenløsningen. Men Hebr 4,9–11 ber oss se mot fremtiden. Gud har forberedt en sabbatshvile i fremtiden. Det antyder en ny dimensjon for sabbatshelligholdelsen. Sabbatshvilen minnes ikke bare Guds seire i fortiden, den feirer også Guds løfter for fremtiden.

Sabbatshelligholdelsens fremadrettede dimensjon har ofte blitt oversett. Etter syndefallet kom det til å romme løftet om at Guds Messias en dag ville føre skaperverket tilbake til den opprinnelige herlighet. Gud befalte oss å feire sine redningsaksjoner med sabbatshelligholdelse fordi sabbaten pekte frem mot at gjenløsningen skulle toppe seg i en ny skapelse. Sabbatshelligholdelse er en forventning om himmelen i vår ufullkomne verden.

Dette har alltid vært tydelig i jødisk tradisjon. «Adam og Evas liv,» et verk skrevet mellom 100 f.Kr. og 200 e.Kr. (_The Old Testament Pseudepigrapha, av James H. Charlesworth_, side 18) slår fast: «Den syvende dag er et tegn på oppstandelsen, hvilen i den kommende tid.» En annen gammel jødisk kilde sier at den kommende tidsalder er «dagen som er full sabbatshvile for evigheten.» – Jacob Neusner, The Mishnah, a New Translation (New Haven, 1988), side 873. En senere kilde, The Othiot of Rabbi Akiba, forteller: «Israel sa foran Den hellige, velsignet være han: ‘Verdens mester, hvilken belønning får vi hvis vi holder budene?’ Han sa til dem: ‘Den kommende verden.’ De sa til ham: ‘Vis oss dens bilde.’ Han viste dem sabbaten.’» – Theodore Friedman, «The Sabbath Anticipation of Redemption,» _Judaism: A Quarterly Journal_, bind 16, side 443, 444.

Sabbaten betyr feiring, glede og takksigelse. Når vi holder sabbaten, viser vi at vi tror Guds løfter, at vi tar imot hans nådige gave. Sabbat er tro, sterk og levende tro. Hva handlinger angår, er sabbatshelligholdelse trolig et enestående uttrykk for vår overbevisning om at vi blir frelst av nåde ved tro på ham.

`Hvordan kan du holde sabbaten slik at det kan ses hva frelse ved tro uten lovgjerninger er? Hvordan er hvile på sabbaten et uttrykk for frelse ved nåde?`