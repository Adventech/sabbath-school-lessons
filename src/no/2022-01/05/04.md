---
title:  I dag, om dere hører hans røst
date:  25/01/2022
---

`Les Hebr 4,4–8. Hva betyr det å komme inn til hvilen «i dag» i forbindelse med å holde sabbaten?`

Det at ørkengenerasjonen ikke gikk inn til hvilen, fikk ikke Gud fra å arbeide med sitt folk. Han var og ble trofast, tross deres troløshet (2 Tim 2,13). Paulus skriver flere ganger at Guds løfte «fortsatt gjelder» (Hebr 4,1; Hebr 4,6; Hebr 4,9). Han bruker de greske verbene kataleipō og apoleipō, som understreker at «løftet om å komme inn til Guds hvile fortsatt gjelder» (4,1). At invitasjonen om å komme inn til hvilen ble gjentatt i Davids tid (4,6–7, med henvisning til Sal 95) antydet både at det ikke var gjort krav på løftet og at det fortsatt var tilgjengelig. Han antyder faktisk at den sanne sabbatshvilen har vært tilgjengelig siden skapelsen (4,3–4).

I mellomtiden inviterer Gud oss «i dag» til å gå inn til hans hvile. «I dag» er et viktig begrep i Skriften. Da Moses fornyet Israels pakt med Gud på grensen til det lovede land, understreket han viktigheten av «i dag» (5 Mos 5,3, se 4,8; 6,6; 11,2 osv.). «I dag» var et ettertankens øyeblikk da han inviterte folket til å erkjenne at Gud hadde vært trofast mot dem (5 Mos 11,2–7). «I dag» var også øyeblikket for å velge å være trofast mot Herren (5 Mos 5,1–3). Beslutningen kunne ikke utsettes.

På samme måte er «i dag» en valgets tid for oss, en tid med muligheter og farer (se 2 Kor 6,2). «I dag» forekommer fem ganger i Hebr 3 og 4. Det understreker betydningen av å lytte til Guds røst (3,7; 3,15; 4,7), for hvis vi ikke lytter og tror Guds ord, fører det til ulydighet og harde hjerter. Det kan også forsinke inngangen i det himmelske Kanaan slik det hindret ørkengenerasjonen i å komme inn i det jordiske Kanaan.

Jesus har beseiret fiendene (Hebr 2,14–16) og innstiftet en ny pakt (8–10). Derfor kan vi «frimodig» komme frem for Gud (4,14–16; 10,19–23) og glede oss over ham med åndelige takkoffer og lovprisning (12,28; 13,10–16). Appellen «i dag» oppfordrer oss til å innse at Gud har vært trofast mot oss og har gitt oss all mulig grunn til å ta imot innbydelsen uten å nøle.

`Hvilke åndelige beslutninger må du ta «i dag» og ikke utsette til en annen gang? Hva har du før opplevd når du har utsatt å gjøre det du visste Gud ville du skulle gjøre med en gang?`