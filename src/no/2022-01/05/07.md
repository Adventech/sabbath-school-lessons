---
title:  Til ettertanke
date:  28/01/2022
---

Det er veldig betydningsfullt at Hebreerbrevet benytter sabbatshvilen, og ikke søndagen, som symbol på den frelsen ved nåde som Gud tilbyr. Denne bruken av sabbatshvilen viser at de kristne holdt sabbaten og satte den høyt. Men fra det andre århundret og fremover finner vi bevis for en klar endring i kirken. Sabbatshelligholdelse ble ikke lenger regnet som et symbol på frelse. Det ble i stedet oppfattet som et symbol på troskap mot jødedommen og den gamle pakt, noe som måtte unngås. Å holde sabbaten ble jevngodt med å være jøde. For eksempel skrev Ignatius fra Antiokia (rundt år 110): «De som levde etter den gamle orden, har funnet det nye håpet. De holder ikke lenger sabbaten, men Herrens dag – den dagen vårt liv ble oppreist med Kristus.» – Jacques B. Doukhan, _Israel and the Church: Two Voices for the Same God_ (Peabody, 2002), side 42. Markion ga sine etterfølgere beskjed om å faste på sabbaten som et tegn på at de avviste jødene og deres Gud, og Victorinus ville ikke det skulle se ut som om han «holdt jødenes sabbat» (se _Israel and the Church_, side 41–45). Sabbaten ble borte fra den kristne kirke fordi man tapte av syne at den var et symbol på frelse ved nåde.

«Sabbaten er et tegn på Kristi makt til å gjøre oss hellige, og den er gitt til alle som Kristus helliggjør. Som et tegn på hans helliggjørende makt er sabbaten gitt til alle som gjennom Kristus blir en del av Guds Israel ... Sabbaten viser dem til Guds skaperverk som et vitnesbyrd om hans mektige kraft til å frelse. Samtidig som den minner oss om den fred som gikk tapt i Eden, forteller den om freden som gjenopprettes ved Frelseren. Og alt det skapte i naturen gjentar hans innbydelse: ‘Kom til meg, alle dere som strever og bærer tunge byrder, så vil jeg gi dere hvile.’» – _Alfa og Omega_, bind 4, side 244 [DA 288, 289]

**Spørsmål til drøftelse**

`Hva er sammenhengen mellom sabbatshelligholdelse og rettferdiggjørelse ved tro?`

`Hva er forskjellen på sann overholdelse av sabbaten og en legalistisk overholdelse av sabbaten? Hvordan kan vi ikke bare vite forskjellen, men oppleve forskjellen i vår egen sabbatshelligholdelse?`