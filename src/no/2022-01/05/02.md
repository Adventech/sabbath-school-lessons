---
title:  Landet som hvilested
date:  23/01/2022
---

`Les 1 Mos 15,13–21. Hva lovet Gud Abraham?`

Da Gud fridde Israel fra slaveriet i Egypt, var det for å føre dem til Kanaan, der de kunne få hvile (2 Mos 33,14; Jos 1,13). Kanaan var arven Gud hadde lovet Abraham fordi han hadde adlydt Guds røst og forlatt landet sitt for å dra til det lovede land (1 Mos 11,31–12,4).

Gud ga ikke Israel landet bare for at de skulle eie det. Han ville føre dem til seg selv (2 Mos 19,4). Gud ville de skulle bo i et land hvor de kunne ha et nært forhold til ham uten hindringer, der de også ville være et vitne for verden om hvem den sanne Gud var og hva han ga sitt folk. Som sabbaten var også Kanaan et rammeverk for et inderlig forhold til frelseren der de kunne glede seg over hans godhet.

I 5 Mos 12,1–14 leser vi at de ville komme inn til hvilen, ikke bare ved å innta i landet, men etter å ha renset landet for avgudsdyrkelse. Etter det skulle Gud vise dem et sted hvor han ville bo blant dem.

`Les 2 Mos 20,8–11 og 5 Mos 5,12–15. Hvilke to ting er sabbaten et minne om, og hvordan henger de sammen?`

Gud forbandt skapelsens sabbat med utfrielsen fra Egypt. Han ba Israel om å holde sabbaten til minne om skapelsen og befrielsen fra Egypt. Både skapelse og redning er nedfelt i sabbatsbudet. Vi skapte ikke oss selv, og vi kan ikke redde oss selv. Det er noe bare Gud kan gjøre, og ved å hvile, sier vi at vi trenger ham, ikke bare for vår eksistens, men for frelsen. Sabbatshelligholdelse er et uttrykk for frelse ved tro alene.

`Hvordan bør det å holde sabbaten hjelpe oss å forstå at vi er helt avhengige av Gud, ikke bare for vår eksistens, men for frelsen?`