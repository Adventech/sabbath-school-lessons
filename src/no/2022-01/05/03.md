---
title:  På grunn av vantro
date:  24/01/2022
---

`Les Hebr 3,12–19. Hvorfor kom ikke Israel inn til den lovte hvilen?`

Det triste er at de som ble fridd ut fra Egypt, ikke klarte å komme inn til hvilen Gud hadde lovet dem. Da Israel kom til Kadesj-Barnea på grensen til det lovede land, hadde de ikke den nødvendige tro. 4 Mos 13 og 14 forklarer at israelittenes spioner «satte ut rykter blant israelittene om landet de hadde utforsket» (4 Mos 13,32). Jo, landet var godt, men de sa at folk der var sterke og byene befestet, og at de ikke kunne klare å innta det.

Josva og Kaleb var enige om at landet var godt og nektet ikke for at folk der var sterke og byene befestet. Men de sa at Gud var med dem, og at han ville føre dem inn i landet (4 Mos 14,7–9). Men folket som hadde sett Gud ødelegge Egypt med plager (2 Mos 7–12), tilintetgjøre faraos hær i Rødehavet (2 Mos 14), sørge for mat fra himmelen (2 Mos 16) og vann fra klippen (2 Mos 17), samt demonstrere sitt nærvær og sin ledelse gjennom skyen (2 Mos 40,36–38), de satte ikke sin lit til ham nå. Det er en tragisk ironi at den generasjonen som hadde sett så store eksempler på Guds kraft, ble et symbol på vantro (Neh 9,15–17; Sal 106,24–26; 1 Kor 10,5–10).

Gud lover sine barn gaver som er utenfor menneskers rekkevidde. Derfor bygger de på nåde og kan bare mottas i tro. Hebr 4,2 sier at det løftet Israel fikk, «ble til ingen nytte, fordi de ikke ble ett i troen sammen med dem som hørte det».

Israel reiste til grensen til det lovede land som et folk. Da de så fikk motstridende rapporter, satset de på dem som manglet tro. Tro, eller mangel på det, er smittsomt. Derfor formaner Hebreerbrevet leserne til å «oppmuntre hverandre» (3,13), oppgløde «hverandre til kjærlighet og gode gjerninger» (10,24), og «se til at ingen går bort fra Guds nåde» (12,15).

`Hvordan kan du være med til å styrke andres tro? Hvordan kan du unngå å si eller gjøre noe som kan svekke troen?`