---
title:  Misjonsfortelling
date:  04/02/2022
---

#### Juling styrker troen

_Elizita Da Silva (37) Øst-Timor_

Jeg er fra en avsides landsby og studerte på universitetet i Dili, hovedstaden i Øst-Timor. Lillesøster Ermelinda gikk på videregående og hadde bedt meg komme og møte Yuliana og Luis, som var bibelarbeidere. «Lær meg om Bibelen,» ba jeg.

De underviste meg nesten hver dag. Guds kjærlighet fascinerte meg. Jeg lærte om ren mat og å holde budene. Da jeg skjønte at Gud ikke hadde forandret hviledagen, spurte jeg hvor jeg kunne tilbe på sabbaten. «Vi har en kirke her i Dili,» sa de.

Ermelinda og jeg gikk i kirken sammen. Vi bestemte oss for å bli døpt og bli adventister. Våre eldre brødre ble rasende da de oppdaget at jeg hadde forlatt familiens menighet. «Vi tar deg med tilbake til landsbyen,» sa de.

Brødrene mine tvang meg til å forlate studiene og bli med hjem. Jeg måtte spise svinekjøtt og gå i kirken på søndager. Jeg måtte låse meg inn på badet for å lese Bibelen og be. Men truslene og slagene gjorde troen min sterk. Jeg ville elske Gud og holde hans bud.

Lillesøster kunne fortsette å bo i byen. Hun ringte og fortalte at Adventistkirken skulle holde et to måneder langt kurs for bibelarbeidere. Jeg ville lære andre om Gud, så jeg rømte hjemmefra.

Etter to måneder var jeg bibelarbeider. Jeg elsket arbeidet og ba for familien min og brødrene mine hver dag. To år gikk, og jeg ble gift med Reinaldo, en annen adventist. Ingen hjemmefra kom i bryllupet.

Heldigvis har familien begynt å snakke med meg igjen. Og jeg takker Gud for tre barn som nå går på den eneste adventistskolen i Øst-Timor.

Be for familien min, og be om at skolen må kunne lære barna mine om Jesus og hans ord.

For seks år siden bidro offeret 13. sabbat til å åpne den eneste adventistskolen i Øst-Timor, i hovedstaden Dili. En del av dette kvartalets offer skal bidra til at det kan bygges et internat på skolen, så barn fra fjerntliggende landsbyer som Elizitas kan komme til skolen. Takk for at du planlegger et rundhåndet offer.

Last ned bilder på FB: bit.ly/fb-mq.