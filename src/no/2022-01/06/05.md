---
title:  En evig prest
date:  02/02/2022
---

`Les Hebr 7,16. På hvilket grunnlag ble Jesus prest?`

Jesus mottok prestedømmet i kraft av et uforgjengelig liv og fordi han har en evig tjeneste. Dette har forbløffende følger. Det betyr at Jesu tjeneste aldri vil bli overgått eller erstattet. Jesus frelser for alltid, «fullt og helt» (Hebr 7,25). Den frelsen Jesus gir, er total og endelig. Den når de innerste sidene av menneskets natur (4,12; 9,14; 10,1–4). Jesu forbønn hos Gud omfatter alle fordelene under den nye pakt.

Den omfatter mer enn syndstilgivelse. Den innebærer å legge loven i vårt hjerte, gjøre oss til nye mennesker i ham og fører til at evangeliet kommer ut til verden (8,10–12). Som ett med Gud og med menneskene representerer han oss hos Faderen. Som en som ga sitt liv som et offer, nyter Jesus urokkelig gunst hos Gud.

`Les Hebr 7,22. Hva er Jesus i forhold til den nye pakt?`

Jesus er garantist for den nye pakt fordi Gud sverget en ed om at Jesus skulle være prest «til evig tid» (Hebr 7,21). Det er veldig lett å overse betydningen av denne eden. Paulus hadde allerede vist til de eder Gud avla for ørkengenerasjonen og for Abraham (3,7–11; 6,13–15). Forskjellen mellom disse edene og eden som Gud har sverget til Sønnen, er at disse edene ble avlagt til dødelige mennesker. Eder er gyldige så lenge mottakerne er i live. Guds ed til ørkengenerasjonen og til Abraham var bindende så lenge det fantes en ørkengenerasjon og etterkommere av Abraham (se Gal 3,29).

Men når det gjaldt Sønnen, hvis liv er «uforgjengelig», vil Guds ed til ham alltid være bindende. En som sto som garantist for en annen, utsatte seg for de samme straffene som personen han sto garantist for, også døden. Likevel gjorde Faderen Jesus til garantist for oss, og han vil ikke misligholde sine løfter. Så sikre kan vi være på den frelsen vi har fått i Jesus.