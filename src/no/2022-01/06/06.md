---
title:  En syndfri prest
date:  03/02/2022
---

`Les Hebr 7,26. Hva er de fem kjennetegnene på Jesus?`

Jesus var «hellig». Dette betyr at han var feilfri i sitt forhold til Gud (Hebr 2,18; Hebr 4,15; Hebr 5,7–8). Den gamle greske oversettelsen av GT brukte det samme greske uttrykket om dem som bevarer sitt paktsforhold med Gud og med andre.

Jesus var «ren». Han forble ren og urørt av ondskap, enda han ble prøvet «i alt» (4,15; 2,18). Jesu fullkomne syndfrihet er viktig for hans prestedømme. Den gamle pakt foreskrev at offerdyr skulle være «uten feil» for at Gud skal godta det (3 Mos 1,3; 3 Mos 1,10 osv.). Jesu fullkomne lydighet under sitt jordiske liv gjorde at han kunne ofre seg selv som et offer til Gud (Hebr 9,14).

Jesus ble «atskilt fra syndere» da han steg opp til himmelen. Det greske verbet antyder at dette er en tilstand i nåtid som begynte på et bestemt tidspunkt. Jesus utholdt fiendskap fra syndere, men han seiret og ble innsatt ved Guds høyre hånd (Hebr 12,2–3). Jesus er også «atskilt fra syndere» ved at han var fullstendig syndfri (4,15).

Jesus ble «opphøyd over himlene». Det betyr at han har blitt opphøyd over alt som finnes, og derfor er han ett med Gud. I Salmene er Gud den som er «høy over himmelen» (Sal 57,6; Sal 57,12; Sal 108,6).

Jesus var fullt menneske, men han var ikke et syndig menneske slik som oss (Hebr 2,14–16; 4,15). Jesus er fullkommen, ikke bare fordi han aldri syndet, men fordi han ikke ble ødelagt av synden, slik vi er.

Men fordi han var fullt ut menneske, er han også vårt eksempel. Han viser oss hvordan vi kan fullføre livsløpet (12,1–4). Han er eksemplet vi må følge (1 Pet 2,21–23). Siden han er «hellig, uten ondskap, ren, atskilt fra syndere» (Hebr 7,26), er han vår frelser, og vi kan også gjenspeile hans sinnelag.

`Selv om Jesus var et menneske som oss, syndet han aldri. Hvordan kan vi fatte dette? Tenk på hvor hellig han må være! Hvorfor burde løftet om at hans hellighet tilregnes oss av tro, gi oss frelsesvisshet?`