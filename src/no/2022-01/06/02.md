---
title:  En prest på vegne av mennesker
date:  30/01/2022
---

`Les Hebr 5,1–10. Hva er prestedømmets rolle, og hvordan oppfyller Jesus den rollen?`

Prestens oppgave er å være mellommann mellom syndige mennesker og Gud. Gud utnevnte prester til tjeneste for mennesker. Derfor måtte de å være barmhjertige og forstå menneskelige svakheter.

I Hebr 5,5–10 beviser Paulus at Jesus oppfyller disse kravene til fullkommenhet: Gud valgte ham (5,5–6) og Jesus forstår oss fordi han også har lidd (5,7–8).

Men det er noen viktige forskjeller. Jesus ble ikke «valgt ut blant mennesker» (5,1). I stedet tok han menneskets natur for blant annet å tjene som prest på våre vegne. Han ofret ikke for sine egne synder (5,3), men bare for våre, for han var syndfri (4,15; 7,26–28).

Hebreerbrevet sier at Jesus ba «til ham som kunne frelse ham fra døden, og han ble bønnhørt» (5,7). Brevet tar opp den annen død, som Gud frelste Jesus fra da han reiste ham fra de døde (13,20). Brevet sier også at Jesus lærte lydighet «ved å lide» (5,8). Lydighet var noe nytt for Jesus, ikke fordi han var ulydig, men fordi han var Gud. Som universets hersker adlød Jesus ingen, alle adlød ham.

Jesu lidelser og død på korset er en viktig del av hans prestetjeneste. Lidelser gjorde ikke Jesus fullkommen i den forstand at han ble moralsk bedre. Lidelser gjorde ham ikke barmhjertig. Tvert imot, Jesus kom til jorden fordi han alltid var barmhjertig, og derfor hadde han medfølelse med oss (2,17). Det Hebreerbrevet mener, er at det var gjennom lidelser Jesu søskenkjærlighet, ektheten av hans menneskelige natur og dybden av hans underkastelse under Faderen som menneskehetens representant, ble åpenbart. Han ble «fullendt» i den forstand at lidelsene kvalifiserte ham til å være vår øversteprest. Det er hans liv i fullkommen lydighet og hans død på korset som utgjør det offeret Jesus la frem for Faderen som vår prest.

`1 Pet 2,9 sier at vi er «et kongelig presteskap.» Hva forteller Jesu liv deg om ditt forhold til andre mennesker, siden vi har denne hellige rollen?`