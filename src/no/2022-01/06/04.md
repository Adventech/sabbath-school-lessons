---
title:  En effektiv prest
date:  01/02/2022
---

«Dersom fullendelsen kunne nås gjennom det levittiske prestedømmet, som folket var bundet til ved loven, hvorfor måtte det da komme en prest av et annet slag, en som kalles prest av samme slag som Melkisedek og ikke som Aron?» (Hebr 7,11). Prester er mellommenn mellom Gud og mennesker. Men Hebreerbrevet sier at levittiske prester ikke kunne gi full, sikker adgang til Gud fordi de ikke kunne føre noen til fullendelse (7,11; 7,18–19). De var jo ikke fullkomne, så hvordan kunne de føre andre til fullendelse?

Ofring av dyr kunne heller ikke rense synderens samvittighet. Hensikten med dem var å peke frem til Jesus og hans offer, som ville gi sann renselse fra synd (9,14; 10,1–3; 10,10–14). Levittprestenes funksjon og deres ofringer var midlertidig og illustrerende. Gjennom deres tjeneste ønsket Gud å få folket til å sette sin lit til Jesu fremtidige tjeneste, «Guds lam som bærer bort verdens synd!» (Joh 1,29).

`Les Hebr 7,11–16. Hvorfor var det nødvendig å endre loven?`

Hebr 7,12 forklarer at en endring av prestedømmet gjorde at loven måtte endres. Hvorfor? Fordi det var en veldig streng lov som forbød en som ikke var av Levi stamme gjennom Aron å tjene som prest (4 Mos 3,10; 4 Mos 16,39–40). Hebr 7,13–14 påpeker at Jesus var av Juda stamme, og derfor forbød denne loven ham å være levittisk prest. Paulus sier at utnevnelsen av Jesus som prest betydde at han hadde endret loven om prestedømmet.

Jesu komme betydde også en endring i loven om ofringer. Syndere var pålagt å komme med ulike slags offer for å oppnå forsoning (3 Mos 1–7), men nå som Jesus har kommet og brakt et fullkomment offer, er loven om dyreofringer også avleggs (Hebr 10,17–18) som et resultat av den nye pakt og den klarere åpenbaringen av frelsesplanen.

`Tenk på det endeløse antallet dyr som ble ofret i oldtiden. Alle peker frem til Jesus, og likevel kunne de ikke betale for vår synd. Hvorfor kunne bare Jesu død betale for dem?`