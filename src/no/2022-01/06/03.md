---
title:  På Melkisedeks vis
date:  31/01/2022
---

`Les 1 Mos 14,18–20 og Hebr 7,1–3. Hvem var Melkisedek, og hvordan er han et bilde på Jesus?`

Melkisedek var både konge og prest. Han var også større enn Abraham, siden Abraham betalte ham tiende. På samme måte er Jesus konge og prest (Hebr 1,3). Men i motsetning til Melkisedek var Jesus syndfri (7,26–28).

Hebr 7,15 forklarer at Jesus var en prest «lik Melkisedek». Dette er betydningen av det tidligere uttrykket i Hebreerbrevet, «av samme slag som Melkisedek» (5,6). Jesus var ikke noen etterfølger av Melkisedek, men hans prestedømme minner om Melkisedeks.

For eksempel sier Paulus at Melkisedek var uten far, mor, slektstavle, fødsel og død. Noen har trodd at Melkisedek var en inkarnasjon av Jesus på Abrahams tid. Men denne tanken passer ikke inn i brevets argumentasjon. Melkisedek «ligner» Jesus (se English Standard Version), som betyr at han var forskjellig fra Jesus (7,3).

Det har også blitt antydet at Melkisedek var et himmelsk vesen, men det ville ødelegge Hebreerbrevets argument. Hvis Melkisedek hadde vært uten far, mor, begynnelse eller slutt, ville han ha vært Gud selv. Dette gir oss et problem. Melkisedeks himmelske, fullt ut guddommelige prestedømme ville ha gått forut for Jesu tjeneste. Men hvis det var tilfelle, hvorfor skulle det da komme en annen prest (Hebr 7,11)?

I stedet bruker Hebreerbrevet Skriftens taushet om Melkisedeks fødsel, død og slektstavle i typologisk forstand, som et symbol på Jesu prestetjeneste (1 Mos 14,18–20) og åpenbarer at Jesus selv var evig. Kort fortalt var Melkisedek en kanaanittisk prestekonge som fungerte som et bilde på Kristus.

«Det var Kristus som talte gjennom Melkisedek, den høyeste Guds prest. Melkisedek var ikke Kristus, men han var Guds røst i denne verden, Faderens representant. Kristus har talt i alle tidligere generasjoner, han ledet sitt folk og var verdens lys.» – _På fast grunn_, 1. bok, side 406, 407 [1SM 409].

`Hva sier beskrivelsen av Melkisedek om hvordan Gud arbeider blant dem som aldri har hørt menneskelige misjonærer forkynne for dem?`