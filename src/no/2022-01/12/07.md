---
title:  Til ettertanke
date:  18/03/2022
---

«I tusenårsperioden mellom den første og den annen oppstandelse foregår dommen over de gudløse. Apostelen Paulus viser at denne dommen finner sted etter Kristi gjenkomst. ‘Døm derfor ikke før tiden, før Herren kommer. Han skal bringe fram i lyset det som er skjult i mørket, og avsløre alt det menneskene har hatt i sinne.’ 1 Kor 4,5. Daniel sier at da den gamle av dager kom, ‘fikk Den høyestes hellige sin rett’. Dan 7,22. I denne tiden skal de rettferdige være konger og prester for Gud. Johannes skriver i Åpenbaringsboken: ‘Jeg så troner, og noen satte seg på dem, og de fikk makt til å holde dom.’ ‘De skal være Guds og Kristi prester og herske med ham i tusen år.’ Åp 20,4; Åp 20,6. Det er i denne tiden «de hellige skal dømme verden», som Paulus forutsa 1 Kor 6,2. Sammen med Kristus skal de dømme de gudløse. Deres liv blir vurdert på grunnlag av Guds ord, og de får igjen for det de har gjort i sitt liv. Så blir straffen tilmålt og skrevet ved deres navn i dødens bok.

Kristus og hans folk skal også dømme Satan og de onde englene. Om dette skriver Paulus: ‘Vet dere ikke at vi skal dømme engler?’ Judas omtaler ‘de engler som ikke tok vare på sitt høye verv, men forlot sin egen bolig, dem holder han bundet i mørke med evige lenker til dommen på den store dag’. Jud 6.» – _Alfa og Omega_, bind 8, side 158 [GC 660, 661].

**Spørsmål til drøftelse**

`Hva sier de helliges deltakelse i de ugudeliges dom (1 Kor 6,3; Jud 6) om Gud, og hvor åpen han vil være med oss når han viser oss sin godhet og rettferdighet i sin håndtering av synd og ondskap?`

`Les 2 Mos 32,32; Sal 56,9; Sal 69,29; Sal 139,16; Jes 4,3; Dan 12,1; Mal 3,16; Luk 10,20; Åp 13,8 og Åp 17,8. Dette er henvisninger til Guds bøker i himmelen. Hva står i disse bøkene? Hvorfor er det viktig at Gud holder oversikt over tårene våre (Sal 56,9)? Hvis Gud vet alt, hva er da poenget med slike bøker?`

`Hvorfor er det viktig at Hebreerbrevet runder av brevets argument med å vise til løftene i Dan 7? Hvorfor er disse koblingene viktige i sammenheng med Jesu tjeneste i himmelen? Hva lærer Daniel 7 om slutten på alt som er jordisk og syndig?`