---
title:  Dere er kommet til en dommer som er alles gud
date:  14/03/2022
---

`Les Hebr 12,23. Hvorfor blir Gud beskrevet som en dommer hvis dette er en feiring? Hvordan kan en dommer være grunn til feiring? Les også Dan 7,9–10; Dan 7,13–22.`

Feiringen i Hebr 12,22–24 viser til en fremtidig dom. Gud leder rettssaken, bøker blir åpnet, og resultatet av denne dommen er at Guds folk mottar riket (12,28).

Scenen minner om den store dommen før Jesu gjenkomst (Dan 7), som skildrer en domsscene der Gud, «den gamle av dager» (7,9), sitter på en trone av ild og er omgitt av «titusener på titusener» engler. Bøker blir åpnet, og dommen avgjøres til fordel for «Den høyestes hellige», som da «tok over riket» (7,22).

Tilsvarende beskriver Hebr 12,22–29 en domsscene på Sion-fjellet, det himmelske Jerusalem, hvor dommeren som er «alles Gud», er omgitt av «ti tusener av engler» Scenen preges også av ild (12,29). Den inkluderer bøker fordi de hellige er «oppskrevet» i dem (12,23), noe som innebærer en positiv dom for de hellige.

Jesus står i sentrum for scenen (12,24). Han ble skildret som Menneskesønnen i Hebr 2 og ble «kronet med herlighet og ære» etter å ha smakt «døden» på våre vegne (2,9). Ifølge 2,10 led «menneskesønnen» (se 2,6) slik at han kunne «føre mange barn til herlighet», det vil si for at troende også kunne bli «kronet med herlighet og ære». «Sønnen» har nå ført de troende inn i Sion, det himmelske Jerusalem i kraft av den nye pakt (12,22–24), der de blir lovet et rike (12,28).

Denne dommen er altså virkelig godt nytt for troende fordi det er en dom som går i deres favør. De blir frikjent. Det er en dom som beseirer motstanderen, dragen, som står bak de dyrene som har forfulgt de troende tidligere (Dan 7) og vil gjøre det i fremtiden (Åp 13).

`Hvordan hjelper det vi studerte i dag oss å forstå at Guds dom omtalt i de tre englebudskapene er «godt nytt» for vår tid (Åp 14,6–7; sammenlign med 5 Mos 32,36; 1 Krøn 16,33–35)?`