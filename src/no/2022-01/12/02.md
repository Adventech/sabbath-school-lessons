---
title:  dere har kommet til fjellet sion
date:  13/03/2022
---

`Les Hebr 12,22–24. Hva beskriver Paulus her?`

Hebreerbrevet bekrefter at vi har kommet til Sion-fjellet og deltar i en stor feiring. «Nei, dere er kommet til fjellet Sion, til den levende Guds by, det himmelske Jerusalem, til ti tusener av engler, til en høytidsfeiring» (12,22). Vi har kommet i tro på ham som er vår representant, Jesus. I denne feiringen finner vi et utall av engler, Gud selv og Jesus, som er sentrum for feiringen. Vi kommer som en del av «forsamlingen av de førstefødte som er oppskrevet i himmelen» (12,23). Navnene våre står i himmelens bøker, hvor Guds bekjennende folk er oppført (2 Mos 32,32; Sal 56,9; Dan 12,1; Mal 3,16; Luk 10,20; Åp 13,8; Åp 17,8).

Vi er de «førstefødte» fordi vi har del i arven til den førstefødte fremfor noen, Jesus (Hebr 1,6). Derfor har vi ikke kommet som gjester, men som borgere (se også Fil 3,20). Vi blir også beskrevet som «åndene av de rettferdige som har nådd fullendelsen» (Hebr 12,23). Dette uttrykket er et bilde der en del av vår natur står for helheten. Det er analogt med uttrykket «åndenes Far» (Hebr 12,9), som viser til Gud som Far til alle oss mennesker som har en åndelig natur.

Den festlige sammenkomsten feirer innvielsen av Jesus som konge, hans prestetjeneste og begynnelsen på den nye pakt. I Hebreerbrevet er Sion-fjellet stedet der alle disse hendelsene finner sted. Tre av salmene i Hebr 1,5–14 beskriver Sønnens kroning og har Sion-fjellet som stedet der det skjedde (Sal 2,6–7; Sal 110,1–2; Sal 102,22–28).

Sion-fjellet er også stedet der Sønnen ble utnevnt til «prest for alltid» (Hebr 5,6), et sitat fra Sal 110,4. Ifølge denne salmen skjer også utnevnelsen av Sønnen til øversteprest på Sion-fjellet (vers 2). Endelig slår Hebreerbrevet fast at innvielsen av Jesu prestedømme også markerer innvielsen av den nye pakt (7,11–22). Dermed er Sion-fjellet også stedet der den nye pakt ble ratifisert. Hebr 12,22–24 beskriver da den festlige sammenkomsten i himmelen etter Jesu himmelfart.

`Hvordan kan vi rent praktisk (i vårt liv og vår tilbedelse) feire at Jesus er en virkelighet, hans prestetjeneste og den nye pakt? Hvorfor er det trosbekreftende å glede seg over denne store sannheten?`