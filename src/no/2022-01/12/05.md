---
title:  Et urokkelig rike
date:  16/03/2022
---

Gud har kunngjort at han vil «riste» himmelen og jorden, noe som betyr at han vil ødelegge fiendtlige folk. Men det er noen ting som ikke skal rystes, og som ikke vil bli ødelagt.

`Sammenlign Sal 15,5; 16,8; 21,8; 62,3; 112,6 og Hebr 12,27. Hvilke ting blir ikke rystet?`

Mange moderne oversettelser av Hebr 12,27 antyder at ristingen av himmel og jord betyr at de vil bli fjernet og bli borte for alltid.

Men Bibelen sier at Gud vil skape nye himler og en ny jord (Jes 65,17; Åp 21,1–4), og vi vil bli reist opp og få en ny kropp (1 Tess 4,13–17; Fil 3,20) her på jorden. Dermed innebærer «risting» rensing og fornyelse av skapelsen, ikke full utradering. Det som er her, vil bli skapt på ny, og der skal de frelste bo.

Men det er visse ting som hverken vil eller kan bli rystet. Deriblant de rettferdige. De blir ikke ristet fordi de stoler på Gud. Skaperen bevarer dem og garanterer at de overlever.

Legg merke til at i Hebreerbrevet forbindes det varige og stabile med Jesus. Hebr 1,10–12 sier om ham: «Du, Herre, grunnla jorden i begynnelsen, og himmelen er et verk av dine hender. De skal gå til grunne, men du består. De skal alle eldes som klær. Du ruller dem sammen som en kappe, de skiftes ut som klær. Men du er den samme, dine år tar aldri slutt.» Hebreerbrevet sier også at Jesu prestedømme varer evig (7,3; 7,24), det samme gjelder de frelstes arv (10,34). I den endelige dommen er det de som er «i Jesus» som ikke skal ristes (Sal 46,6).

Hebr 12,28 sier også at vi skal få «et urokkelig rike». Det er et ekko av Dan 7,18, som sier at de hellige skal «motta kongeriket og beholde det til evig tid». Dette er riket som aldri «skal gå til grunne» (Dan 2,44). Det tilhører Sønnen, men han vil dele det med oss. Åp 20,4 sier at vi sammen med ham vil dømme ondskapens makter som forfulgte oss (1 Kor 6,3).

`Hvor godt klarer du deg nå, når det gjelder å bli rystet? Hvis ikke så bra: Hva kan du gjøre for å få hjelp med dette? (se Ef 4,14).`