---
title:  Riste himmelen og jorden
date:  15/03/2022
---

Etter å ha beskrevet den festlige samlingen i himmelen, advarer Paulus leserne om at de må ta hensyn til Guds røst, for «enda en gang vil jeg riste ikke bare jorden, men også himmelen» (Hebr 12,26). Paulus sier at selv om Jesus er innsatt på tronen i himmelen, er ikke frelsen fullbyrdet. Vi må være oppmerksomme, fordi det står igjen en viktig begivenhet.

`Sammenlign Hag 2,6–9; Hag 2,20–22; Sal 96,9–10; Sal 99,1 og Hebr 12,26–27. Hvorfor skal Gud riste himmelen og jorden? Hva betyr det?`

I GT var jordskjelv et vanlig bilde på at Gud er nær og kommer for å utfri sitt folk. Da Debora og Barak kjempet mot Sisera, kjempet Gud for dem fra himmelen (Dom 5,20). Dette blir beskrevet som et kraftig jordskjelv som rister jorden og fjellene på grunn av Guds nærvær (Dom 5,4–5). Vi finner det samme bildet i hele GT når Gud kommer for å utfri de undertrykte (Sal 68,8,9; 60,4; 77,18–19). Dermed ble ristingen et signal om Guds dom idet han hevder sin myndighet over jordens folk. Profetene forutsa at dette ville skje på Herrens dag (Jes 13,13; 24,18–23).

For Hebreerbrevet betyr «risting» av himmel og jord at Guds fiender ødelegges. Dette var det Gud lovet ved Jesu kroning. «Sett deg ved min høyre hånd til jeg får lagt dine fiender som skammel for dine føtter» (1,13). Dermed har Jesus beseiret fienden (2,14–16) og blitt innsatt (1,5–14), skjønt fiendene ennå ikke er ødelagt (10,11–14; 1 Kor 15,23–25).

Men Gud vil tilintetgjøre disse fiendene når han rister himmelen og jorden. Rystelsen av himmelen og jorden betyr altså at de jordiske maktene som forfølger Guds folk, blir knust, og enda viktigere: de onde kreftene (Satan og hans engler) som står bak de jordiske maktene og kontrollerer dem, blir også knust.

`Hvorfor er løftet om at rettferdighet en dag skal skje, og at det onde, som har vært så utbredt i vår verden, en dag vil bli ødelagt, så fullt av håp, spesielt for dem som har lidd direkte under ondskapen?`