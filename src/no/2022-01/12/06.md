---
title:  La oss være takknemlige
date:  17/03/2022
---

Hebreerbrevet avslutter dette avsnittet med å påpeke at den riktige responsen på alt det Gud har gjort for oss, er å vise vår takknemlighet ved å tilbe ham.

`Sammenlign Hebr 12,28 og 13,15–16. Hvordan gir vi Gud en akseptabel tilbedelse?`

Under den gamle pakt viste folk sin omvendelse og takknemlighet ved å ofre dyr, men disse ofringene skulle bare være et tegn på tilbederens takknemlighet og omvendelse. Derfor gjorde Gud det klart i Salmene og gjennom profetene at det som virkelig gjorde ham glad, ikke var dyrenes blod, men tilbedernes takknemlighet, gode gjerninger og rettferdighet (Sal 50,7–23; Jes 1,11–17).

Paulus ber oss om å tilbe Gud i telthelligdommen i himmelen ved å ofre lovprisning, bekjennelse, takk og gode gjerninger, som er sann tilbedelse og gleder ham. Vi ofrer dette på jorden, men det tas imot av Gud i himmelen. Oppfordringen favner alle de oppfordringene som forfatteren har kommet med om å bekjenne Jesu navn (3,1; 4,14; 10,23) og hans formaninger om at vi skal fortsette å gjøre gode gjerninger (6,10–12; 13,1–2; 13,16).

Paulus’ oppfordring til leserne om å gjøre vår tjeneste til glede for Gud (12,28) innebærer at de troende nå er et folk av prester som er blitt helliggjort gjennom Jesu offer (10,10–14; 10,19–23). Dette oppfyller Guds opprinnelige hensikt med Israel, at de ville være et folk av prester som skulle forkynne de gode nyhetene om frelse for verden (2 Mos 19,4–6; 1 Pet 2,9–10; Åp 1,6; Åp 5,10).

Hebr 13,1–6 beskriver i praksis hva det vil si å gjøre godt og dele det vi har. Det betyr å vise søskenkjærlighet slik Jesus viste oss søskenkjærlighet (2,11–12). Det betyr å være gjestfri, å besøke dem som sitter i fengsel eller har blitt mishandlet (13,3) og å avvise hor og begjær.

`Hvorfor er det viktig med gode gjerninger og å gi av det vi har som en del av tilbedelsen? Og hvordan kan våre åndelige offer til Gud bli fordervet (Jes 1,11–17)?`