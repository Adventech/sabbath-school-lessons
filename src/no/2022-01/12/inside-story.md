---
title:  Misjonsfortelling
date:  18/03/2022
---

#### Å tilgi mor (Del 2)

_Charmaine Ku (38) Thailand_

Fra forrige gang: Charmaine overga seg til Jesus i Malaysia og skjønte at hun skulle ære sin mor slik det femte bud sa. Men hvordan?

Jeg ba i to år om denne synden. «Gjør noe, Gud,» sa jeg. Mine to yngre søsken kom hjem til en familiesammenkomst sent i 2018. Lillebror kom fra Thailand. Han la merke til min strid med mor og skrev et brev som han la i andaktsboken min. Jeg fant det dagen etter at han reiste. Han skrev:

«Jeg takker Gud for at du har lært mange sannheter og fått et nytt liv. Jeg er stolt av deg og ser opp til deg. Etter bønn og tanker om min egen ufullkommenhet klarte jeg å finne mot til å skrive noe om ditt forhold til mor.

Mor er ufullkommen, hun kan være urimelig og går oss på nervene. Men hun er den moren en fullkommen Gud ga oss og som vi skal elske og vise respekt. Hun har sine feil, men hun har omsorg for oss. Vi vil kanskje aldri lære å forstå helt ut hvorfor hun gjør som hun gjør. Jeg er redd din impulsivitet mot henne kan være urimelig og viser utålmodighet, ego og stolthet. Dette kan bli en snublestein for dine omgivelser når de ser hvordan du behandler mor og snakker om henne.

Jeg skriver med et tungt hjerte for å irettesette en søster jeg elsker. Det er kanskje ikke så godt skrevet, men jeg ber at Den hellige ånd må tale til deg og gi deg forsonlighetens ånd. Med kjærlighet og bønn fra din lillebror.»

Jeg gråt i en time da jeg hadde lest brevet. Jeg ba Gud om tilgivelse og takket for at han hadde talt gjennom lillebror. Seks dager senere fløy jeg til det vestlige Malaysia til en bibelskole. Mor kjørte meg til flyplassen, og jeg ga henne en stor klem, den første på over ti år. Et halvt år senere flyttet jeg til Thailand og begynte som førskolelærer ved misjonsskolen i Korat.

Folk ville neppe ha klandret meg om jeg hadde dratt uten å gjøre opp med mor. Men Gud ville ikke la meg leve lenger med dette. Han gjorde et mirakel, slik at denne synden var helt ute av mitt liv før jeg flyttet til Thailand.

Takk for gavene for tre år siden som gjorde det mulig for Charmaines skole i Korat å utvide til videregående skole og bygge klasserom og andre bygninger på et nytt stykke land. Takk for at dere ber for barna og for Charmaine og de andre lærerne.

Last ned bilder på FB: bit.ly/fb-mq.