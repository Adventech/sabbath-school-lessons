---
title:  Broren som gjenløser
date:  16/01/2022
---

`Les 3 Mos 25,25–27; 3 Mos 25,47–49. Hvem kunne løse inn en person som hadde mistet eiendommen eller friheten på grunn av fattigdom?`

Moseloven fastslo at når en person var så fattig at han måtte selge eiendommen sin – eller seg selv – for å overleve, ville han få eiendommen eller friheten tilbake hvert femtiende år, i jubelåret. Jubelåret var et «stort» sabbatsår der gjeld ble ettergitt, eiendommer gjenvunnet og frihet utropt til fanger.

Men femti år er lenge å vente. Derfor sa Moseloven også at ens nærmeste slektning kunne betale den delen av gjelden som sto igjen og kjøpe fri sin slektning.

Den nærmeste slektningen var også den som garanterte at rett og skjel ble gjort når noen ble drept. Han var blodhevneren som ville forfølge den som hadde drept hans nære slektning, og straffe ham (4 Mos 35,9–15).

`Les Hebr 2,14–16. Hvordan blir Jesus og vi beskrevet?`

Avsnittet beskriver oss som djevelens slaver, men Jesus som vår befrier. Da Adam syndet, kom menneskene under Satans makt. Da kunne vi ikke motstå synden (Rom 7,14–24). Dessuten forlangte overtredelsen en dødsstraff vi ikke kunne betale (Rom 6,23). Det så håpløst ut.

Men Jesus tok vår menneskelige natur og ble kjøtt og blod som oss. Han ble vår nærmeste slektning og satte oss fri. Han skammet seg ikke for å kalle oss «søsken» (Hebr 2,11).

Paradoksalt nok åpenbarte Jesus også sin guddommelige natur da han tok vår natur og befridde oss. I GT er Jahve Israels sanne befrier og nærmeste slektning (f.eks. Sal 19,15; Jes 41,14; Jes 43,14; Jes 44,22; Jer 31,11; Hos 13,14).

`Hvordan kan du få en dypere erfaring av hvor nær Kristus kan være deg? Hvorfor er det viktig for din tro at du har denne erfaringen?`