---
title:  Skammer seg ikke for å kalle dem søsken
date:  17/01/2022
---

Hebreerbrevet sier at Jesus ikke skammet seg over å kalle oss sine søsken (Hebr 2,11). Han var ett med Gud, men han omfavnet oss som en del av familien. Denne solidariteten står i kontrast til den offentlige skammen leserne av Hebreerbrevet opplevde i lokalsamfunnet (10,33).

`Les Hebr 11,24–26. Hvordan illustrerer Moses’ beslutninger det Jesus gjorde for oss?`

Har du tenkt over hva det ville si at Moses ble kalt «sønn av faraos datter»? Han var en mektig skikkelse i datidens mektigste rike. Han fikk den høyeste sivile og militære utdannelse og ble litt av en personlighet. Stefanus sier at Moses var «full av kraft i både ord og handling» (Apg 7,22). Ellen G. White mener han var «meget avholdt i den egyptiske hær» og at farao «hadde besluttet å gjøre datterens adoptivsønn til tronarving» (se _Alfa og Omega_, bind 1, side 236 [PP 245]. Men Moses forlot alt dette da han valgte å identifisere seg med israelittene, et slavefolk uten utdanning og makt.

`Les Matt 10,32–33; 2 Tim 1,8; 2 Tim 1,12; og Hebr 13,12–15. Hva ber Gud oss om?`

Dette var en del av problemet for leserne av Hebreerbrevet. Etter forfølgelse og avvisning begynte mange å skamme seg over Jesus. Noen gjorde ting slik at de sto i fare for å gjøre Jesus «til spott» i stedet for å ære ham (Hebr 6,6). Derfor ber Paulus oss hele tiden om å «holde fast ved bekjennelsen» (4,14; 10,23).

Gud vil at vi skal ta imot Jesus som Gud og bror. Som gjenløser har Jesus betalt gjelden vår, som vår bror har han vist oss hvordan vi skal leve så vi blir «formet etter [hans] Sønns bilde, så han skal være den førstefødte blant mange søsken» (Rom 8,29).

`Tenk på den beslutningen Jesus måtte ta for å omfavne oss som «søsken». Hvorfor var det Jesus gjorde mye mer ydmykende for ham enn det Moses gjorde, og hva sier det om Guds kjærlighet til oss?`