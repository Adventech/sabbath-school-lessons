---
title:  Fullendt gjennom lidelser
date:  19/01/2022
---

`Les Hebr 2,10; Hebr 2,17–18 og 5,8–9. Hva var lidelsens funksjon i Jesu liv?`

Apostelen sier at Jesus «nådde fullendelsen gjennom lidelser». Uttrykket er overraskende. Han har sagt at Jesus er «utstrålingen av Guds herlighet og bildet av hans vesen» (Hebr 1,3) og at han er syndfri, feilfri, ren og hellig (4,15; 7,26–28; 9,14; 10,5–10). Jesus behøvde ikke å overvinne noen moralsk ufullkommenhet. Han var fullkommen, både moralsk og etisk.

Hebreerbrevet sier likevel at Jesus gikk gjennom en «fullendelsesprosess» som gjorde at han kunne frelse oss. Jesus ble fullendt i den forstand at han var rustet til å være vår frelser.

1. Jesus ble «fullendt» gjennom lidelser for å bli vår frelses opphavsmann (2,10). Jesus måtte dø på korset som et offer slik at Faderen kunne ha lovlige midler til å redde oss. Jesus var det fullendte og eneste offeret. Som Gud kunne Jesus dømme oss, men ved sitt offer kan han også redde oss.
2. Jesus lærte lydighet gjennom lidelser (5,8). Lydighet var nødvendig for to ting. For det første gjorde lydighet at hans offer kunne godtas (9,14; 10,5–10). For det andre satte lidelsene ham i stand til å bli vårt eksempel (5,9). Jesus «lærte» lydighet fordi han ikke hadde opplevd det før. Hvem måtte han adlyde som Gud? Som den evige Sønn, og ett med Gud, var han hersker over universet. Derfor gikk ikke Jesus fra ulydighet til lydighet, men fra suverenitet og herredømme til underkastelse og lydighet. Guds opphøyde Sønn ble den lydige Menneskesønnen.
3. Jesus seiret over fristelser, og ble åpenbart som en barmhjertig og trofast øversteprest (2,17–18). Lidelsene gjorde ikke Jesus mer barmhjertig. Nei, det var på grunn av hans barmhjertighet at han gikk frivillig i døden på korset for å frelse oss (10,5–10; se også Rom 5,7–8). Likevel ble virkeligheten i Jesu søskenkjærlighet uttrykt og åpenbart gjennom lidelser.

`Hvis den syndfrie Jesus led, vil også vi syndere komme til å lide. Hvordan kan vi lære å tåle livets tragedier og samtidig hente håp og trøst hos Herren, som har åpenbart sin kjærlighet for oss?`