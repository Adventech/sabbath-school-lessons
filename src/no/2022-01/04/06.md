---
title:  Broren som modell
date:  20/01/2022
---

En annen grunn til at Jesus tok vår menneskelige natur og bodde blant oss, var for å være vårt eksempel, den som kunne vise oss hvordan vi skal leve rett for Gud.

`Les Hebr 12,1–4. Hvordan skal vi leve kristenlivet?`

I denne teksten er Jesus kulminasjonen av en lang liste personer som er et eksempel på tro. Her kalles Jesus «troens opphavsmann og fullender». Det greske ordet archegos («opphavsmann») kan også oversettes med «pioner». Jesus er pioner i dette løpet fordi han løper foran de troende. Faktisk kaller Hebr 6,20 Jesus vår «forløper». Ordet «fullender» viser at Jesus hadde vist den renest tenkelige tillit til Gud. Dette avsnittet lærer både at Jesus er den første som har klart å fullføre løpet og at han er den som fullendte kunsten å leve i tro.

I Hebr 2,13 står det: «Og igjen: Jeg vil sette min lit til ham. Og enda et sted: Se, jeg og barna som Gud har gitt meg.» Det som skjer her, er at Jesus sa at han ville stole på Gud. Dette er en hentydning til Jes 8,17–18.

Jesaja uttalte disse ordene i møte med en trussel om invasjon fra Syria og nordriket Israel (Jes 7,1–2). Hans tro sto i kontrast til mangelen på tro hos kong Akas (2 Kong 16,5–18). Gud hadde bedt Akas om å stole på ham og be om et tegn på at han ville utfri ham (Jes 7,1–11). Siden han var sønn av David, hadde Gud allerede lovet at han ville beskytte Akas som sin egen sønn. Nå tilbød Gud Akas å stadfeste løftet med et tegn. Men Akas nektet å be om et tegn og sendte i stedet bud til Tiglat-Pileser, kongen i Assyria, og sa: «Jeg er din tjener og din sønn» (2 Kong 16,7). Så trist! Akas ville heller være Tiglat-Pilesers «sønn» enn Guds sønn.

Men Jesus satte sin lit til Gud og hans løfte om at han vil legge hans fiender under hans føtter (Hebr 1,13; Hebr 10,12–13). Gud har gitt oss det samme løftet, og vi må tro ham slik Jesus gjorde det (Rom 16,20).

`Hvordan kan vi lære å sette vår lit til Gud ved daglig å ta valg som gjenspeiler denne tilliten? Hva er det neste viktige valget du må ta, og hvordan kan du sørge for at det viser tillit til Gud?`