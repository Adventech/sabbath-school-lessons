---
title:  Kjøtt og blod som oss
date:  18/01/2022
---

Hebreerbrevet sier Jesus tok vår menneskelige natur slik at han kunne representere oss og dø for oss (Hebr 2,9; Hebr 2,14–16; Hebr 10,5–10). Dette er grunnlaget for frelsesplanen og vårt eneste håp om evig liv.

`Les Matt 16,17; Gal 1,16; 1 Kor 15,50 og Ef 6,12. Hvilke mangler ved menneskenaturen forbindes med uttrykket «kjøtt og blod»?`

Uttrykket «kjøtt og blod» understreker menneskets skrøpelighet, dets svakhet (Ef 6,12), manglende forstand (Matt 16,17; Gal 1,16) og dødelighet (1 Kor 15,50). Hebreerbrevet sier at Jesus ble sine søsken lik «på alle måter» (Hebr 2,17). Uttrykket betyr at Jesus ble fullt ut menneske. Jesus så ikke bare ut som et menneske. Han var virkelig et menneske, en av oss.

Men Hebreerbrevet sier også at Jesus ikke var som oss når det gjelder synd. For det første syndet han ikke (4,15). For det andre hadde han en menneskenatur som var «hellig, uten ondskap, ren, atskilt fra syndere» (7,26). Vi har syndet og har onde tilbøyeligheter. Vårt slaveri under synden begynner dypt inne i vår egen natur. Vi er «av kjøtt og blod, solgt som slave til synden» (Rom 7,14; se også Rom 7,15–20). Stolthet og andre syndige motiver forurenser ofte selv de gode handlingene våre. Men Jesu natur ble ikke skjemmet av synd. Slik måtte det være. Hvis Jesus hadde vært «solgt som slave til synden» slik som oss, ville også han ha trengt en frelser. I stedet kom han som frelser og ofret seg til Gud som et «feilfritt» offer for vår skyld (Hebr 7,26–28; Hebr 9,14).

Da knuste Jesus djevelens kraft ved å dø som et syndfritt offer for vår synd. Dermed kunne vi få tilgivelse og bli forsont med Gud (2,14–17). Jesus brøt også syndens kraft ved å gi oss kraft til å leve et rettferdig liv da han oppfylte den nye pakts løfte om å skrive loven i vårt hjerte (8,10). Dermed har han beseiret fienden og satt oss fri til å «tjene den levende Gud» (9,14). Satans endelige undergang skjer ved den endelige dommen (Åp 20,1–3; Åp 20,10).

`Hvorfor sliter så mange fremdeles med synd når vi har løftet om seier i Jesus? Hva gjør vi galt, og: Hvordan kan vi begynne å leve opp til det høye kallet vi har i Kristus?`