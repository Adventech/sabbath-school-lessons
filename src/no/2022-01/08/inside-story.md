---
title:  Misjonsfortelling
date:  18/02/2022
---

#### Mirakelbussen

_Zelindo Joao Lay (42), Øst-Timor_

Butikkeieren Zelindo ba Gud om en buss for ikke-røykere. «Herre, jeg sluttet med alkohol, tobakk og uren mat. Jeg selger verken sigaretter, alkohol, kaffe eller te. Men folk både røyker og drikker. Hjelp meg å kjøpe en ikke-røykerbuss så folk kan reise uten røyk.»

Hans søster i Indonesia fant en buss til USD 31.500 mot normal pris USD 34.000. Zelindo sa det til broren sin, Fernando, som lovte å bidra med USD 10.000.

Zelindo måtte betale USD 15.000 forskudd, og tre måneder senere overførte han nye USD 6500.

En søndag fikk han telefon om at bussen var kommet til havnen og kunne hentes neste dag. Ikke noe problem, broren hadde jo lovt å betale resten.

Da Zelindo og hans kone regnet sammen ukens fortjeneste den kvelden, var summen USD 28.000 mot normalt USD 10.000 - USD 13.000. «Hva skal dette bety?» funderte de.

Neste dag gikk Zelindo til broren sin for å hente pengene han var lovt. Men Fernando sa: «Jeg skulle ha ringt deg før. Jeg kan likevel ikke hjelpe deg med de USD 10.000.» Zelindo smilte. Han skjønte at Gud alt hadde hjulpet ham.

Bussen, som heter Frelsen, har blitt populær på øya, spesielt blant gravide og mødre med barn. Røyking er forbudt, og det spilles andaktsmusikk på turene. Et stort bilde av de tre englene i Åp 14 med budskapet om at Jesus kommer snart, pryder utsiden av bussen.

Folk elsker bussen fordi ingen får røyke ombord. Selv politiet støtter tiltaket. En dag hadde politiet dukket opp på hovedbussterminalen og sagt til sjåførene at de burde være som Frelsesbussen og forby røyking på bussene.

Folk har bedt Zelindo om å utvide tilbudet til andre distrikter. Han sier at han ber til Gud om hjelp til å skaffe enda en buss.

Zelindos innflytelse har ført til at fem mennesker forbereder seg på dåp. «Gud velsigner forretningen min,» sier han. «Jeg takker Gud for at jeg kan føre mennesker til ham med bussen og butikken.»