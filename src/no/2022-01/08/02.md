---
title:  Behovet for en ny pakt
date:  13/02/2022
---

`Les Hebr 7,11–19. Hvorfor var det behov for en ny pakt?`

Ifølge Hebreerbrevet innebar det at Jesus ble innsatt som prest på Melkisedeks vis at en ny pakt var innviet. Den gamle pakt var gitt ut fra det levittiske prestedømmet (7,11). De levittiske prestene var mellommenn mellom Gud og Israel, og loven utelukket alle andre fra presteskapet. Forfatteren konkluderer med at en endring av prestedømmet betyr en endring av loven om prestedømmet, ikke bare paktsendringen (7,12; 7,18–19).

Problemet med den gamle pakt var at den ikke kunne føre noen til fullendelse (Hebr 7,11). Paulus taler om det levittiske prestedømmet og dets tjeneste (ofringer, høytider osv.). Dyreofringene som hørte til, kunne ikke gi sann og full renselse fra synd eller tilgang til Gud (Hebr 10,1–4; 9,13–14; 10,19–23).

Det at en ny pakt var nødvendig, betyr ikke at Gud gjorde urett mot Israel da han ga dem den gamle pakt. Den levittiske tjenesten og arbeidet ved tabernaklet skulle beskytte dem mot avgudsdyrkelse og vise frem til Jesu tjeneste. Hebreerbrevet understreker at ofringene bare var «skygge» av alt det gode som skulle komme (10,1).

Ved å peke på Jesus skulle ofringene ha hjulpet folket til å rette håp og tro mot «Guds lam som bærer bort verdens synd» (Joh 1,29; sammenlign med Jes 53). Dette er det samme poenget som Paulus benytter når han sier at loven var «vår vokter til Kristus kom, for at vi skulle bli kjent rettferdige ved tro» (Gal 3,24), eller at «Kristus er lovens ende og mål, så hver den som tror, skal bli rettferdig» (Rom 10,4). Med andre ord: Enda så gode og enestående de ti bud er, kan de ikke gi frelse (Rom 3,20–28; Rom 7,12–14). De er en fullkommen rettesnor for rettferdighet, men de gir ikke rettferdighet, ikke mer enn det å se i speilet kan fjerne rynker. For fullkommen rettferdighet trenger vi Jesus som vår stedfortreder.

`Hvorfor kan ikke loven redde oss? Hvorfor blir vi ikke frelst hvis vi holder alle budene feilfritt?`