---
title:  Den nye pakt har løst hjertets problem
date:  17/02/2022
---

`Sammenlign den nye pakts løfter i Jer 31,33 og Esek 36,26–27. Hva er sammenhengen mellom dem?`

Det første paktsdokumentet ble skrevet av Gud på steintavler og lagt i paktens ark som et vitne om Guds pakt med sitt folk (2 Mos 31,18; 5 Mos 10,1–4). Men dokumenter skrevet i stein kunne bli knust, og bokruller kunne skjæres opp og brennes (Jer 36,23).

I den nye pakt skal Gud skrive sin lov i folkets hjerter. Hjertet peker på sinnet, minnets og forstandens organ (Jer 3,15; 5 Mos 29,4), og spesielt når vi tar bevisste beslutninger (Jer 3,10; Jer 29,13).

Dette løftet sikret ikke bare alle tilgang til og kunnskap om loven. Det skulle også skape en forandring i folkets sinn. Problemet med Israel var at deres synd var skrevet «med jerngriffel og risset inn med diamantstift på deres hjertetavle» (Jer 17,1). De hadde et halsstarrig hjerte (Jer 13,10; Jer 23,17); derfor var det umulig for dem å gjøre det som var rett (Jer 13,23).

Jeremia kunngjorde ingen lovendring, for problemet var ikke loven, men hjertet. Gud ville at Israels trofasthet skulle være et takknemlig svar på alt han hadde gjort for dem. Derfor ga han dem de ti bud med en historisk innledning som uttrykte hans kjærlighet og omsorg for dem (2 Mos 20,1–2). Gud ville at Israel skulle adlyde hans lover i erkjennelse av at han ville dem det beste, en sannhet som ble åpenbart i utfrielsen fra Egypt. Deres lydighet skulle være et uttrykk for takknemlighet og vise at forholdet var ekte.

Det samme gjelder oss. Jesu kjærlighet og omsorg da han døde for oss, er innledningen til den nye pakt (Luk 22,20). Sann lydighet kommer fra hjertet som et uttrykk for kjærlighet (Matt 22,34–40). Denne kjærligheten er kjennetegnet ved Den hellige ånds nærvær i den troendes liv. Gud øser sin kjærlighet over oss gjennom sin Ånd (Rom 5,5), som uttrykkes i kjærlighet (Gal 5,22).

`Hvis det gamle Israel skulle elske Gud uten å kjenne til Kristi død, hvorfor skulle ikke vi elske Gud enda mer? Hvordan viser lydighet at kjærligheten er reell?`