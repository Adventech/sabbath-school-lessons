---
title:  Til ettertanke
date:  18/02/2022
---

«Vil ikke Guds lov bli oppfylt i vårt liv dersom vi er fornyet etter Guds bilde og himmelens kjærlighet er preget inn i oss? Når kjærlighetsprinsippet blir innpodet i hjertet, og når mennesket blir fornyet etter hans bilde som skapte det, blir den nye pakts løfte oppfylt: ‘Jeg vil gi mine lovbud i deres hjerter og skrive dem i deres sinn’ (Hebr 10,16). Og hvis loven blir skrevet i hjertet, vil den da ikke også prege livet? Lydighet, som springer ut av troskap og kjærlighet, er det sanne kjennemerket på et Guds barn. Derfor sier Skriften: ‘Å elske Gud er å holde hans bud.’ ‘Den som sier at han kjenner ham, men ikke holder hans bud, er en løgner, og sannheten er ikke i ham’ (1 Joh 5,3; 1 Joh 2,4). I stedet for å frita oss fra lydighet er det troen, og ikke noe annet enn troen, som gir oss del i Kristi nåde og setter oss i stand til å vise lydighet.

... Jo nærmere du kommer Jesus, desto flere mangler vil du se ved deg selv, fordi ditt syn blir klarere, og dine ufullkommenheter trer frem i tydelig motsetning til hans fullkomne vesen. Dette er bevis på at den onde har mistet sin bedragerske makt, og at Guds Ånds livgivende innflytelse holder på å vekke deg opp.

Ingen dypt rotfestet kjærlighet til Jesus kan bo i det hjerte som ikke innser sin egen syndighet. Det menneske som blir forvandlet ved Kristi nåde, vil beundre hans guddommelige karakter. Men dersom vi ikke ser vår moralske fordervelse, er det et sikkert bevis på at vi ikke har fått øynene opp for det skjønne og enestående ved Kristus.» – _Veien til Kristus_, side 69–70, 75 [SC 60, 64, 65].

**Spørsmål til drøftelse**

`Tenk på teksten ovenfor. Stemmer det at jo nærmere vi kommer til Kristus, desto mer syndige vil vi synes at vi er? Hvorfor må vi ikke la erkjennelsen av egne mangler få oss til å gi opp troen i fortvilelse?`

`Hva betyr det for vårt åndsliv at loven blir skrevet i vårt hjerte? Hvordan kan vår forståelse og erfaring av denne sannheten hjelpe oss å unngå den slags «lydighet» som egentlig bare er lovtrelldom eller «døde gjerninger» (Hebr 9,14)?`