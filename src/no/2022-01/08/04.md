---
title:  Den nye pakt har en bedre mellommann
date:  15/02/2022
---

`Les Hebr 8,1–6. Hvorfor er Jesus en bedre mellommann for pakten?`

Det greske ordet mesitēs (mellommann) stammer fra mesos («midten») og betegner den som går eller står i midten. Det viste til en person som utførte en eller flere av disse funksjonene:

1. en voldgiftsdommer mellom to eller flere parter,
2. en forhandler eller forretningsmegler,
3. et vitne i ordets juridiske forstand, eller
4. en som står som kausjonist og dermed garanterer at en avtale vil bli oppfylt.

Ordet «mellommann» er en for smal oversettelse av mesitēs i Hebreerbrevet fordi det bare fokuserer på de to-tre første sidene av det greske ordet. Hebreerbrevet understreker imidlertid den fjerde funksjonen. Jesus blir ikke oppfattet som «mellommann» i den forstand at han avgjør en tvist mellom Faderen og menneskene eller som en fredsmegler som forsoner misfornøyde parter eller som et vitne som bekrefter eksistensen av en kontrakt eller dens oppfyllelse. Hebreerbrevet forklarer at betydningen er Jesus som garantist (eller kausjonist) for den nye pakt (7,22). I Hebreerbrevet svarer begrepet «mellommann» altså til «garantist». Han garanterer at paktsløftene blir oppfylt.

Kristi død gjør det mulig å slutte den nye pakt fordi den tilfredsstiller kravene i den første pakt med Israel (og med de første menneskene i Edens hage), som var blitt brutt (9,15–22). Slik sett er Jesus garantisten som påtok seg alle de juridiske forpliktelsene i den brutte pakten. I en annen forstand garanterer Jesu opphøyelse i himmelen for at Guds løfter til menneskene blir oppfylt (6,19–20). Jesus garanterer pakten fordi han har vist at Guds løfter er sanne. Ved å oppreise Jesus og sette ham ved sin høyre hånd, har Faderen vist at han vil oppreise oss og føre oss til ham.

Jesus er en større mellommann enn Moses fordi han tjener i telthelligdommen i himmelen og har ofret seg selv som et fullendt offer for oss (8,1–5; 10,5–10). Moses’ ansikt gjenspeilte Guds herlighet (2 Mos 34,29–35), men Jesus er Guds herlighet (Hebr 1,3; Joh 1,14). Moses talte med Gud ansikt til ansikt (2 Mos 33,11), men Jesus er Guds ord i egen person (Hebr 4,12–13; Joh 1,1–3; Joh 1,14).

`Ja, Jesus har oppfylt paktens krav om lydighet. Hvilken rolle spiller lydighet i vårt liv i lys av dette, og hvorfor er det fortsatt viktig?`