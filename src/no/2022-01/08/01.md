---
title:  Jesus, mellommann for den nye pakt
date:  12/02/2022
---

### Bakgrunnsstoff
Hebr 7,11–19, Hebr 8,10–12, Jer 31,31–34, Hebr 8,1–6, 2 Mos 24,1–8, Esek 36,26–27

> <p>Minnevers</p>
> Men nå har Kristus fått en langt høyere prestetjeneste, siden han er mellommann for en pakt som er så mye bedre og hviler på bedre løfter (Hebr 8,6).

Ved å leve et fullkomment liv og dø i vårt sted ble Jesus mellommann for en ny og bedre pakt mellom oss og Gud. Ved sin død slettet han dødsstraffen som våre overtredelser krevde og gjorde den nye pakt mulig.

Denne sannheten blir forklart i Hebr 10,5–10, som peker på at Jesus viste fullkommen lydighet, slik pakten krever. Det blir vist til Sal 40, om Messias’ ønske om å vise Gud full lydighet: «Se, her kommer jeg. I bokrullen er det skrevet om meg. Min Gud, å gjøre din vilje gir meg glede, din lov er dypt i mitt indre.» (Sal 40,8–9). «På originalspråket beskrev ordene ‘å gjøre din vilje’ moralsk lydighet mot Guds vilje. Hebreerbrevets forfatter bruker uttrykket for å vise at Kristi offer oppfylte Guds vilje og frembrakte et offer som kunne godtas, noe dyreofringene ikke hadde gjort.» – _SDA Bible Commentary_, bind 7, side 460.

For Paulus fikk denne salmen spesiell betydning med Jesu inkarnasjon. Jesus legemliggjorde den nye pakts lydighet. Han er vårt eksempel. Vi er frelst, ikke bare på grunn av hans død, men også på grunn av hans fullkomne lydighet.