---
title:  Ny og fornyet
date:  14/02/2022
---

`Sammenlign Hebr 8,10–12 med 5 Mos 6,4–6; 5 Mos 30,11–14 og Jer 31,31–34. Hva lærer dette oss om den nye pakts natur?`

Hebreerbrevets løfte om en ny pakt viser tilbake til Jeremia. Ifølge ham var Guds løfte om en ny pakt en fornyelse av den pakten han hadde inngått med Israel gjennom Moses (Jer 31,31–34). Man kunne derfor si at Jer 31 strengt tatt ikke handler om en «ny» pakt, men om en «fornyelse» av den opprinnelige pakten med Israel. Faktisk kan det hebraiske ordet for nytt, hadashah, både bety «fornye» og «helt ny».

Problemet med den gamle pakt var at folket brøt den (Hebr 8,8–9). Det feilte ikke pakten noe, feilen lå hos folket. Hvis Israel hadde gransket forbildene til den kommende Messias og satt sin lit til ham, ville ikke pakten ha blitt brutt. Det skal likevel sies at det var mange troende i hele Israels historie hos hvem paktens formål ble oppfylt og som hadde loven i hjertet (Sal 37,31; Sal 40,9; Sal 119,11; Jes 51,7).

Den nye pakt er en fornyelse av den gamle pakt, men i en viss forstand er den faktisk ny. Jeremias løfte om en «ny pakt» så ikke bare for seg en fornyelse av forholdene fra før eksilet, som var blitt brutt og fornyet flere ganger fordi folket hadde falt fra flere ganger. Og det skyldes at folket ikke var villig til å holde sin del av pakten med Gud (Jer 13,23).

Derfor lovet Gud å gjøre «noe nytt» (Jer 31,22). Pakten skulle ikke være som den pakten han hadde sluttet «med forfedrene deres» (Jer 31,32). På grunn av folkets utroskap ble løftene som han ga under den mosaiske pakten, aldri oppfylt. Nå ville Gud oppfylle formålet med sin pakt takket være den garantien Sønnen ga (Hebr 7,22), Gud endret ikke sin lov eller senket sine krav. I stedet sendte han sin Sønn som garantist for paktsløftene (Hebr 7,22; Hebr 6,18–20). Det er derfor denne pakten ikke inneholder forbannelser. Den har bare velsignelser fordi Jesus oppfylte den fullt ut og ble en forbannelse for oss (Gal 3,13)

`Les 2 Tim 2,13. Hva kan vi lære av Guds trofasthet mot sitt folk og hans planer når vi revurderer vårt forhold til andre og våre planer for livet?`