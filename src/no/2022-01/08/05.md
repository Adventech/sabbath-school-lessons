---
title:  Den nye pakt har bedre løfter
date:  16/02/2022
---

Vi kan bli fristet til å tenke at den nye pakt har «bedre løfter» i den forstand at belønningen er større enn i den gamle pakt (et himmelsk hjemland, evig liv osv.). Sannheten er at Gud tilbød det samme til de troende i GT som han har tilbudt oss (les Hebr 11,10; Hebr 11,13–16). I Hebr 8,6 handler de «bedre løfter» om en annen slags løfter. Pakten mellom Gud og Israel var en formell utveksling av løfter mellom Gud og Israel. Gud tok initiativet og frelste Israel fra Egypt og lovet å føre dem inn i det lovede land.

`Sammenlign 2 Mos 24,1–8 og Hebr 10,5–10. Hva er likt og ulikt mellom disse to løftene?`

Pakten mellom Gud og Israel ble stadfestet med blod. Dette blodet ble skvettet både over og under alteret. Israels folk lovte å adlyde alt det Herren hadde talt.

«Betingelsen for å oppnå evig liv er nøyaktig den samme nå som den alltid har vært, nøyaktig den samme som den var i Paradis før menneskets fall, nemlig fullkommen lydighet mot Guds lov, fullkommen rettferdighet. Hvis Gud skulle gi evig liv på mindre betingelser enn denne, ville hele universets lykke være i fare. Veien ville da ligge åpen for at synden med hele dens følge av smerte og ulykke kunne fortsette til evig tid.» – _Veien til Kristus_, side 72 [SC 62].

Gud tilfredsstiller den nye pakts absolutte krav til oss fordi han ga sin egen Sønn til å komme og leve et fullkomment liv, slik at paktens løfter kunne oppfylles i ham og deretter tilbys oss ved tro på Jesus. Jesu lydighet garanterer paktsløftene (Hebr 7,22). Det forutsetter at Gud gir ham paktens velsignelser, som så blir gitt til oss. De som er «i Kristus», vil kunne glede seg over disse løftene sammen med ham. For det andre gir Gud oss sin hellige Ånd for å gi oss kraft til å holde hans lov.

`Kristus har oppfylt paktens krav. Derfor er det ikke tvil om oppfyllelsen av Guds løfter til oss. Hvordan hjelper dette deg å forstå betydningen av 2 Kor 1,20–22? Hvilket håp får vi der?`