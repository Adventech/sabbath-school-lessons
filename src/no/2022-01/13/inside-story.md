---
title:  Misjonsfortelling
date:  25/03/2022
---

#### Trettende sabbat: Guds siste sjanse

_Charmaine Ku (38), Thailand_

Vi har hørt hvordan Gud hjalp Charmaine å hedre sin mor. I dag skal vi se hvordan hun overga seg til Jesus.

Jeg utfordret Gud med en bønn: «Kjære Gud, dette er din siste sjanse,» ba jeg. «Jeg har vært på mange opplegg, men ingenting har forandret livet mitt. Jeg vil dra på en bibelskole et par uker. Hvis ikke dette fungerer, er du kvitt meg for alltid.»

Jeg hadde oppvokst i en adventistfamilie i Malaysia, men fant ingen glede i åndelige ting. Jeg likte å være sammen med en ikke-kristen mann i åtte år og likte min godt betalte jobb som musikklærer. Men jeg fant ikke fred, så jeg ba og dro på denne bibelskolen.

Vi studerte helligdommen i to uker. Jeg lærte om Guds kjærlighet og store offer, at han kunne tilgi alle mine synder og ønsket å leve sammen med meg for alltid.

Noe uventet skjedde da jeg kom tilbake til jobben som musikklærer for 5–6-åringer. Jeg skulle innlemme verdslige feiringer med julenisse, alver og hekser i musikktimene. En dag ba jeg elevene matche lydene jeg spilte med bildene av et gulvur, flagrende flaggermus og skranglete skjeletter i et hjemsøkt slott.

Mine to beste elever, Ethan og Lucas, nektet å delta. De holdt seg for ørene og nektet å synge om det forheksede slottet. Etterpå spurte jeg dem: «Hva går av dere i dag? Hvorfor gjør dere ikke som jeg sier?» Ethan sa: «Jeg er kristen, jeg kan ikke høre på sånt.» Så gråt han. Lucas nikket alvorlig. Det var en av de største irettesettelsene jeg noen gang har fått. Gud talte gjennom guttene. Jeg tenkte: «Hvorfor lærer jeg barna slik djevelskap?»

Jeg skjønte at Gud ville at jeg skulle slutte i jobben, men maktet det ikke. En bibelskolelærer sa: «Du har et mektig vitnesbyrd, men uten handling.» I Hebr 4,7 står det: «I dag, om dere hører hans røst, så gjør ikke hjertene harde.» Man skal ikke vente med å være lydig. Jeg overga meg til Gud og skrev min oppsigelse.

Jeg var på bibelskolen i fem måneder, men så ble det kamp mellom Guds vilje og min. Jeg hadde tjent godt i lærerjobben, og jeg orket ikke å være pengelens. Så jeg fant en jobb som ville bli enda bedre betalt enn den forrige, men jeg måtte jobbe på noen sabbater. Jeg snakket med en pastor på bibelskolen om det, og ha sa rett ut: «Du har nettopp kommet deg ut av den forrige jobben, og nå vil du tilbake igjen?»

Gud er større enn våre kamper, og i siste øyeblikk åpnet han en dør. Jeg fikk jobb på adventistenes førskole i Korat i Thailand. Gud er god, og han svarte min bønn om å få undervise i musikk. Etter to år i førskolen ble jeg sjef for musikkavdelingen på misjonsskolen. Jeg har aldri kjent slik fred og glede. Gud har seiret, og jeg vil føre andre til hans kjærlighet.

Takk for gavene for tre år siden som hjalp Charmaines skole i Korat å utvide til videregående skole og bygge klasserom og andre bygninger på et nytt stykke land. I dag tar vi opp et offer som vil bidra til å spre evangeliet i hele denne divisjonen. Takk for at dere gir rundhåndet.

Last ned bilder på FB: bit.ly/fb-mq.