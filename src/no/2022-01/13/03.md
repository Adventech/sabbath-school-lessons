---
title:  Begjær og seksuell umoral
date:  21/03/2022
---

`Les Hebr 13,4–5; Luk 16,10–18; 1 Kor 5,1; Ef 5,3–5 og Kol 3,5. Hvilke to onder er omtalt?`

Paulus advarer leserne mot seksuell umoral og grådighet, for dette var to store trusler mot søskenkjærlighet. Forfatterne av NT og de gamle moralfilosofene så en sammenheng mellom dem.

Paulus’ kall om å ære ekteskapet innebar at man unngikk alt som forringet det. Dette betød å avstå både fra brudd på ekteskapsløftet og fra urettmessige skilsmisser (se også Matt 19,9). Formaningen om å «la ektesengen bevares ren» handler om å unngå å vanhellige ekteskapet med seksuelle forhold utenfor ekteskapet. I NT omfatter uttrykket «hor» alle former for seksuell umoral (1 Kor 5,9–11; 1 Kor 6,9–10; Ef 5,5; 1 Tim 1,9–10; Åp 21,8; Åp 22,15). Det gresk-romerske samfunnet hadde en slapp holdning til seksualetikk. Man tillot at menn hadde utenomekteskapelige forhold bare de var diskré. Paulus advarer imidlertid om at Gud vil dømme ekteskapsbrytere. De troende skal ikke la samfunnets normer bestemme deres etiske standard.

«Kjærlighet til penger» var en av de helt store lastene i den gresk-romerske verden. I et annet brev skrev Paulus at «kjærlighet til penger» er en kilde til alt ondt (1 Tim 6,10).

Motstand mot denne lasten er en holdning Paulus oppmuntrer til i flere brev. Først bør de være «fornøyde» med det de har (også 2 Kor 9,8; Fil 4,11–12). Videre bør en kristen tro og tilegne seg Guds løfte om at han «svikter deg ikke og forlater deg ikke» (Hebr 13,5). Gud ga dette løftet til sitt folk ved flere anledninger, og det gjelder for oss i dag (1 Mos 28,15; 5 Mos 31,6; 5 Mos 31,8; Jos 1,5; 1 Krøn 28,20). Så de troende oppmuntres til å svare på Guds løfte med ordene i Sal 118,6: «Herren er med meg, jeg frykter ikke. Hva kan mennesker gjøre meg?» Henvisningen til Sal 118 passer her fordi salmisten uttrykte tillit til Gud til tross for lidelsen som ikke-troende påførte ham.

`Hvordan undergraver dagens samfunn seksuell renhet og stimulerer menneskers kjærlighet til penger på samme tid? Hvordan kan vi i praksis forsvare oss bedre mot disse to lastene?`