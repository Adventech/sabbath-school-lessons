---
title:  Pass dere for fremmede lærdommer
date:  23/03/2022
---

`Sammenlign Hebr 13,9; 2,9; 4,16 og 6,19–20. Hvor er nåde å få? Hvordan styrkes vårt hjerte?`

Forholdet mellom falsk lære og mat, som ble berørt i Hebr 13,9, viser neppe til skillet mellom ren og uren mat.

Hvorfor?

For det første synes ikke Paulus å være opptatt av dette spørsmålet i Hebreerbrevet. Vi vet fra Apg 15 at den første kristne menighet bekreftet både at de troende blir frelst av nåde (Apg 15,7–11) og at de skulle fortsette å overholde visse matforskrifter (Apg 15,19–20). Skillet mellom ren og uren mat og andre bibelske forskrifter er ikke imot nåden. Ja, Paulus sier at den nye pakt har lagt loven i hjertet (Hebr 8,10–12). Det forfatteren imidlertid gjør helt klart, er at dyreofringer og den levittiske prestetjenesten i helligdommen er erstattet av Jesu offer og prestetjeneste (8,4–5; 10,1–18).

For det andre antyder sammenhengen at Paulus kritiserer leserne, ikke fordi de avstår fra visse matvarer, men fordi de inntar dem i håp om å få nåde eller fortjeneste (13,9). Han advarer trolig mot å delta i jødiske rituelle eller kultiske måltider som ble feiret som en forlengelse av dyreofringene i templet og som skulle gi åndelige fordeler, eller nåde. Men nåde formidles ikke gjennom slike måltider. Nåden kommer bare gjennom Jesu Kristi offer og prestetjeneste. De troende «har et alter» (13,10), Kristi kors, som de kan spise av (Joh 6,47–58).

I Hebreerbrevet kommer «nåde» fra Guds trone (4,16). Denne nåden formidles av Kristus og er et «trygt og fast anker for sjelen» som er festet til Guds trone (6,19–20; sammenlign med 4,16). Det er denne nåden vi mottar gjennom Kristi offer, som gir stabilitet og trosvisshet. Når hjertet har blitt «styrket» på denne måten, vil det ikke bli revet med «av alle slags fremmede lærdommer» (13,9), og det «driver» heller ikke bort fra Gud (2,1).

`Stol på Kristi fullbrakte offer. Så hvorfor er tanken om at vi kan tilføye noe til dette offeret i strid med evangeliet og den nåden som er i Jesus?`