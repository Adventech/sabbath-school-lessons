---
title:  Ikke glem lederne deres
date:  22/03/2022
---

`Les Hebr 13,7–17. Hvordan bør forholdet til våre ledere være?`

Hebr 13,7–17 inneholder en formaning om å respektere og adlyde menighetens ledere. Det begynner med en oppfordring til ikke å glemme fortidens ledere som talte Guds ord til dem, og det avsluttes med et kall om å «adlyde» dagens ledere (13,17). Tidligere ledere er mest sannsynlig dem som først forkynte ordet og grunnla menigheten. Kallet om å huske dem, gjelder ikke bare en mental erindring eller en ytre hyllest til deres ære. Paulus forklarer at de skal huske dem ved å tenke over resultatet av deres oppførsel og etterligne deres tro.

For Paulus er etterligning den største markering av ihukommelse og takk. Slik har han føyd stifterne av menigheten til listen over troshelter som de troende bør tenke på. Denne listen omfatter trosheltene i Hebr 11 og Jesus, det beste eksemplet på tro, i Hebr 12. Forfatteren sier videre at Jesus er «i går og i dag den samme, ja, til evig tid» (13,8). Han står i skarp kontrast til falske lærere som endrer seg med tiden og lærer «alle slags fremmede lærdommer» (13,9).

Oppfordringen om å minnes lederne (Hebr 13,7) blir gjentatt i sterkere ordelag på slutten av avsnittet. De troende blir bedt om å adlyde dem fordi de passer på deres sjeler. Lederne blir beskrevet som pastorer som har ansvaret for menighetens åndelige ve og vel, og som skal gjøre rede for Gud for deres åndelige tilstand (se også 1 Pet 5,1–4; 1 Kor 3,10–15). Denne tanken bør gjelde alle våre menighetsledere.

Sammenhengen antyder også at lederne er underhyrder som tjener under Jesus, «den store hyrden for sauene» (13,20). Kombinasjonen omsorg og trofasthet fra ledernes side og lydighet eller tillit fra medlemmenes side vil føre til glede. Dette kan bety at lederne kan tjene menigheten med «glede», eller at de vil omtale menigheten for Gud med glede og ikke med sorg.

`Hva kan dere gjøre for å styrke eller bedre forholdet mellom leder og menighet hos dere og over hele verden?`