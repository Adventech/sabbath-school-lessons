---
title:  Til ettertanke
date:  25/03/2022
---

«Da disiplene etter utøsingen av Den hellige ånd drog ut for å forkynne en levende frelser, var deres eneste ønske å frelse mennesker. De gledet seg over det skjønne fellesskapet med de hellige. Ømhjertede, omtenksomme og selvoppofrende gav de villig alt for sannhetens skyld. I samværet med hverandre viste de kjærlighet, slik Kristus hadde pålagt dem. Uselviske i ord og gjerning gjorde de sitt beste for å tenne den samme kjærligheten i andre. ...

Litt etter litt skjedde det imidlertid en forandring. De troende gav seg til å lete etter feil hos andre. De dvelte ved mistak og gav rom for kritikk. Slik mistet de av syne Frelseren og hans kjærlighet. De ble strengere med ytre seremonier og mer opptatt av teorier enn av å leve i samsvar med troen. I strevet med å fordømme andre overså de sine egne feil. De mistet den søskenkjærligheten som Kristus hadde pålagt dem, og det verste var at de ikke innså hva de hadde mistet. De forstod ikke at gleden og lykken forsvant fra deres liv. Fordi de hadde lukket Guds kjærlighet ute fra hjertet, kom de snart til å vandre i mørke.

Johannes forstod at søskenkjærligheten holdt på å forsvinne fra menigheten. Stadig minnet han de troende om at de trengte denne kjærligheten. Det vitner alle brevene hans om. Han skriver: ‘Mine kjære, la oss elske hverandre! For kjærligheten er fra Gud, og den som elsker, er født av Gud og kjenner Gud. Den som ikke elsker, har aldri kjent Gud, for Gud er kjærlighet. Og Guds kjærlighet ble åpenbart blant oss da han sendte sin enbårne Sønn til verden for at vi skulle ha liv ved ham. Kjærligheten er ikke det at vi har elsket Gud, men at han har elsket oss og sendt sin Sønn til soning for våre synder. Mine kjære, har Gud elsket oss slik, da skylder også vi å elske hverandre.’» – _Alfa og Omega_, bind 6, side 375–376 [AA 547, 548].

**Spørsmål til drøftelse**

`Folk begrenser ofte kristenlivet til den troendes personlige, individuelle forhold til Jesus. Men det er bare én side av kristenlivet. Hvorfor er det viktig å huske at Gud leder oss som gruppe? Hva er mitt ansvar overfor gruppen? Hva kan jeg forvente av gruppen?`

`Hva er de beste tegnene på at søskenkjærligheten står sterkt i en menighet? Forbered en liste til gruppen på sabbaten.`

`Hva er sann søskenkjærlighet? Hva er dens kjennetegn, årsaker og resultater? Hvordan vil du skille den fra falsk søskenkjærlighet?`