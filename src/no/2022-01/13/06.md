---
title:  Gå til jesus utenfor leiren
date:  24/03/2022
---

`Sammenlign Hebr 13,10–14; Mark 8,34; Matt 10,38; Luk 14,27 og Gal 2,20. Hva vil det si å gå til Jesus utenfor leiren?`

Stedet utenfor porten var det mest urene av hele leiren. Offerdyrenes skrotter ble brent der (3 Mos 4,12). Spedalske ble også holdt utenfor leiren (3 Mos 13,46), og spottere og andre kriminelle ble henrettet der (3 Mos 24,10–16; 3 Mos 24,23; 1 Kong 21,13; Apg 7,58). Disse forskriftene forutsatte at Guds nærvær var inne i leiren. Alt som var urent, ble kastet utenfor fordi Gud ikke ville se noe «urent» eller «usømmelig» i den (4 Mos 5,3; 5 Mos 23,14).

Jesus led på korset utenfor Jerusalem (Joh 19,17–20). Dette understreker skammen som ble ham til del (Hebr 12,2). Han ble offisielt dømt som en som hadde «spottet Navnet» og ble derfor forkastet av Israel og henrettet utenfor muren (Mark 14,63–64; se 3 Mos 24,11; 3 Mos 24,16). Jesus ble kastet utenfor leiren som noe «skammelig», «urent» eller «usømmelig» (Hebr 12,2). Men Paulus oppfordrer de troende til å følge ham utenfor porten og utholde den skammen han utholdt (Hebr 12,2; se Hebr 13,13). Dette var også den veien Moses tok, for han «holdt Kristi vanære for en større rikdom enn skattene i Egypt» (11,26).

Men paradoksalt nok antyder Hebreerbrevet at Guds nærvær nå er utenfor leiren. Å følge Jesus utenfor leiren betyr ikke bare å «bære hans vanære», eller skam, men også å «gå ut til ham» (13,13) akkurat som de israelittene som søkte Herren gikk «utenfor leiren» i ørkenen da Moses fjernet Guds telt fra leiren etter striden om gullkalven (2 Mos 33,7). Denne fortellingen tyder på at når de ikke-troende avviste Jesus, innebar det også at de avviste Gud, slik Israel gjorde i frafallet med gullkalven (2 Mos 32, 33). Slik er lidelsens og skammens vei også veien til Gud.

Paulus innbyr leserne til å følge Jesus som «troens opphavsmann og fullender» (Hebr 12,2) og oppfordrer dem underforstått til å betrakte sine lidelser her og nå som en disiplin som vil gi «fred og rettferd som frukt» (Hebr 12,11). De etterlater seg en fordervet by eller leir og søker «den som skal komme» og som har Gud til byggmester (13,14; 11,10; 11,16).

`Hva betyr det for deg å følge etter Jesus «utenfor leiren»? Hva er det ved troen på Jesus som kan føre til «vanære» eller «skam» fra dem rundt deg?`