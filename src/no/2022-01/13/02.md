---
title:  Omsorg for guds folk
date:  20/03/2022
---

`Les Hebr 13,1–2; Rom 12,13; 1Tim 3,2; Tit 1,8 og 1 Pet 4,9. Hvilken rolle spilte gjestfriheten i den første menighet?`

Kristendommen var en omvandrende bevegelse som ofte var avhengig av både troende og ikke-troendes gjestfrihet. Beskjeden om ikke å glemme å vise gjestfrihet, innebærer nok ikke bare at folk glemte å tenke på å ta imot noen, men om at de gjør seg skyldig i forsettlig forsømmelse.

Paulus tenker ikke bare på gjestfrihet mot trosfeller. Han minner leserne om at ved å ta imot fremmede, har noen hatt engler som gjester uten å vite det (13,2). Da tenkte han nok på da de tre kom til Abraham og Sara (1 Mos 18,2–15). Å vise gjestfrihet innebærer å dele eiendeler med en annen person og lide med andre. Det var dette Jesus gjorde for oss (2,10–18).

Søskenkjærlighet til mennesker i fengsel besto ikke bare i å huske fangene i sine bønner, men også i å gi dem materiell og følelsesmessig støtte. Det var fare for at fanger kunne bli forsømt. De som ga materiell og følelsesmessig støtte til dem samfunnet hadde fordømt, identifiserte seg med dem. De ble på et vis deres «partnere» og utsatte seg for samfunnets mishag (10,32–34).

Paulus’ formaning bruker bilder og språk for å oppmuntre leserne når det gjelder fanger. For det første minnes forfatteren lesernes tidligere støtte til fengslede trossøsken. De hadde gjort felles sak med dem som ble «hånt og plaget for øynene på folk» (10,33). For det andre gjenspeiler «mishandlet» Moses’ eksempel, som heller ville «lide vondt sammen med Guds folk enn å nyte synden en kort tid» (11,25). Til slutt tar Paulus opp idealet søskenkjærlighet. Han minner leserne om å huske dem som blir mishandlet, «som om det gjaldt deres egen kropp» (13,3). De er også mennesker og bør behandle andre som de ville ønske å bli behandlet hvis de var i fengsel. Så folket skulle hjelpe fanger med materiell og emosjonell støtte og vise dem at de ikke var forlatt.

`Hva mer kan vi gjøre for dem som er i fengsel, menighetsmedlemmer og andre?`