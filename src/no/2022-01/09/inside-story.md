---
title:  Misjonsfortelling
date:  25/02/2022
---

#### Forfulgt for sin tro

_Kina (14), Laos_

Kina løp til adventistpastorens dør og banket på. Hun hadde kommet seg fri av repene hun var bundet med etter at foreldrene hadde banket henne og storebror hadde slått henne i ansiktet og sparket henne på kroppen.

Hvorfor? Fordi hun hadde tatt dåp og blitt adventist. Hennes før så snille foreldre slo henne for å få henne tilbake til familiens religion. Men hun nektet. Ikke fordi hun fikk noe av adventistene. De var bare noen få, mest kvinner, fattige bønder og arbeidere som ikke hadde stort selv. Kanskje var det Jesu kjærlighet som dro henne. Men hvor lenge kunne hun holde ut?

Kina var redd for å gå hjem igjen. Hun kunne ikke ty til slektninger eller landsbyhøvdingen, for alle syntes hun skulle rette seg etter foreldrene og tilbe åndene.

Kina hadde fullt av blå og gule merker da hun kom til pastorens hus. Han sendte henne til en av sine pålitelige slektninger før foreldrene kom og lette etter henne.

Fem dager senere var Kina fremdeles i dekning. Hun kunne ikke gå hjem. De hadde slått henne så mye at hun var for skremt. Den siste gangen hadde faren også tatt ut en pistol og skutt over hodet hennes.

Den fysiske skaden var lett å se, men det er uklart hva truslene og slagene har gjort med Kinas sinn. Be for henne at hun må klare påkjenningene. Be om at Gud vil bevare henne for alvorlige skader. Be for foreldrene og andre familiemedlemmer at de må se evangeliets lys eller iallfall la datteren få følge sin samvittighet. Be også om at menighetsmedlemmene må finne ut hvordan de kan hjelpe henne. Kanskje kan hun få pass og studere på en adventistskole i utlandet. Be om visdom så menighetsmedlemmene kan håndtere denne tragedien med klokskap.

En del av dette kvartalets offer skal bidra til at det kan bygges en skole der jenter som Kina kan komme inn. Takk for sabbatsskolegavene som bidrar til å spre evangeliet i verden.

Kina er ikke jentas egentlige navn.

Last ned bilder på FB: bit.ly/fb-mq.