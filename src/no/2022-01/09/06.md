---
title:  Dom og guds karakter
date:  24/02/2022
---

`Les Rom 3,21–26; Rom 1,16–17 og Rom 5,8. Hva avslører gjenløsningen på korset for syndenes tilgivelse om Gud?`

Tilgivelsen for våre synder innebærer to faser i Jesu formidling illustrert i de to avdelingene i telthelligdommen i himmelen. Først fjernet Jesus syndene våre og bar dem selv på korset for å kunne gi tilgivelse til alle som tror på ham (Apg 2,38; Apg 5,31). På korset vant Jesus retten til å tilgi alle som tror på ham fordi han har båret deres synd. Han har også innviet en ny pakt som gjør det mulig for ham å legge Guds lov i de troendes hjerte ved Den hellige ånd (Hebr 8,10–12; Esek 36,25–27).

En annen fase i Jesu tjeneste består av en dom, dommen før Jesu annet komme, som fremdeles lå i fremtiden sett fra Hebreerbrevets synspunkt (2,1–4; 6,2; 9,27–28; 10,25). Denne dommen begynner med Guds folk og er beskrevet i Dan 7,9–27; Matt 22,1–14 og Åp 14,7. Hensikten er å vise at Gud er rettferdig når han tilgir sitt folk. I denne dommen vil universet få innsyn i opptegnelsene over deres liv. Gud vil vise hva som skjedde i de troendes hjerte og hvordan de tok imot Jesus som sin frelser og tok imot hans Ånd i sitt liv.

«Mennesket kan ikke selv svare på disse anklagene. Det står for Gud i syndbefengte klær og bekjenner sin skyld. Men Jesus, vår talsmann, legger frem et effektivt forsvar på vegne av alle som ved omvendelse og tro har overgitt sin sjel til ham. Han taler deres sak og overvinner deres anklager med Golgatas mektige argumenter. Hans fullkomne lydighet mot Guds lov, ja korsets død, har gitt ham all makt i himmel og på jord, og han hevder sin Fars barmhjertighet og forsoning for skyldige mennesker. ... Vi skal forstå vår syndige tilstand, men vi må stole på Kristus som vår rettferdighet, vår helliggjørelse og vår gjenløsning. Vi kan ikke ta til motmæle mot Satans anklager. Bare Kristus kan tale effektivt på våre vegne. Han kan bringe anklageren til taushet med argumenter som ikke bygger på vår fortjeneste, men sin egen.» – _Testimonies for the Church_, bind 5, side 471, 472.

`Hvorfor gjør korset og Jesu tjeneste på våre vegne at vi kan møte dommen tillitsfullt, men med ydmykhet og anger?`