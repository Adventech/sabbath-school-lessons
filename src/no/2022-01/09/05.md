---
title:  Korset og tilgivelsens pris
date:  23/02/2022
---

`Les Hebr 9,22–28. Hva sier denne delen om Kristi verk i telthelligdommen i himmelen?`

Tanken om at telthelligdommen i himmelen trenger å renses, gir mening i lys av GTs helligdom. Helligdommen er et symbol på Guds styre (1 Sam 4,4; 2 Sam 6,2), og den måten Gud behandler sitt folks synd på, påvirker vår oppfatning av hans regjerings rettferdighet (Sal 97,2). Som hersker er Gud sitt folks dommer, og det forventes at han er rettferdig og forsvarer de uskyldige og fordømmer de skyldige. Når Gud tilgir synderen, bærer han et rettslig ansvar. Helligdommen, som står for Guds karakter og administrasjon, blir tilsmusset. Dette forklarer hvorfor Gud bærer våre synder når han tilgir (2 Mos 34,7; 4 Mos 14,17–19, det hebraiske ordet «tilgi» [nōśēʾ] betyr «å bære» i disse versene).

Offersystemet i den israelske helligdommen illustrerte dette poenget. Når en person søkte tilgivelse, kom han med et dyr som offer for sin skyld, bekjente sin synd over det og slaktet det. Dyrets blod ble skvettet på alterhornene eller foran forhenget i den første delen av helligdommen. Dermed ble synden symbolsk overført til helligdommen. Gud tok folkets synder og bar dem selv.

I det israelske systemet skjedde rensing fra eller soning for synd i to faser. Gjennom året brakte angrende syndere offer til helligdommen, som renset dem fra synd, men overførte synden til helligdommen, til Gud selv. På slutten av året, på forsoningsdagen, som var dommens dag, renset Gud helligdommen og fridde seg for sitt rettslige ansvar ved å overføre syndene fra helligdommen til syndebukken Asasel, som representerte Satan (3 Mos 16,15–22).

Dette tofase-systemet, som gjenspeiles i de to avdelingene i den jordiske helligdommen, som var et laget etter et mønster av telthelligdommen i himmelen (2 Mos 25,9; Hebr 8,5), gjorde at Gud kunne vise barmhjertighet og rettferdighet samtidig. De som bekjente sine synder i løpet av året, viste lojalitet mot Gud ved å holde en høytidelig hvile og ydmyke seg selv på forsoningsdagen (3 Mos 16,29–31). De som ikke viste lojalitet, ville bli «utryddet» (3 Mos 23,27–32).