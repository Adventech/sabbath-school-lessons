---
title:  Til ettertanke
date:  25/02/2022
---

Les «Golgata» i _Alfa og Omega_, bind 5, side 295–312 [DA 741–757] og «Korset i sentrum», samme, side 313–320 [DA 758–768].

Professor Jiri Moskala har forklart hva slags dom denne dommen før Jesu annet komme er. Gud «er ikke der for å henge meg ut med min synd. Tvert imot vil han først og fremst peke på sin forvandlende nåde, og foran hele universet vil han, som det sanne vitnet til hele mitt liv, forklare min holdning til Gud, mine indre motiver, min tankegang, mine gjerninger, min retning i livet. Han vil demonstrere det hele. Jesus vil vitne om at jeg gjorde mange feil, at jeg overtrådte hans hellige lov, men også at jeg angret, ba om tilgivelse og ble forandret ved hans nåde. Han vil erklære: ‘Mitt blod er tilstrekkelig for synderen Moskala, jeg er retningen på hans liv; hans holdning til meg og andre mennesker er varm og uselvisk, han er pålitelig, han er min gode og trofaste tjener.’» – «Toward a Biblical Theology of God’s Judgment: A Celebration of the Cross in Seven Phases of Divine Universal Judgment,» _Journal of the Adventist Theological Society_ 15 (Spring 2004): side 155.

«Både de frelste og de som aldri falt i synd, vil i Kristi kors finne emnet for sitt studium og sin sang. Den herlighet som stråler i Jesu ansikt, er hans selvoppofrende kjærlighet. I lyset fra Golgata vil man se at loven om den selvfornektende kjærlighet er livets lov både for jorden og himmelen. Den kjærlighet som ikke søker «sitt eget», har sitt utspring i Guds eget hjerte. Den karakter som preger ham som bor i et lys ingen kan komme til, vises tydelig i ham som var tålsom og ydmyk av hjertet.» – _Alfa og Omega_, bind 4, side 11–12 [DA 20].

**Spørsmål til drøftelse**

`Mennesker har alltid hatt en tendens til å komme til Gud med alternative ofringer for å få tilgivelse eller frelse. Noen tilbyr Gud heroiske botshandlinger (lange reiser osv.), andre tilbyr et liv i tjeneste, eller store forsakelser osv. Hvordan bør disse handlingene vurderes i lys av Jesu offer og Skriftens ord om at korset har gjort slutt på alle ofringene? (Dan 9,27; Hebr 10,18).`

`Og samtidig: Hvilken rolle har offeret i den troendes liv? Hva mente Jesus da han sa at vi trenger å ta vårt kors og følge ham (Matt 16,24), eller apostelen Paulus da han sa at vi skulle ofre vår kropp som «et levende og hellig offer til glede for Gud»? ( Rom 12,1). Hva er forholdet mellom uttalelsene til Jesus og Paulus? (Matt 16,24; Rom 12,1og Hebr 13,15–16).`