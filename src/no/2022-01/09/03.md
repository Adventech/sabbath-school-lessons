---
title:  Ulike slags ofringer
date:  21/02/2022
---

Jesu død ga tilgivelse eller ettergivelse av våre synder. Men tilgivelse er mye mer enn å slette straffen for overtredelse av pakten. Det involverer andre viktige ting. Det er derfor israelittenes offersystem hadde fem slags ofringer. Hvert slag var nødvendig for å uttrykke hele betydningen av Kristi kors.

`Les Ef 3,14–19. Hva ba Paulus om for de troende?`

Brennofferet krevde at hele dyret ble fortært på alteret (3 Mos 1). Det representerte Jesus, for hans liv ble fortært for oss. Forsoning krevde at Jesus ga seg helt for oss. Jesus var lik Gud, men «ga avkall på sitt eget, tok på seg tjenerskikkelse» (Fil 2,5–8).

Kornofferet var en takkegave for at Gud sørget for sitt folk (3 Mos 2). Det representerer også Jesus, «livets brød» (Joh 6,35; Joh 6,48), som gir evig liv.

Fredsofferet innebar et fellesmåltid med familie og venner for å feire det velværet Gud ga (3 Mos 3). Det representerte Kristus, som ga oss fred med sitt offer (Jes 53,5; Rom 5,1; Ef 2,14). Det understreker også at vi må ta del i Jesu offer ved å spise hans kjøtt og drikke hans blod (Joh 6,51–56).

Syndofferet eller renselsesofferet ga soning for synd (3 Mos 4,1–5,13). Offeret understreket den rollen dyrets blod hadde – å kjøpe fri fra synd (3 Mos 17,11) og pekte frem til Jesu blod som kjøper oss fri fra våre synder (Matt 26,28; Rom 3,25; Hebr 9,14).

Skyldofferet (3 Mos 5,14–6,7) ga tilgivelse i tilfeller der oppreisning eller tilbakebetaling var mulig. Det viser at Guds tilgivelse ikke løser oss fra ansvaret for å yte erstatning eller tilbakebetaling til dem vi har gjort urett.

Ofringene i helligdommen lærer oss at opplevelsen av frelse er mer enn bare å ta imot Jesus som vår stedfortreder. Vi må også «fore oss» på ham, dele hans fortjeneste med andre og gi erstatning til dem vi har gjort noe galt imot.