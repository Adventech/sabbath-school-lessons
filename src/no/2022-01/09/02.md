---
title:  Hvorfor var det nødvendig med ofringer?
date:  20/02/2022
---

Hebr 9,15 sier at Jesu død skulle «kjøpe oss fri fra lovbruddene under den første pakten» slik at Guds folk kunne «få den evige arven som var lovet dem».

I det gamle Midtøsten var en pakt mellom to personer eller nasjoner en alvorlig sak. Det innebar en utveksling av løfter under ed. Det var underforstått at gudene ville straffe dem som brøt eden. Disse paktene ble ofte ratifisert med ofring av et dyr. For eksempel: Da Gud inngikk en pakt med Abraham, skulle dyr skjæres i to (1 Mos 15,6–21). Partene gikk mellom delene i erkjennelse av at dyrene sto for skjebnen til den som brøt pakten. Merk at bare Gud gikk mellom dyrene, og det for å vise Abraham at han ikke vil bryte sitt løfte.

`Sammenlign 1 Mos 15,6–21 og Jer 34,8–22. Hva lærer disse tekstene om pakten?`

Pakten med Gud ga Israel adgang til det lovede land som arv. Men den innebar et sett med bud og stenking av blod på et alter. Dette symboliserte skjebnen til den som brøt pakten. Det er derfor Hebreerbrevet sier at «uten at blod blir utøst, er det ingen som får tilgivelse» (Hebr 9,22).

Da Israel brøt pakten, sto Gud overfor et dilemma. Pakten forlangte at overtrederne skulle dø, men Gud elsket sitt folk. Hvis han bare så bort eller nektet å straffe overtrederne, ville hans bud aldri kunne håndheves, og verden ville ende i kaos.

Men Guds Sønn tilbød seg selv som stedfortreder. Han døde i vårt sted, slik at vi «skal få den evige arven som var lovet» (Hebr 9,15; Hebr 9,26; Rom 3,21–26). Det vil si at han ville respektere sin lovs hellige natur og samtidig redde dem som brøt loven. Og det kunne han bare gjøre via korset.

`Hvordan viser dette hvorfor loven er så viktig for evangeliet?`