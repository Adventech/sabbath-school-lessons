---
title:  Jesu fullkomne offer
date:  22/02/2022
---

`Les Hebr 7,27 og 10,10. Hvordan blir Jesu offer beskrevet i disse versene?`

De levittiske prestene – som det var mange av, «for døden hindret dem i å fortsette» (Hebr 7,23) – står i kontrast til Jesus, som lever for alltid og har et evig prestedømme (7,24–25). Levitiske prester ofret gaver og bar frem ofringer «hver dag» (7,27) og «hvert år» (9,25) «som ikke kan gjøre den som dyrker Gud, fullkommen når det gjelder samvittigheten» (9,9; 10,1–4).

Jesus ofret seg imidlertid «en gang for alle» et «et eneste offer» (10,10; 10,12–14) som renser vår samvittighet (9,14; 10,1–10) og fjerner synd (9,26). Jesu offer er bedre enn ofringer av dyr fordi Jesus var Guds Sønn (7,26–28) og oppfylte Guds vilje fullt ut (10,5–10).

Flere ting følger av at Jesu offer hadde skjedd «en gang for alle».

For det første er Jesu offer fullkomment effektivt og aldri overgått. De levittiske prestenes ofringer ble gjentatt fordi de ikke var effektive. «Ellers hadde de vel holdt opp med å bære fram offer? For hvis de som deltar i gudstjenesten, var blitt renset én gang for alle, ville de ikke lenger ha noen bevissthet om synd» (10,2).

For det andre fikk alle de ulike ofringene i GT sin oppfyllelse på korset. Så Jesus renser oss ikke bare fra synd (9,14), han gir også helliggjørelse (10,10–14) ved å ta synd bort fra vårt liv (9,26). Før prestene kunne komme frem for Gud i helligdommen og tjene på vegne av sine medmennesker, måtte de bli renset og helliggjort eller innviet (3 Mos 8, 9). Jesu offer renser og innvier oss (Hebr 10,10–14) slik at vi kan komme til Gud med tillit (10,19–23) og tjene ham som «et kongelig prestedømme» (9,14; 1 Pet 2,9).

Til slutt gir Jesu offer også næring til vårt åndelige liv. Det gir oss et eksempel å følge. Hebreerbrevet oppfordrer oss til å rette blikket mot Jesus, spesielt det som skjedde på korset, og følge hans ledelse (12,1–4; 13,12–13).

`Korset er grunnlaget for alt det Gud gir oss. Det gir renselse fra synd, helliggjørelse til tjeneste og næring til å vokse. Hvordan kan vi bedre oppleve det vi har fått i Jesus?`