---
title:  Misjonsfortelling
date:  11/02/2022
---

#### Tinas prøvelser

_Tina Alves (39), Øst-Timor_

Tina og mannen hennes hadde sendt sønnen sin til en internatskole i Indonesia, for adventistene hadde ingen videregående skole i Øst-Timor. De klarte så vidt å betale skolepengene, men begravelser og uventede regninger gjorde at regningene hopet seg opp.

Tina søkte jobb som jordbærplukker i Australia. Hun ville slette gjelden og ha litt til overs etter et halvår borte.

Den første uken på gården i Tasmania sa oppsynsmannen at de betalte dobbelt opp for lørdagsarbeid. Lørdag morgen dro romkameraten på jobb, men Tina holdt andakt på rommet i to måneder. En sabbat gikk hun og lette etter en adventistkirke i nærmeste by, Launceston. Etter to timer spurte hun en mann om veien til Adventistkirken.

«Min kone er adventist, men hun skal ikke i kirken. Men jeg kjenner noen menighetsmedlemmer,» sa han. Han tok henne med til et av dem, og fra den dagen av gikk Tina i Adventistkirken på sabbaten.

Menigheten tok godt imot henne og ga henne mat, klær og kjøkkenutstyr. Romkameraten og andre arbeidere ble sinte da hun kom hjem med armene fulle av gaver på lørdagskveldene.

«Hvorfor arbeider du ikke på lørdager når det er dobbelt betalt? Du bare morer deg,» sa de. Tina sa: «Jeg har seks dager til å arbeide og bare en dag til Gud. Jeg vet Gud vil ta seg av meg selv om jeg ikke får dobbelt betalt,» sa hun.

De andre forlangte at hun skulle tvinges til å arbeide på lørdager. Tina fortalte oppsynsmannen at eieren hadde lovt henne fri fordi folk i Australia er frie mennesker som kan tilbe når de vil. «Uansett vil jeg ikke arbeide på lørdager. Dere får heller sende meg hjem til Øst-Timor,» sa hun til oppsynsmannen. Tina fikk beholde fridagen. Og med tiden ble fire-fem andre interessert i Tinas tro.

Da halvåret var omme, lurte Tina på om hun hadde gjort rett. Hun hadde så vidt tjent nok til å betale etterslepet av skolepengene. Men den siste sabbaten i Australia kom menigheten med en avskjedsgave, mange konvolutter med penger i, mer enn hun kunne ha tjent på å arbeide for dobbelt lønn på sabbatene. Tina takket Gud: «Takk for denne store velsignelsen. Jeg hadde ikke ventet å bli velsignet slik uten å arbeide. Men Gud la alt til rette. Det er som Jesus sa: Det som er umulig for mennesker, er mulig for Gud.»

For seks år siden bidro offeret 13. sabbat til å åpne den eneste adventistskolen i Øst-Timor, der Tinas barn går. En del av dette kvartalets offer skal bidra til at det kan bygges et internat på skolen. Takk for at du planlegger et rundhåndet offer.