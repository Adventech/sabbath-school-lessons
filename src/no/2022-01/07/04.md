---
title:  Ikke lenger noe offer for synder
date:  08/02/2022
---

Advarselen i Hebr 6,4–6 er veldig lik den i 10,26–29. Paulus sier at avvisningen av Jesu offer vil etterlate leserne uten noe middel til tilgivelse for synd fordi det ikke finnes annen tilgivelse enn i Jesus (10,1–14).

`Les Hebr 10,26–29. Hvordan skildrer forfatteren synden det ikke er tilgivelse for?`

Forfatteren sier ikke at det ikke finnes soning for synd begått etter at vi har fått kunnskap om sannheten. Gud har utnevnt Jesus til vår talsmann (1 Joh 2,1). Gjennom ham får vi tilgivelse for synder (1 Joh 1,9). Synden som det ikke er noe offer eller soning for, beskrives som å trampe Guds Sønn under fot, vanhellige paktens blod og spotte Den hellige ånd (Hebr 10,29). La oss se på betydningen av disse uttrykkene.

Uttrykket «trampet Guds Sønn under fot» (10,29) beskriver avvisning av Jesu herredømme. Tittelen «Guds Sønn» minnet leserne om at Gud har innsatt Jesus ved sin høyre hånd og lovet at han vil gjøre hans fiender til «en skammel» for hans føtter (1,13; se også 1,5–12; 14). Å trampe Jesus under fot betyr at den frafalne har behandlet Jesus som en fiende. I sammenheng med brevets argument (1,13) kan det bety at Jesus har blitt fjernet fra tronen i den frafalnes liv (der sitter den frafalne selv) og gjort til skammel i stedet. Det var dette Lucifer ville gjøre i himmelen (Jes 14,12–14) og hva den «lovløse» ville prøve å gjøre i fremtiden (2 Tess 2,3–4).

Uttrykket «vanhelliget paktens blod» viser til en avvisning av Jesu offer (Hebr 9,15–22). Det betyr at Jesu blod ikke har makt til å rense.

Uttrykket «spottet nådens Ånd» er veldig sterkt. Det greske ordet enybrisas («fornærme, krenke») innebærer å vise overmot og omfatter «skamløshet» eller «arroganse.» Begrepet står i sterk kontrast til beskrivelsen av Den hellige ånd som «nådens Ånd.» Det innebærer at den frafalne har besvart Guds tilbud om nåde med en fornærmelse.

Den frafalne er i en uholdbar stilling. Han avviser Jesus, hans offer og Den hellige ånd.