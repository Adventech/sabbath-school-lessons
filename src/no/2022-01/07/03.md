---
title:  Umulig å fornye
date:  07/02/2022
---

`Sammenlign Hebr 6,4–6; Matt 16,24; Rom 6,6; Gal 2,20; Gal 5,24 og Gal 6,14. Hva antyder denne sammenligningen om hva det vil si å korsfeste Kristus?`

Grunnteksten understreker ordet «umulig». Det er umulig for Gud å fornye dem som «faller fra» fordi de «korsfester Guds Sønn på nytt» (Hebr 6,6). Paulus vil understreke at det ikke er noen annen vei til frelse enn ved Kristus (Apg 4,12). Vi kan ikke bli frelst på noen annen måte, like lite som Gud kan lyve (Hebr 6,18) eller vi kan glede Gud «uten tro» (Hebr 11,6).

Å korsfeste Guds Sønn igjen er et bilde som vil beskrive noe som skjer i forholdet mellom Jesus og den troende.

Da de religiøse lederne korsfestet Jesus, gjorde de det fordi han var en trussel mot deres herredømme og uavhengighet. De håpet å eliminere ham og ødelegge en mektig og farlig fiende. På samme måte utfordrer evangeliet den enkeltes suverenitet og selvbestemmelse helt fundamentalt. Kristenlivets kjerne er å ta opp korset og fornekte seg selv (Matt 16,24). Dette betyr å korsfeste «verden» (Gal 6,14), vårt «gamle menneske» (Rom 6,6), og «kjøttet med dets lidenskaper og begjær» (Gal 5,24). Det er kristenlivets hensikt at vi skal gå gjennom en slags død. Med mindre vi opplever selvets død, kan vi ikke motta det nye livet Gud vil gi oss (Rom 6,1–11).

Kampen mellom Jesus og selvet er en kamp til døden (Rom 8,7–8; Gal 5,17). Det er en vanskelig kamp som ikke blir vunnet med en gang. Denne teksten gjelder ikke den som noen ganger svikter i kampen mot det «gamle menneske» og vår syndige natur. En slik synd gjelder den som, etter å ha opplevd sann frelse og hva det innebærer (Hebr 6,4–5), kommer til at Jesus er en trussel mot det livet han eller hun vil ha og bestemmer seg for å avslutte forholdet til ham. Det vil si at så lenge en ikke med overlegg velger å ta avstand fra Kristus, er det fortsatt håp om frelse.

`Hva vil det si å dø fra «selvet», å bære «korset»? Hva synes du er vanskeligst å overgi til Kristi herredømme?`