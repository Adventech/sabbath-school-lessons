---
title:  Smak ordets godhet
date:  06/02/2022
---

`Les Hebr 6,4–5. Hva fikk de kristne i Kristus mens de var trofaste mot ham?`

Å ha blitt «opplyst» betyr å ha opplevd omvendelsen (Hebr 10,32). Det gjelder dem som har vendt seg fra «mørket» i Satans makt til «lyset» fra Gud (Apg 26,17–18). Det innebærer utfrielse fra synd (Ef 5,11) og uvitenhet (1 Tess 5,4–5). Verbformen antyder at slik opplysning er en handling Gud utførte ved Jesus, «utstrålingen av Guds herlighet» (Hebr 1,3).

Å ha «smakt den himmelske gave» og ha «fått del i Den hellige ånd» betyr det samme. Guds «gave» kan vise til hans nåde (Rom 5,15) eller til Den hellige ånd, som formidler nåden (Apg 2,38). De som har «smakt» Den hellige ånd (Joh 7,37–39; 1 Kor 12,13), har opplevd Guds «nåde», som inkluderer kraften til å gjøre hans vilje (Gal 5,22–23).

Å smake «Guds gode ord» (Hebr 6,5) er å ha opplevd evangeliets sannhet (1 Pet 2,2–3). «Den kommende verdens krefter» viser til miraklene Gud vil utføre for de troende i fremtiden: oppstandelsen (Joh 5,28–29), forvandlingen av kroppen og evig liv. De troende begynner imidlertid å «smake» dem her og nå. De har fått en åndelig oppstandelse (Kol 2,12–13), et fornyet sinn (Rom 12,2) og evig liv i Kristus (Joh 5,24).

Paulus tenker trolig på ørkengenerasjonen, som opplevde Guds nåde og frelse. De ble «opplyst» av ildstøtten (Neh 9,12–19; Sal 105,39), nøt den himmelske gaven manna (2 Mos 16,15), opplevde Den hellige ånd (Neh 9,20), smakte «Guds gode ord» (Jos 21,45), og «den kommende verdens krefter» med «under og tegn» som ble utført da de ble utfridd fra Egypt (Apg 7,36). Paulus antyder imidlertid at slik ørkengenerasjonen falt fra Gud til tross for disse bevisene (4 Mos 14,1–35), sto Hebreerbrevets lesere i fare for å gjøre det samme, tross alle de bevisene for Guds gunst som de hadde fått.

`Hva har du opplevd av det disse versene i Hebreerbrevet har beskrevet? For eksempel, hvordan har du opplevd den opplysningen som teksten nevner?`