---
title:  Bedre ting
date:  09/02/2022
---

Etter den sterke og oppriktige advarselen i Hebr 6,4–8 uttrykker Paulus tillit til at leserne verken har falt bort fra Sønnen eller at de vil gjøre det i fremtiden. Han tror at de vil ta til seg advarselen og bære god frukt. De er som «jorden» som Gud dyrker og som gir den frukten han forventer. Og de vil motta den velsignelsen fra Gud (6,7), som er «frelse» (6,9).

`Les Hebr 6,9–12. Skriv opp de gode tingene leserne har gjort og fortsetter å gjøre, og forklar hva de betyr.`

De troende viser sin kjærlighet til Guds «navn», det vil si til Gud selv, ved å tjene de hellige. Dette var ikke isolerte handlinger i fortiden, men vedvarende handlinger som strekker seg inn i nåtiden. Ekstraordinære handlinger åpenbarer ikke en persons sanne karakter. Det største beviset på kjærlighet til Gud er ikke «religiøse» handlinger som sådan, men handlinger gjort i kjærlighet til medmennesker, spesielt dem som er vanskeligstilt (Matt 10,42; 25,31–46). Så Paulus formaner de troende til ikke å «glemme» å gjøre godt (Hebr 13,2; Hebr 13,16).

Slå opp til Hebr 6,12. Verset advarer mot å bli «likegyldige» eller «trege», for det kjennetegner dem som ikke modnes og står i fare for å falle fra (5,11; 6,12). Håpet holdes ikke i live med intellektuelle trosøvelser, men med tro som viser seg i kjærlighetshandlinger (Rom 13,8–10).

Paulus vil at leserne skal etterligne dem som gjennom tro og tålmodighet arver løftene. Han har allerede vist til ørkengenerasjonen som et negativt eksempel på dem som av mangel på tro og utholdenhet ikke arvet det som var lovet. Deretter viser han til Abraham (Hebr 6,13–15) som et eksempel på en som gjennom «tro og tålmodighet » arvet løftene. I Hebr 11 får vi en lang liste med positive eksempler på troens mennesker, og den når toppen seg i Jesus (Hebr 12). Han er det største eksemplet på tro og tålmodighet (12,1–4). I Åp 14,12 kjennetegnes de hellige i den siste tid ved sin tro, lydighet mot budene og sin utholdenhet.

`Iblant må vi advare dem vi elsker. Hva kan apostelen lære oss om å advare og oppmuntre andre?`