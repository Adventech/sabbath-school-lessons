---
title:  Gud har talt til oss ved sin sønn
date:  10/01/2022
---

`Les Hebr 1,1–4. Hva er hovedtanken?`

Hebr 1,1–4 er én setning på gresk, og det er blitt sagt at den er den vakreste i hele NT hva talekunst angår. Dens viktigste påstand er at Gud har talt til oss ved sin Sønn Jesus.

For jødene i det første århundret etter Kristus hadde ikke Guds ord vært hørt på lenge. Den siste åpenbaringen som ble uttrykt i Guds skrevne ord, kom gjennom profeten Malaki og Esra og Nehemjas virke 400 før. Men nå talte Gud til dem igjen.

Guds åpenbaring i Jesus var bedre enn den åpenbaringen han hadde gitt gjennom profetene, fordi Jesus er større enn dem. Han er Gud selv, som skapte himmelen og jorden og styrer universet. Paulus tviler aldri på Kristi guddom. Det tas for gitt.

Også for Paulus var GT Guds ord. Den Gud som talte før, fortsetter å tale nå. GT formidlet sann kunnskap om Guds vilje.

Det ble imidlertid bare mulig å forstå det fullt ut da Sønnen kom. Slik forfatteren ser det, var Fars åpenbaring i Sønnen nøkkelen til å forstå GTs bredde, akkurat som bildet på puslespillesken er nøkkelen til å finne det rette stedet for brikkene. Jesus førte mye av GT fram i lyset.

Dessuten ble han vår representant og vår frelser. Han tok vår plass i kampen og beseiret slangen. I Hebreerbrevet er Jesus vår «pioner» eller «kaptein» og «forløper» (Hebr 2,10; Hebr 6,20). Han kjemper for oss og representerer oss. Dette betyr også at det Gud gjorde for Jesus som vår representant, vil Faderen også gjøre for oss. Han som opphøyet Jesus til sin høyre hånd, vil at vi skal sitte sammen med Jesus på hans trone (Åp 3,21). Guds budskap til oss i Jesus er ikke bare det Jesus sa, men også det Faderen gjorde i ham og med ham, alt sammen til vår fordel nå og i evigheten.

`Tenk gjennom hva det betyr at Jesus – Gud – kom til vår verden. Hvorfor burde denne sannheten gi oss håp?`