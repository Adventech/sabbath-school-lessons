---
title:  I disse siste dager
date:  09/01/2022
---

Første avsnitt av Hebreerbrevet viser at Paulus trodde han levde i «de siste dager». Skriften bruker to uttrykk om fremtiden som har ulik betydning. Profetene benyttet uttrykket «dager som kommer» om fremtiden generelt (5 Mos 4,30–31; Jer 23,20). Profeten Daniel benyttet uttrykket «endetiden» mer spesifikt om den siste tid i verdens historie (Dan 8,17; Dan 12,4).

`Les 4 Mos 24,14–19 og Jes 2,2–3. Hva lovet Gud at han ville gjøre for sitt folk i «dager som kommer» eller «de siste dager»?`

Flere av GTs profeter kunngjorde at Gud i de siste dager ville oppreise en konge som skulle knuse hans folks fiender (4 Mos 24,14–19) og som ville dra folkene til Israel (Jes 2,2–3). Paulus sier at disse løftene ble oppfylt i Jesus. Han overvant Satan og dro alle folkeslag til seg (Kol 2,15; Joh 12,32). Slik har «de siste dager» begynt fordi Jesus har oppfylt Guds løfter.

Våre åndelige fedre døde i tro. De så og hilste løftene «langt borte», men fikk dem ikke oppfylt. Vi har derimot sett dem gå i oppfyllelse i Jesus.

La oss tenke litt på Guds løfter og Jesus. Faderen lovet at hans barn skulle stå opp igjen (1 Tess 4,15–16). Han begynte oppstandelsen med Jesu oppstandelse (1 Kor 15,20; Matt 27,51–53). Faderen lovet også en ny verden (Jes 65,17). Han har begynt å oppfylle dette løftet ved å skape et nytt åndelig liv i oss (2 Kor 5,17; Gal 6,15). Han lovet at han ville starte sitt endelige rike (Dan 2,44). Han innviet riket ved å utfri oss fra Satans makt og innsette Jesus som vår hersker (Matt 12,28–30; Luk 10,18–20). Det er begynnelsen, og det Faderen begynte ved Jesu første komme, vil han fullføre ved hans andre komme.

`Se på alle løftene Gud har oppfylt. Hvordan bør dette gjøre det lettere å tro løftene som ennå ikke er oppfylt?`