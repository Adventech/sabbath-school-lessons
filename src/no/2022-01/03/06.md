---
title:  Kristne i Laodikea
date:  13/01/2022
---

Ifølge Hebr 1,5 sier Faderen til Jesus: «Du er min Sønn, jeg har født deg i dag.» Hva vil det si at Jesus ble «født», og når skjedde det? Viser ikke dette at han på et vis ble skapt av Gud en gang i fortiden, slik mange tror?

`Les Hebr 1,5; 2 Sam 7,12–14; Sal 2,7; og Luk 1,31–32. Hvilket løfte til David bruker Hebreerbrevet om Jesus?`

Jesus ble født i den forstand at han ble innsatt eller «adoptert» av Gud som den lovede herskeren, Davids sønn. Begrepet guddommelig adopsjon av herskeren var vanlig i den gresk-romerske verden og i Østen. Det ga herskeren legitimitet og makt over landet.

Gud lovet imidlertid David at hans Sønn ville være den sanne, rettmessige herskeren over folkene. Han ville «adoptere» Davids sønn som sin egen Sønn. Via denne prosessen ville den davidiske kongen bli beskyttet av Gud som hans arving. Pakten er oppfylt i Jesus som Davids Sønn. Gud ville beseire hans fiender og gi ham nasjonene som sin arv (Sal 89,28; Sal 2,7–8).

I Rom 1,3–4 og Apg 13,32–33 ser vi at Jesus ble offentlig åpenbart som Guds Sønn. Jesu dåp og forvandling på fjellet var øyeblikk da Gud pekte ut og kunngjorde at Jesus var hans Sønn (Matt 3,17; Matt 17,5).

Ifølge NT ble Jesus likevel «Guds Sønn med kraft» da han ble reist opp fra de døde og satt ved Guds høyre hånd. I det øyeblikket oppfylte Gud sitt løfte til David om at hans sønn ville bli adoptert som Guds egen Sønn og at hans trone over folkene ville bli grunnfestet for alltid (2 Sam 7,12–14).

Så Cæsar (symbol på Roma) var ikke den legitime «Guds sønn», nasjonenes hersker. Jesus Kristus var det. Jesu «fødsel» viser til begynnelsen på hans styre over nasjonene, ikke til begynnelsen av hans eksistens, for han hadde alltid eksistert. Det var aldri noen tid da Jesus ikke eksisterte, for han er Gud.

Faktisk sier Hebr 7,3 at Jesu «dager har ingen begynnelse, og livet hans tar ikke slutt» (jf. Hebr 13,8), for han er evig. Tanken om Jesus som Guds «enbårne Sønn» handler altså ikke om Kristi natur som guddom, men om hans rolle i frelsesplanen. Da Kristus ble menneske, oppfylte han alle paktsløftene.