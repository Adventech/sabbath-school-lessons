---
title:  Ved ham skapte han verden
date:  12/01/2022
---

Hebreerbrevet sier at Gud skapte verden «ved» Jesus og at Jesus bærer verden med sitt mektige ord.

`Les Jes 44,24; Jes 45,18 og Neh 9,6. I GT sier Herren at han skapte verden «alene» og at han er «den eneste Gud». Hvordan kan dette forenes med at NT sier Gud skapte «ved» Jesus (Hebr 1,2–3)?`

Noen tror Jesus bare var et redskap Gud brukte til å skape. Dette er ikke mulig. For det første: For Paulus er Jesus Herren som skapte verden, han var ikke noen assistent. Hebr 1,10 sier at Jesus er Herren som skapte jorden og himmelen, og Paulus gir også uttrykk for at det Sal 102,26–28 sier om Herren (Jahve) som skaper, gjelder ham. For det andre sier Hebr 2,10 at universet ble skapt «for» eller «ved» Faderen. (De samme uttrykkene som brukes om Jesus i Hebr 1,2.) Faderen skapte, og Jesus skapte (Hebr 1,2; Hebr 1,10; Hebr 2,10). Det er perfekt enighet mellom Far og Sønn om mål og handling. Dette er en del av treenighetens mysterium. Jesus skapte, og Gud skapte, men det er bare én skaper, Gud. Det betyr at Jesus er Gud.

Samtidig viser Hebr 4,13 at Jesus er dommer. Hans myndighet som hersker og dommer skyldes at Gud skapte alle ting og bærer universet (Jes 44,24–28). Hebr 1,3 og Kol 1,17 bekrefter at Jesus også bærer universet. Denne opprettholdende handlingen inkluderer trolig tanken om veiledning eller styring. Det greske ordet pheron (opprettholdende, bærende) brukes om vinden som driver en båt (Apg 27,15; Apg 27,17) eller Gud som leder profetene (2 Pet 1,21). Så Jesus ikke bare skapte oss, han opprettholder oss også. Hvert pust, hvert pulsslag, hvert øyeblikk av vår eksistens skyldes Jesus, grunnlaget for all skapt eksistens.

`Slå opp til Apg 17,28. Hva sies om Jesus og hans makt? Tenk på hva det vil si at den samme Jesus dør på korset for vår synd. Hva lærer det oss om Herrens sinnelag?`