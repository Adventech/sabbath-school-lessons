---
title:  Den nye og levende veien gjennom forhenget
date:  02/03/2022
---

`Les Hebr 10,19–22. Hvilken innbydelse får vi her?`

Hebreerbrevet argumenterer for at Jesus har gått inn i telthelligdommen i himmelen og ber oss følge ham. Denne tanken stemmer med det som allerede er nevnt, at Jesus er forløper for de troende (Hebr 2,10; Hebr 6,19–20; Hebr 12,2). Den «nye og levende veien» er den nye pakt som Jesus innviet med sitt offer og sin himmelfart. Uttrykket «ny og levende» står i kontrast til beskrivelsen av den gamle pakt som «gammel og foreldet» (8,13). Det er den nye pakt, som har brakt syndstilgivelse og plantet loven i vårt hjerte, som gjør det mulig å komme til Gud i tillit, ikke på grunn av oss selv eller noe vi har utrettet, men på grunn av det Jesus har gjort for oss ved å oppfylle alle paktens forpliktelser.

Hebreerbrevet bemerket at innvielsen av den gamle pakt innebar innvielse av helligdommen og helligelse av prestene (9,18–21; sammenlign med 2 Mos 40; 3 Mos 8,9). Paktens formål var å skape et nært forhold mellom Gud og hans folk (2 Mos 19,4–6). Da Israel godtok dette forholdet, befalte Gud straks at det skulle bygges en helligdom slik at han kunne bo blant dem. Innvielsen av helligdommen og Guds nærvær midt blant folket var øyeblikket da pakten mellom Gud og Israel ble fullført.

Det samme gjelder den nye pakt. Den nye pakt innebærer også at Jesus innsettes som prest på våre vegne (Hebr 5,1–10; Hebr 7,1–8; Hebr 7,13).

Jesu himmelfart har innledet en ny tid for Guds folk. Sak 3 nevner at Satan var i Guds nærvær for å anklage Guds folk, som ble representert av øverstepresten Josva. Denne anklageren er den samme som reiste tvil om Jobs lojalitet mot Gud (Job 1,2). Men med Jesu offer er Satan kastet ut av himmelen (Åp 12,7–12, se også Joh 12,31; Joh 16,11). Nå er det Jesus som går i forbønn for oss og som i kraft av sitt offer og sin trofasthet krever vår frelse!

`Hvilke anklager kunne Satan rette mot deg hvis han fikk lov? Han er jo en løgner, men hvor mye ville han måtte lyve om deg for å kunne kreve deg fordømt? Hva er ditt eneste håp?`