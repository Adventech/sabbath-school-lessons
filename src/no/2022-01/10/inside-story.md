---
title:  Misjonsfortelling
date:  04/03/2022
---

#### Enken fra Oudomxay

_Sadua Lee (33), Laos_

Sadua ville ikke flytte til Nord-Laos og provinsen Oudomxay, der det ikke fantes adventister. Men til slutt ga han etter. Det var vinter da de kom frem, kuldegrader for første gang i kjent historie. Dyr og planter døde. Huset sto tomt, verken seng, kjøleskap eller tepper fantes. Vennlige naboer kom med ulltepper.

Men motstanden var verre enn været. Sadua og hans kone måtte leve uten å være sammen med andre adventister, de var ensomme og frustrerte og visste ikke hvordan de skulle formidle evangeliet her. Myndighetene startet en granskning. Hvorfor hadde de kommet? Frustrasjon ble til frykt.

Sadua ringte ledelsen om hjelp. Han skulle be om visdom. «Start en bønnevandring og be Gud vise deg hva du skal gjøre,» sa lederen.

Det gjorde pastor Lee. Han gikk rundt i landsbyen og ba. Han knelte og ba på høyden over landsbyen. Snart begynte han å besøke folk på sabbats ettermiddager. Da fikk han høre om en kvinne som var besatt av en djevel og gikk for å undersøke saken. Hun var mor til fem barn, og hadde vært lenket til en stolpe i sitt eget hjem i to måneder, naken og forvirret. Hun levde som en hund.

Sadua fikk høre at djevelen hadde tatt bolig i henne kort tid etter mannens død. Han ba om lov til å be for henne. Det var OK, for de hadde prøvd alt, men ingenting hjalp. Sadua la sin hånd på hodet hennes og ba. Han kom tilbake hver dag og ba. Etter en uke begynte kvinnen å spise og drikke og snakke normalt.

En dag overga hun seg til Jesus, og djevlene forlot henne. Til slutt kom landsbyhøvdingen og løsnet lenkene, og hun fikk klær å ha på seg. Men familien var redd for at djevlene skulle komme tilbake. Kvinnen og de fem barna flyttet inn hos Sadua til slektningene mente hun trygt kunne vende hjem.

De to eldste barna var tenåringer, og etter bibelstudier ble de og moren døpt. Familien var blant de første adventistene i provinsen. Nyheten om hva Jesus hadde gjort for enken i Oudomxay, ble spredt nær og fjern. Mange kom til Sadua for å få hjelp og bli helbredet. Mange tok imot evangeliet og Jesus som sin frelser.

I dag lever enken i Oudomxay av å hjelpe naboer med risplanting mot litt ris til seg og barna. Hun har fem barn å fø, men verken jord å dyrke eller fast jobb. Be for kvinnen og barna. Og be for folket i Laos.

En del av dette kvartalets offer skal bidra til bygging av en skole i Laos. Takk for sabbatsskolegavene som bidrar til å spre evangeliet i verden.

Last ned bilder på FB: bit.ly/fb-mq.