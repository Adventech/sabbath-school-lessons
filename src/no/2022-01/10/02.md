---
title:  Jesus hos Faderen
date:  27/02/2022
---

`Les Hebr 9,24. Hva var formålet med Jesu himmelfart?`

Gud sa at israelittenes menn skulle dra opp til Jerusalem tre ganger hvert år og «tre frem for Guds ansikt» med et offer. De fastsatte tidene var påsken, ukefesten og løvhyttefesten (2 Mos 23,14–17; 5 Mos 16,16). Påsken feiret Israels utfrielse fra Egypt. Pinsedagen feiret bygghøsten, og på NTs tid ble det forbundet med at loven ble gitt på Sinai. Løvhyttefesten feiret Guds omsorg under ørkenvandringen. Ifølge NT har alle festene i GT også profetisk betydning.

Hebr 9,24 beskriver Jesu himmelfart til Faderens nærvær. Han ankom telthelligdommen i himmelen, «det sanne», for å «tre frem» for Gud med et bedre offer (9,23–24) – sitt eget blod.

Jesus oppfylte pilegrimsfestenes profetiske betydning med stor nøyaktighet. Han døde i den niende time på dagen for forberedelsen av påsken, i samme øyeblikk som påskelammet ble ofret (Joh 19,14; Matt 27,45–50). Jesus sto opp på den tredje dagen og steg opp til himmelen for å motta forsikringen om at hans offer var godtatt (Joh 20,17; 1 Kor 15,20) idet presten skulle svinge et nek av modent bygg som førstegrøden (3 Mos 23,10–12). 40 dager senere steg han opp og satte seg ved Guds høyre hånd og innviet den nye pakt på pinsedagen (Apg 1,2).

Hensikten med pilegrimsreisen i det gamle Israel var å se Guds ansikt (Sal 42,3). Slik erfarte man Guds gunst (Sal 17,15). Tilsvarende betydde det hebraiske uttrykket «å søke Guds ansikt» at man ba Gud om hjelp (2 Krøn 7,14; Sal 27,8; Sal 105,4). Dette er meningen med Jesu himmelfart i Hebreerbrevet. Jesus steg opp til Gud med det fullkomne offer. Han steg også opp til himmelen som vår forløper i Guds nærvær (Hebr 6,19–20). Han har realisert løftet til de troende som «lengter etter et fedreland», ønsker «et bedre land» og venter på «byen med de faste grunnvollene, den som har Gud til byggmester og skaper» (11,10; 11,13–16).

`Og hvorfor skulle det Kristus har gjort, ikke bare på korset, men det han gjør nå i himmelen, gi oss frelsesvisshet?`