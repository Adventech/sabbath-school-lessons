---
title:  De skal se hans ansikt
date:  03/03/2022
---

`Les Hebr 12,22–24. I hvilken forstand har vi kommet til det himmelske Jerusalem og Guds nærvær?`

Vi leser at de troende «har kommet» til Sion-fjellet, det himmelske Jerusalem, i tro. Slik sett er det en forsmak på fremtiden. Dermed hører det himmelske Jerusalem til de tingene vi «håper» på, det vi «ikke ser», men som likevel er lovet oss ved troen (Hebr 11,1).

Dette er sant, men det uttømmer ikke tekstens mening. Vi har også kommet til Sion-fjellet i Guds nærvær i vår representant Jesus (Ef 2,5–6; Kol 3,1). Jesu himmelfart er ikke et spørsmål om tro, men et faktum. Det er denne historiske dimensjonen ved Jesu himmelfart som gir overbevisende kraft til Hebreerbrevets oppfordring om å holde fast ved bekjennelsen (4,14; 10,23). Paulus sier: «Siden vi har en stor øversteprest som har gått inn gjennom himlene ... så la oss ... frimodig tre fram for nådens trone» (4,14; 4,16).

Gjennom vår representant har vi altså allerede kommet dit, og vi bør handle i tråd med dette. Gjennom ham har vi «smakt den himmelske gave, ... har smakt Guds gode ord og den kommende verdens krefter» (6,4–5). Jesu himmelfart og tjeneste i telthelligdommen i himmelen er «et trygt og fast anker for sjelen» (6,19), garantien for at det er hold i løftene og at de er verdt å stole på (7,22). Vår tro har et historisk anker.

Guds hensikt vil imidlertid ikke bare bli oppfylt i Jesus, men også i oss. Vi har sagt at Jesu himmelfart oppfylte bildet med de to første årlige pilegrimsvandringene i Israel, påsken og pinsen. Ifølge Hebreerbrevet og Åpenbaringen er den siste pilegrimsreisen, løvhyttefesten, ennå ikke oppfylt. Vi skal feire den med Jesus når vi er i «byen ... som har Gud til byggmester og skaper» i det himmelske hjemland (11,10; 11,13–16). Vi bygger ikke løvhytter, men Guds løvhytte eller telt skal stige ned fra himmelen, og vi skal bo hos ham for alltid (Åp 7,15–17; Åp 21,1–4; Åp 22,1–5; 4 Mos 6,24–26).

`Hvordan kan løftet om evig liv bli virkelighet for oss nå, midt i en verden som er full av smerte og lidelse? Hva kan du si til dem som sier at dette bare er en fantasi som hjelper oss å ha det bedre med livet vårt her og nå?`