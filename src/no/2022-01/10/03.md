---
title:  Guds innbydelse
date:  28/02/2022
---

`Les Hebr 12,18–21. Hva opplevde Israel ved Sinai-fjellet?`

Da Gud kalte Israel ut av Egypt, var planen å skape et personlig, nært forhold til dem. «Dere har sett hva jeg gjorde med egypterne, og hvordan jeg løftet dere på ørnevinger og bar dere hit til meg,» sa han (2 Mos 19,4).

Derfor ga Gud (gjennom Moses) de nødvendige retningslinjene for å forberede folket på å møte ham. De måtte først innvie seg (2 Mos 19,10–15). De som steg opp uten forberedelser, ville dø. Men da folket hadde forberedt seg i to dager, da sa Gud: «Når det lyder et langt hornstøt, kan de gå opp på fjellet» (2 Mos 19,13). Han ville at de skulle få den opplevelsen Moses og folkets ledere ville få når de steg opp på fjellet og «skuet Gud, og de spiste og drakk» i hans nærvær (2 Mos 24,9–11). Senere innså folket at de hadde sett Guds herlighet og «at mennesker kan høre Gud tale og likevel overleve» (5 Mos 5,24). Men da øyeblikket kom, manglet de tro. Mange år senere sa Moses at «dere var redde for ilden og gikk ikke opp på fjellet» (5 Mos 5,5). I stedet ba de Moses om å være deres mellommann (5 Mos 5,25–27, se også 2 Mos 20,18–21).

Guds åpenbaring av sin hellighet på Sinaifjellet skulle lære folket å «frykte», eller respektere, ham. «Herrens frykt» fører til liv, visdom og ære (5 Mos 4,10; sammenlign med Sal 111,10; Ordsp 1,7; Ordsp 9,10; Ordsp 10,27) – og også å lære at han er barmhjertig og nådig (2 Mos 34,4–8). Så mens Gud ville at Israel skulle komme til ham, ble folket redd og ba Moses om å være deres mellommann. Hebreerbrevets skildring av begivenhetene på Sinai følger først og fremst Moses’ påminnelse om deres mangel på tro og frafall med gullkalven, og at han var redd for å møte Gud takket være deres synd (5 Mos 9,19). Folkets reaksjon var ikke Guds plan for dem, det var resultatet av deres vantro.

`Hvorfor skal vi som har Jesus, ikke være redde for å nærme oss en hellig Gud? Men hva er betingelsene for at vi skal kunne nærme oss ham?`