---
title:  Jesus er vår øversteprest
date:  05/01/2022
---

Hebr 5–7 handler om en annen oppgave Jesus har. Han er vår øversteprest. Forfatteren forklarer at dette oppfyller et løfte Gud hadde gitt den lovede davidiske kongen, om at han skulle være «prest av samme slag som Melkisedek» (Sal 110,4, som sitert i Hebr 5,5–6).

`Les 3 Mos 1,1–9; 3 Mos 10,8–11; Mal 2,7; 4 Mos 6,22–26 og Hebr 5,1–4. Hva skulle presten gjøre?`

Prestene ble utpekt på vegne av mennesker til å representere dem og formidle deres forhold til Gud og det som hører ham til. Han var mellommann. Dette gjaldt alle prestedømmer, enten det var jødisk, gresk, romersk eller fra andre kulturer. Presten gjør at vi kan ha et forhold til Gud, og alt presten gjør, skal legge til rette for forholdet mellom oss og Gud.

Presten ofrer på vegne av mennesker. Folket kan ikke selv komme til Gud med disse ofringene. Presten vet hvordan vi kan gi et «akseptabelt» offer slik at gavene kan godtas av Gud, eller at de kan gi renselse og tilgivelse.

Prester underviste også folket i Guds lov. De var eksperter på Guds bud og hadde ansvaret for å forklare og anvende dem.

Endelig skulle prestene også velsigne i Jahves navn. Gjennom dem formidlet Gud sin velvilje og gode hensikt med folket.

Men i 1 Pet 2,9 ser vi noe annet. Vi som tror på Jesus, blir kalt «et kongelig presteskap.» Dette gir store privilegier. Prester kunne nærme seg Gud i helligdommen. I dag kan vi tillitsfullt komme til Gud i bønn (Hebr 4,14–16; Hebr 10,19–23). Det følger også med viktige oppgaver. Vi må samarbeide med Gud om å redde verden. Han vil vi skal undervise og forklare andre Guds lover og forskrifter. Han vil også at vi skal prise ham og gjøre gode gjerninger som gleder ham. For et privilegium og for et ansvar!

`Hvilken forskjell burde det gjøre i vårt liv at vi virkelig er «et kongelig prestedømme»? Hvordan skal denne sannheten farge vårt liv?`