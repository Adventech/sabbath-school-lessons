---
title:  Jesus er vår konge
date:  02/01/2022
---

Hovedtanken i Hebreerbrevet er at Jesus er herskeren som sitter ved Faderens høyre hånd (8,1). Jesus er Gud og har alltid vært universets hersker. Men da Adam og Eva syndet, ble Satan verdens hersker (Joh 12,31; Joh 14,30; Joh 16,11). Jesus kom og beseiret Satan på korset og gjenvant retten til å styre dem som tar imot ham som sin frelser (Kol 2,13–15).

De to første kapitlene i Hebreerbrevet fokuserer spesielt på innsettingen av Jesus som konge.

`Les Hebr 1,5–14. Hva skjer?`

Versene er ordnet i tre deler. Hver del tar opp en side av Sønnens kroningsseremoni. Først innsetter Gud Jesus som sin kongelige Sønn (1,5). For det andre presenterer Gud Sønnen for himmelens hoff, som tilber ham (1,6; 1,8) mens Faderen forkynner Sønnen som evig skaper og Herre (Hebr 1,8–12). For det tredje innsetter Gud Sønnen på tronen – den faktiske overføringen av makt (1,13–14).

Et av de viktigste trospunktene i NT er at Gud i Jesus oppfylte sine løfter til David (se 2 Sam 7,8–16 og Luk 1,30–33). Jesus ble født av Davids slekt i Davids by (Matt 1,1–16; Luk 2,10–11). Folk kalte ham ofte «Davids sønn.» Han ble henrettet, anklaget for å si at han var «jødenes konge» (Matt 27,37). Peter og Paulus forkynte at Jesu oppstandelse fra de døde oppfylte løftene til David (Apg 2,22–36; Apg 13,22–37). Og Johannes skrev at Jesus var «løven av Judas stamme» (Åp 5,5).

Hebreerbrevet er enig. Gud har oppfylt sine løfter til David i Jesus: Gud ga ham et stort «navn» (1,4), innsatte ham som sin egen Sønn (1,5), grunnfestet ham for alltid som skaper og Herre (1,8–12) og satte ham ved sin «høyre hånd». (1,13–14). Og ifølge Hebr 4 fører Jesus folket inn til Guds hvile og minner oss om at han har bygget Guds hus (3,3–4).

Jesus er altså denne verdens legitime hersker som kjemper mot tronraneren Satan om vår troskap.

`Hvordan kan vi finne trøst i å vite at Jesus er universets hersker, spesielt midt i prøvelsene?`