---
title:  Misjonsfortelling
date:  07/01/2022
---

#### Guds hage

_Mario da Costa (44) Øst-Timor_

Mange i Øst-Timor har egen kjøkkenhage der de dyrker mais, kassava, søtpoteter og andre ting som gresskar, papaya, bananer og peanøtter.

Jeg passet hagen min og var aktiv i menigheten. Etter noen år ringte en av Adventistkirkens ledere og spurte om jeg ville være bibelarbeider i provinsen. Jeg takket ja og kom snart til landsbyen Kodo, der jeg traff Adolfo. Han virket interessert da jeg fortalte at jeg hadde kommet som bibelarbeider for Adventistkirken, men han hadde aldri hørt om menigheten. Jeg fortalte ham hvordan jeg hadde funnet Bibelens sannhet om sabbaten og blitt adventist. Jeg åpnet Bibelen og talte om at Herrens dag er lørdag, ikke søndag.

Adolfo ble tydelig påvirket, og jeg ba om at Den hellige ånd måtte tale til ham. Tre dager senere kom jeg tilbake, og han ba meg komme og arbeide i hagen hos hans nabo Angelo. Jeg hadde sett at folk i landsbyen var glade for hjelp i kjøkkenhagene sine, og jeg kunne undervise dem om Bibelen mens vi arbeidet.

Adolfo var den første i landsbyen som ble adventist. Så ba Angelo om bibelstudier. Han hadde vært menighetsleder i tolv år, og mange i landsbyen ble sinte da de så at han studerte Bibelen sammen med meg. Jeg fikk høre at de ville gi meg bank, så Angelo foreslo at vi skulle droppe bibelstudiene.

Vi drev og samlet opp og spiste tørre og skrellede kokosnøtter i hagen hans. Jeg så at en av dem spirte. «La oss plante den og gjøre en avtale med Gud,» sa jeg. «Hvis Guds verk skal leve her, vil også denne kokosnøtten leve. Men hvis Guds verk vil ta slutt fort eller dø ut her, da vil også kokosnøtten dø.»

Det gikk ti år, og kokosnøtten vokste og ble et godt tre. Angelo så det og sa at han ønsket å ta dåp. Jeg håper mange mennesker vil komme til Gud i den hagen han har gitt meg å passe i Øst- Timor.

For seks år siden bidro offeret 13. sabbat til å åpne den eneste adventistskolen i hovedstaden Dili i Øst-Timor. En del av dette kvartalets offer skal bidra til at det kan bygges et internat på skolen, så barn fra fjerntliggende landsbyer som Kodo kan komme til skolen. Takk for at du planlegger et rundhåndet offer.

Last ned bilder på FB: bit.ly/fb-mq.