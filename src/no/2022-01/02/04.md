---
title:  Jesus er vår forkjemper
date:  04/01/2022
---

`Sammenlign 1 Sam 8,19–20 med Hebr 2,14–16. Hva forventet israelittene av en konge, og hvordan ble disse ønskene oppfylt i Jesus?`

Israelittene ville at en konge skulle være deres dommer og leder i kamp fordi de glemte at Gud var kongen deres. Den fulle gjenopprettelsen av Guds styre over sitt folk kom med Jesus. Som konge leder Jesus oss i kampen mot fienden.

Hebr 2,14–16 beskriver Jesus som forkjemper for svake mennesker. Han møter og beseirer djevelen mann mot mann og utfrir oss fra trelldommen. Skildringen minner om kampen mellom David og Goliat. Etter å ha blitt salvet som konge (1 Sam 16) reddet David brødrene sine fra slaveri ved å nedkjempe Goliat. Reglene for kampen gikk ut på at vinneren ville trellbinde folket til den andre (1 Sam 17,8–10). Så David opptrådte som forkjemper for Israel. Han representerte dem.

`Les Jes 42,13 og Jes 59,15–20. Hvordan skildrer Jahve seg selv?`

Hebr 2,14–16 henviser til tanken om at Gud ville redde Israel i en kamp mann mot mann. Legg merke til dette avsnittet fra Jesaja: «Ja, så sier Herren: Fanger skal tas fra krigeren, og byttet skal berges fra voldsmannen. Jeg vil stride mot dem som strider mot deg, og barna dine vil jeg frelse» (Jes 49,25).

Vi tror ofte at vi har en kamp mann mot mann med Satan. Når vi leser Ef 6,10–18, ser vi jo at vi har en kamp. Men Gud er vår forkjemper, og han går til kamp foran oss. Vi er en del av hans hær. Det er derfor vi må bruke hans rustning. Dessuten kjemper vi ikke alene. Det står «dere» i Ef 6. Som menighet tar vi rustningen og kjemper sammen bak vår forkjemper.

`Hva betyr det å ta på seg Guds rustning? Hvordan kan vi i vår daglige kamp med selvet, fristelser osv. gjøre bruk av den kraften som setter oss i stand til å være trofaste i Guds kraft?`