---
title:  Jesus formidler en bedre pakt
date:  06/01/2022
---

Hebr 8–10 ser på Jesus som mellommann for en ny pakt. Problemet med den gamle var at den bare innvarslet det gode som skulle komme. Institusjonene skulle vise frem til og illustrere det Jesus ville gjøre i fremtiden. Dermed pekte prestene frem til Jesus, men de var dødelige syndere. De var ikke fullkomne slik Jesus var. Og de virket i en helligdom som var en «etterligning og skygge» (Hebr 8,5) av telthelligdommen i himmelen.

Jesus gjør tjeneste i den sanne telthelligdommen og gir oss tilgang til Gud. Dyreofringene pekte frem til Jesu død som vårt offer, men deres blod kunne ikke rense samvittigheten. Men Jesu blod renser vår samvittighet slik at vi kan komme frem for Gud med frimodighet (Hebr 10,19–22).

`Les Hebr 8,8–12. Hva lovet Gud oss i den nye pakt?`

Ved å utnevne Jesus til vår øversteprest, innviet Faderen en ny pakt som skal utrette det den gamle bare kunne vise frem til. Den nye pakt gir det som bare en fullkommen, evig, prest som er både Gud og menneske kan. Denne øverstepresten forklarer ikke bare Guds lov, han skriver loven i vårt hjerte. Han bærer frem et offer som gir tilgivelse. Og han renser og forvandler oss. Han forvandler vårt hjerte fra stein til kjøtt (Esek 36,26). Han gjenskaper oss (2 Kor 5,17). Denne presten velsigner oss ved å gi oss tilgang til Far.

Gud utformet den gamle pakt for å peke mot fremtiden, mot Jesu verk. Likevel misforsto noen formålet med den. De var ikke villige til å oppgi symbolene og skyggene og ta imot sannhetene som symbolene pekte mot, og de gikk glipp av fordelene som Jesu tjeneste tilbød dem.

«Kristus var selv templets grunnvoll og liv, og tjenesten der pekte frem til Guds Sønns offer. Presteskapet var opprettet for å fremstille Kristi natur og gjerning som mellommann. Hele planen for offertjenesten var et forbilde på Jesu død for å gjenløse verden. Disse ofringene ville bli uten virkning når den store begivenheten som de i århundrer hadde pekt frem til, var fullbyrdet.» – _Alfa og Omega_, bind 4, side 136 [DA 165].