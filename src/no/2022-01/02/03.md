---
title:  Jesus er vår mellommann
date:  03/01/2022
---

En interessant GT-teologisk tanke er at den lovede davidiske kongen skulle representere nasjonen hos Gud.

`Sammenlign 2 Mos 4,22–23 med 2 Sam 7,12–14; 5 Mos 12,8–10 med 2 Sam 7,9–11; og 5 Mos 12,13–14 med Sal 132,1–5 og Sal 132,11–14. Hvilke løfter til Israel ville bli oppfylt gjennom den lovede davidiske kongen?`

Israel var Guds Sønn, og Gud ville gi dem et sted hvor de kunne hvile fra sine fiender. Han ville også velge et sted blant dem der hans navn skulle bo. Disse løftene ble oppfylt i den lovede davidiske kongen. Han ville bli adoptert som Guds Sønn, Gud ville gi ham hvile fra sine fiender, og han ville bygge et tempel for Gud i Sion, der Guds navn skulle bo. Dette betyr at Gud ville oppfylle sine løfter til Israel gjennom den lovede davidiske kongen. Han ville representere Israel for Gud.

Innføringen av en representant i forholdet mellom Gud og Israel gjorde at paktsforholdet kunne videreføres. Den mosaiske pakten krevde at hele Israel skulle være trofast for å motta Guds beskyttelse og velsignelser (se Jos 7,1–13). Men den davidiske pakten sikret Israel paktens velsignelser med én persons trofasthet: den davidiske kongen.

Dessverre var de fleste davidiske kongene ikke trofaste, og Gud kunne ikke velsigne Israel slik han ville. GT viser hvor utro mange av kongene var.

Den gode nyheten er at Gud sendte sin Sønn for å bli født som Davids sønn, og han har vært fullt ut trofast. Derfor kan Gud oppfylle alle løftene han ga til folket i ham. Når Gud velsigner kongen, nyter hele folket fordelene. Det er derfor Jesus er mellommann for Guds velsignelse til oss. Han er mellommann fordi han er kanalen Guds velsignelse strømmer gjennom. Vårt endelige håp om frelse finnes bare i Jesus og det han har gjort for oss.

`Tenk på hvor ofte du har vært utro mot din del av pakten. Hva lærer dette oss om bare å stole på Jesus for vår frelse?`