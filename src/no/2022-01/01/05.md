---
title:  Hold sammen
date:  29/12/2021
---

Hva rådet apostelen leserne til å gjøre i lys av situasjonen? Hva kan vi lære av Hebreerbrevet? La oss se på hvordan Gud hjalp Elia å overvinne sin motløshet.

`Les 1 Kong 19,5–18. Hva gjorde Gud for å gjenreise troen hos Elia?`

Historien om Guds behandling av Elia etter Karmel er fascinerende fordi den viser den omsorg og visdom Gud viser dem som strever med å gjenvinne troen. Gud gjorde flere ting for Elia. For det første tok han hånd om hans fysiske behov. Han sørget for mat og lot ham hvile. Senere irettesatte han ham mildt i hulen: «Hvorfor er du her, Elia?» Og hjalp ham til en dypere forståelse av hvordan han arbeider og når sine mål. Gud var ikke i vinden, jordskjelvet eller ilden, men i den skjøre stillheten. Så ga Gud Elia en oppgave og beroliget ham.

`Les Hebr 2,1; Hebr 3,12–14; Hebr 5,11–6,3 og Hebr 10,19–25. Hva foreslo Paulus at de troende skulle gjøre?`

I Hebreerbrevet finner vi flere tips om hvordan leserne kunne gjenvinne sin første kraft og tro. Forfatteren legger vekt på de fysiske behovene deres trosfeller har. Han ba dem legge vinn på gjestfrihet og besøke dem som var i fengselet (underforstått for å sørge for deres behov). Apostelen formaner leserne til å være rause og huske at Gud ikke vil forlate dem (Hebr 13,1–6). Paulus både irettesatte dem og oppmuntret dem. Han advarte mot å «drive bort» (Hebr 2,1) eller bli «onde og vantro i hjertet» (Hebr 3,12), og han oppmuntret dem til å vokse i forståelse av troen (Hebr 5,11–6,3). Han nevnte også viktigheten av jevnlig oppmøte på menighetens møter (Hebr 10,25). Han foreslo altså at de skulle holde sammen, oppmuntre hverandre og vekke kjærlighet og gode gjerninger til live, men han pekte også på Jesus og hans tjeneste i telthelligdommen i himmelen for deres skyld (Hebr 8,1–2; Hebr 12,1–4).