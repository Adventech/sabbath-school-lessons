---
title:  En strålende begynnelse
date:  26/12/2021
---

For å forstå prekenen og anvende budskapet på oss selv, må vi forstå forsamlingens historie og deres situasjon da de fikk brevet.

`Les Hebr 2,3–4. Hva opplevde hebreerne da de ble omvendt?`

Dette antyder at Hebreerbrevets lesere ikke hadde hørt Jesus selv forkynne. De hadde hørt evangeliet av evangelister som hadde kunngjort dem nyheten om «frelsen».

Paulus sier også at evangelistene hadde «stadfestet» budskapet for dem, og at Gud selv hadde «gitt sitt vitnesbyrd, gjennom tegn og under». Gud hadde altså stadfestet evangeliet ved tegn og andre mektige gjerninger – deriblant utdeling av «Den hellige ånds gaver». NT forteller at slike tegn som helbredelser, eksorsismer og utøsing av åndelige gaver ofte ledsaget forkynnelsen av evangeliet på nye steder.

I menighetens første tid utøste Gud sin ånd over apostlene i Jerusalem, slik at de kunne utføre mirakler og forkynne evangeliet på språk de ikke kjente tidligere (Apg 2,3). Filip utførte lignende undere i Samaria (Apg 8), Peter i Jaffa og Cæsarea (Apg 9; Apg 10) og Paulus gjennom sitt virke i Lilleasia og Europa (Apg 13–28). Dette var praktiske bevis som stadfestet budskapet om «frelse» – opprettelsen av Guds rike, frelse fra fordømmelse og frihet fra onde makter (Hebr 12,25–29).

Ånden ga de første kristne overbevisning om at deres synder var tilgitt. Derfor var de ikke redde for dommen, deres bønner var modige og tillitsfulle, og deres religiøse erfaring var full av glede (Apg 2,37–47). Ånden satte også dem fri som var slaver under onde makter. Dette viste at Guds kraft var større enn Den ondes og at Guds rike hadde fått plass i deres liv.

`Hva er din omvendelseserfaring? Hvordan har du blitt stadfestet i troen på Jesus Kristus som din frelser og Herre? Hvorfor er det godt å minnes hvordan Gud virket i livet ditt for å føre deg til ham?`