---
title:  Kampen
date:  27/12/2021
---

Da de troende bekjente sin tro på Kristus og ble med i menigheten, skilte de seg ut fra resten av samfunnet. Dessverre førte det til konflikt fordi de dermed felte en negativ dom over samfunnet og dets verdier.

`Les Hebr 10,32–34 og Hebr 13,3. Hva opplevde leserne av Hebreerbrevet etter omvendelsen?`

Leserne av Hebreerbrevet led trolig verbalt og fysisk under pøbelen som motstandere egget opp (f.eks. Apg 16,19–22; Apg 17,1–9). De ble også fengslet, og de kan også ha blitt slått, for tjenestemenn kunne pålegge straff og fengsling mens de samlet bevis (f.eks. Apg 16,22–23).

`Les Hebr 11,24–26; 1 Pet 4,14 og 1 Pet 4,16. Hvordan kan opplevelsene til Moses og leserne av 1 Peter hjelpe oss å forstå hvorfor de troende ble forfulgt?`

Å «bære Kristi vanære» betød å identifisere seg med Kristus og tåle skam og mishandling. Offentlig fiendskap mot kristne fulgte av deres særegne religiøse liv. Folk kan bli fornærmet av religiøs praksis de ikke forstår, eller av mennesker med en livsstil og moral som kan få andre til å føle skyld eller skam. I midten av det første århundret mente Tacitus at kristne var skyldige i «hat mot menneskeheten.» – Alfred J. Church og William J. Brodribb, overs.: _The Complete Works of Tacitus_, (New York,, 1942) _Annals_ 15.44.1. Uansett årsaken til anklagen, som sikkert var falsk, led mange av de troende som dette brevet er rettet til, for sin tro.

`Alle lider, kristen eller ikke kristen. Men hva betyr det å lide for Kristi skyld? Hvor mye av den lidelsen vi møter, er for Kristi skyld, og hvor mye skyldes vårt eget valg?`