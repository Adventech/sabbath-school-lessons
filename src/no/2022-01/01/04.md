---
title:  Ubehag
date:  28/12/2021
---

Leserne av Hebreerbrevet klarte å bevare troen på Kristus til tross for avvisning og forfølgelse. Men lang tids konflikt krevde sitt. De kjempet en god kamp og kom seirende ut, men også trette.

`Les Hebr 2,18; Hebr 3,12–13; Hebr 4,15; Hebr 10,25; Hebr 12,3; Hebr 12,12–13; Hebr 13,1–9 og Hebr 13,13. Hva var noen av utfordringene de troende sto overfor?`

Hebreerbrevet forteller at leserne fortsatte å oppleve vanskeligheter. Verbale og andre slags angrep på deres ære fortsatte (Hebr 13,13). Noen satt ennå i fengsel (Hebr 13,3), og det kan ha tappet menigheten økonomisk og psykologisk. De var trette (Hebr 12,12–13) og kunne lett «bli motløse» (Hebr 12,3).

Det er vanlig at man blir mer sårbar for fiendens motangrep når gleden over seier går over og både psykologiske og andre forsvarsmekanismer svekkes. Den styrken som en person eller et samfunn mobiliserte for å møte en forestående trussel, er vanskeligere å mobilisere andre gang.

`Les 1 Kong 19,1–4. Hva skjedde med Elia?`

«Etter et oppbud av sterk tro og stor fremgang kommer det ofte en reaksjon. Slik også med Elia. Han var engstelig for at den reformasjonen som var startet på Karmel, ikke ville vare. Dette gjorde ham deprimert. Han var blitt hevet til Piskas topp. Nå var han nede i dalen. Da han var under innflytelse av Den allmektiges kraft, bestod han den hardeste trosprøven. Men nå, da han var plaget av motløshet, idet Jesabels trussel ringte i ørene hans og Satan så tydelig regjerte gjennom denne onde kvinnens intrigemakeri, mistet han sitt holdepunkt i Gud. Han hadde opplevd stor heder, og reaksjonen var overveldende. Elia glemte Gud og var nå på flukt stadig lenger bort, inntil han befant seg alene på et trist og øde sted.» – _Alfa og Omega_, bind 3, side 56 [PK 161].

`Tenk på de gangene du mislyktes i ditt kristenliv, og prøv å forstå hva som bidro til nederlaget. Hva kunne du ha gjort annerledes?`