---
title:  Misjonsfortelling
date:  31/12/2021
---

#### Den riktige veien

_Mario da Costa (44), Øst-Timor_

Jeg var på vei til veddeløpsbanen på en stor religiøs merkedag og passerte adventistkirken. Bibelarbeideren Mariano kom etter meg og lurte på om vi kunne lese Bibelen sammen. Jeg hadde studert sammen med adventistene noen ganger, og syntes de lærte det samme som min menighet. Men der og da ville jeg gjerne kjenne Bibelen bedre. «Ja takk,» sa jeg.

Etter hesteveddeløpet gikk vi hjem til meg. Vi studerte i fire måneder, og jeg gikk i adventistkirken på sabbatene og min egen menighet på søndagene.

Senere kom det en evangelist, og da studerte jeg Daniel og Åpenbaringen. I Daniel 7,25 leste jeg: «Han skal tale mot Den høyeste og fare hardt fram mot Den høyestes hellige. Han skal bestemme seg for å forandre tider og lover.»

Jeg leste verset om og om igjen hjemme: «Han skal tale mot Den høyeste og fare hardt fram mot Den høyestes hellige. Han skal bestemme seg for å forandre tider og lover.» Jeg tenkte: «Det jeg har trodd i årevis er altså galt.» Jeg lukket Bibelen og prøvde å sove, men ble liggende og spekulere på om adventistene forsøkte å lure meg.

Jeg sto opp igjen og leste verset enda en gang. Det gikk opp for meg at kirken min hadde endret hviledagen. Senere skjønte jeg at Den hellige ånd talte til meg. Jeg fastet og ba en hel uke, og tanken kom til meg: «Du får heller følge Bibelen.»

En sabbat etter bibelstudiet spurte jeg pastoren når det skulle være dåp. «Det kommer an på den som vil døpes. Vi kan ordne det når de er klare.» Da bestemte jeg meg. «Hvis det skal være dåp, vil jeg bli døpt,» sa jeg. Pastoren omfavnet meg. Folk kom og ønsket meg til lykke. «Du er kalt av Gud,» sa de. Jeg gråt. Jeg hadde funnet Guds vei.

Nå er Mariano bibelarbeider og har ført mange på Guds vei med bibelstudier og Den hellige ånds kraft. For seks år siden bidro offeret 13. sabbat til å åpne den eneste adventistskolen i Øst- Timor. Dette kvartalets offer skal bidra til at det kan bygges et internat på skolen, så barn med lang vei kan komme dit. Takk for at du planlegger et godt offer.

Last ned bilder på FB: bit.ly/fb-mq.