---
title:  Disse siste dager
date:  30/12/2021
---

`Les Hebr 1,2; Hebr 9,26–28; Hebr 10,25; Hebr 10,36–38; og Hebr 12,25–28. Hva understreker Paulus i disse tekstene, spesielt når det gjelder tiden?`

Det er et viktig poeng som apostelen understreker og som gjør hans formaning viktig: Leserne lever i de aller «siste dager» (Hebr 1,2), og løftene er i ferd med å bli oppfylt (Hebr 10,36–38). Det er interessant at hele dokumentet sammenligner leserne med ørkengenerasjonen som sto rett på grensen til Kanaan, klar til å gå inn i det lovede land. Han minner dem om at «ennå er det bare en kort stund, så kommer han som skal komme, og han skal ikke drøye» (Hebr 10,37). Og så oppmuntrer han dem: «Vi er ikke av dem som trekker seg unna og går fortapt; vi er av dem som tror og berger sin sjel» (Hebr 10,39). Denne siste formaningen minnet leserne og oss om farene som Guds folk historisk har opplevd rett før oppfyllelsen av Guds løfter.

4 Mos tar opp nettopp dette. Bibelen forteller at Israel to ganger, rett før de kom inn i det lovede land, led store nederlag. Første gang er omtalt i 4 Mos 13 og 14 og forteller om den tvilen flere ledere spredte i menigheten og fikk Israels tro til å svikte. Derfor bestemte menigheten seg for å utnevne en ny leder og dra tilbake til Egypt, akkurat idet de skulle inn i Kanaan.

Andre gang ble israelittene fanget av sensualitet og falsk tilbedelse i Baal-Peor (4 Mos 24,25). Bileam klarte ikke å kaste en forbannelse over israelittene, men Satan brukte seksuelle fristelser til å lede Israel inn i falsk tilbedelse og synd, og til å bringe Guds misnøye over dem.

Hebreerbrevet advarer mot begge farene. Først formaner det dem til å holde fast ved bekjennelsen av deres tro og rette blikket mot Jesus (Hebr 4,14; Hebr 10,23; Hebr 12,1–4). For det andre advarer det dem mot umoral og begjær (Hebr 13,4–6). Til slutt formaner det dem til å betrakte og adlyde lederne sine (Hebr 13,7; Hebr 13,17).

`Tatt i betraktning vår forståelse av de dødes tilstand, og at så snart vi lukker øynene i døden, er Jesu gjenkomst det neste vi vet: Hvorfor kan vi si at alle har levd i de «siste dager»?`