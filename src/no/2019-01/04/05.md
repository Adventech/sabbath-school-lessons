---
title:  Verdig er lammet
date:  23/01/2019
---

`Les Åp 5,8–14 sammen med Ef 1,20–23 og Hebr 10,12. Hva skal gi oss håp og trøst midt i en verden som har så lite av begge deler?`

Da Kristus (Lammet) kom til tronen, grep han bokrullen. Dermed ble all makt og velde overgitt til ham (se Ef 1,20–22). I det øyeblikket anerkjente hele universet Kristi rettferdige herredømme over jorden. Det som gikk tapt med Adam, ble gjenvunnet med Kristus.

Idet Kristus griper rullen, blir hele menneskehetens skjebne lagt i hans hånd. De fire skapningene og de 24 eldste faller ned for ham og tilber slik de gjorde før (Åp 5,9): «Verdig er du til å ta imot boken og bryte seglene på den. For du ble slaktet.» Slik bekrefter englene og representanter for den frikjøpte menneskehet Kristi offer. Med sitt blod har han kjøpt fri syndere og gir dem håp om frelse og løfte om en fremtid som vi knapt kan fatte.

De utallige englene rundt tronen slutter seg nå til de fire skapningene og de eldste og priser den nyinnsatte kongen: «De ropte med høy røst: Verdig er Lammet som ble slaktet, verdig til å få all makt og rikdom, visdom og styrke, ære og pris og takk» (Åp 5,12).

Dermed slutter all skapningen i himmelen og på jorden seg til tilbedelsen, både av Faderen og Kristus: «Ham som sitter på tronen, ham og Lammet være takk og ære, pris og makt i all evighet» (Åp 5,13). Deres lovprisning møtes med et «Amen» fra de fire skapningene, og de 24 eldste kaster seg ned og tilber. Slik ender denne feiringen i himmelens tronsal.

`Fysikere tror at en dag vil universet brenne opp, kollapse eller bare bli revet fra hverandre. Guds ord tegner en annen slags fremtid. Hvordan kan vi her og nå begynne å glede oss over fremtiden som venter oss?`