---
title:  Den himmelske forsamlingen i tronsalen
date:  21/01/2019
---

Beskrivelsen av de eldste i Åp 4,4 viser at de ikke er engler. Bibelen bruker bare tittelen «eldste» om mennesker. I motsetning til engler, som alltid står i Guds nærvær, sitter de eldste på troner. De hvite klærne de har på seg, er kledningen til Guds trofaste (Åp 3,4–5). Seierskronene (stephanoi) er forbeholdt de hellige som seirer (Jak 1,12). Alt dette viser at de 24 eldste er herliggjorte hellige mennesker.

Tallet 24 er symbolsk: Det består av to sett med 12, og 12-tallet er et symbol på Guds folk. De 24 eldste kan stå for hele Guds folk, både fra GT og NT. Tallet 24 avspeiler også lederne for de 24 gruppene av prester som tjente etter tur i den jordiske helligdommen (1 Krøn 24,1–19).

Det at de 24 eldste aldri er nevnt før i Bibelen, tyder på at de er en ny gruppe i den himmelske tronsalen. De kan ha blitt ført dit kort før scenen fant sted. Dette er trolig dem som ble reist fra de døde da Jesus døde (Matt 27,51–53). Ifølge Ef 4,8, hadde Jesus med seg en rekke fanger da han steg opp til himmelen.

De 24 eldste ble med Jesus til himmelen som representanter for menneskeheten. De skulle være vitne til at Gud var rettferdig når han gjennomførte frelsesplanen. Ifølge Åp 4 ble de ført inn i tronsalen sammen med resten av forsamlingen for å ønske Jesus velkommen etter hans seiersdød på korset og for å oppleve at han ble innsatt i sin himmelske stilling etter himmelfarten.

`Åp 4,6–8 nevner også fire skapninger. Sammenlign beskrivelsen av dem med de fire skapningene i Esek 1,5–14 og Esek 10,20–22 og serafene i Jes 6,2–3.`

De fire skapningene er de opphøyde englene som tjener Gud og vokter hans trone (Sal 99,1). Vingene deres er et symbol på hvor fort de utfører Guds beskjeder, og deres øyne røper intelligens. Deres fremtoning som løve, okse, mann og ørn kan tjene som symboler på hele skaperverket. Med dem til stede er hele Guds skaperverk representert i tronsalen.