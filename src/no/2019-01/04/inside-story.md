---
title:  Misjonsfortelling
date:  25/01/2019
---

#### Hvor finner jeg en sabbatskirke?

_Ivaldo da Conceicao Nazare (23), Mosambik_

Ivaldo ville bli prest. Han studerte katekismen og underviste i kirka i Nampula. Men så sammenlignet han katekismen med Bibelen. Den sa noe helt annet. Han spurte presten, men fikk ikke svar.

Ivaldo dannet en gruppe på 30 unge som tellet opp ulikhetene mellom Bibelen og kirkens lære. Spørsmålene skremte biskopen, som sa det var synd. De måtte bekjenne for ham eller bli kastet ut av kirken.

”Vi skal bekjenne synd for Gud,” svarte de. Dermed ble de kastet ut.

Ungdommene så at de første kristne tilba på den syvende dag, men de kjente ingen som holdt sabbaten. Gruppen gikk i oppløsning, noen ble evangeliske kristne, andre muslimer. Ivaldos foreldre fikk ham inn i kirken igjen, men han fikk ikke bli prest.

En søndag talte han om sabbaten, og en kvinne sa: ”Du vet vel at det er en kirke her i Nampula som holder sabbaten.” Ivaldo skyndte seg å ringe til vennene. Men mange hadde mistet interessen. Det var bare fire som gikk til adventistkirka neste sabbat.

Fire måneder senere ble Ivaldo døpt og fortalte foreldrene sine om det. Moren visste det alt. Faren ble rasende og truet med å kaste ham ut om han gikk i adventistkirka neste helg. Ivaldo gikk. Faren ga ham marsjordre, men moren fikk ham til å besinne seg. Faren nektet imidlertid å støtte ham, heller ikke med skolepenger.

Moren skaffet Ivaldo mat, og menighetsmedlemmer hjalp ham med skolepenger og andre utgifter. Faren ble stadig mer frustrert. Han fortalte naboene at gutten hans hadde HIV. ”Folk unngikk meg,” sier Ivaldo.

Ivaldo bodde hos bestemoren et år. Da ba faren om tilgivelse og ba ham komme hjem. Han ville ha ham inn på universitetet og hjalp ham med jobbintervju til en statsjobb, men begge ganger kom sabbaten i veien. ”Jeg vil ikke hjelpe deg mer,” sa faren.

Men Ivaldo, som nå er 23, gir ikke opp. Ti ungdommer er blitt adventister på grunn av ham, og hans tre yngre brødre kommer i kirka, og moren vil bli medlem. Faren truer med skilsmisse.

”Jeg ber for mor at hun må bli adventist,” sier han. ”Og jeg ber at far iallfall vil la resten av familien gå i kirka.”

En del av offeret 13. sabbat skal gå til å bygge barnehjem for barn som har mistet foreldre i HIV/AIDS der i Nampula. Takk for misjonsgavene.

Du kan se Ivaldo her: bit.ly/Ivaldo-Nazare