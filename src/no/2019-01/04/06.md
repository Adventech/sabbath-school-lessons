---
title:  Pinsedagens betydning
date:  24/01/2019
---

Åp 5 skildrer en av de mest avgjørende begivenhetene i frelsesplanens historie: innsettingen av Kristus i hans tjeneste som konge og øversteprest i helligdommen i himmelen. Kristus inntar sin plass på himmelens trone ved Faderens høyre hånd (Hebr 12,2, se også Åp 3,21). Nå kan han føre frelsesplanen til dens endelige løsning. Han er også vår mellommann i helligdommen i himmelen, og gjennom ham har syndige mennesker fri adgang til Gud og får tilgivelse for sine synder.

`Les Apg 2,32–36 og Joh 7,39. Hvilken betydning hadde Kristi opphøyelse i himmelen for Den hellige ånds komme? Hvorfor kunne ikke Ånden komme over disiplene før Jesus var herliggjort?`

Kristi opphøyelse i helligdommen i himmelen ble fulgt av Den hellige ånds komme til disiplene. Åp 5,6 nevner de syv åndene som er «sendt ut over hele jorden». De symboliserer fylden av Den hellige ånds aktivitet i verden. Tidligere opptrådte Den hellige ånd ved tronen (se Åp 1,4; Åp 4,5), men etter Kristi innsettelse som konge blir han sendt til jorden. Utsendingen av Den hellige ånd er forbundet med innvielsen av Kristus i hans tjeneste etter Golgata. Dette betydde at Jesus hadde kommet frem for Faderen og at hans offer var godtatt.

«Kristi himmelfart var signalet til at hans disipler skulle motta den velsignelse som var blitt lovet. ... Etter at Kristus var gått gjennom himmelens porter, ble han satt på tronen under englenes hyllest. Like etter denne seremonien ble Den hellige ånd utøst over disiplene i rike strømmer, og Kristus ble i sannhet herliggjort med den herlighet han hadde hos Faderen fra evighet av. Utøsingen av Den hellige ånd på pinsedagen var himmelens tegn på at Frelseren hadde inntatt sin plass i himmelen. Han kunne oppfylle sitt løfte og sende Den hellige ånd som et tegn på at han som prest og konge hadde mottatt all makt i himmel og på jord og var salvet som konge over sitt folk.» – _Alfa og Omega_, bind 6, side 30 [AA 38, 39].

Les Hebr 4,16 og 8,1. Hvilket håp og hvilken oppmuntring henter du fra den kjensgjerning at Jesus sitter på himmelens trone som vår konge og prest? Hva har det å si for deg i hverdagen og stilt overfor en usikker fremtid?