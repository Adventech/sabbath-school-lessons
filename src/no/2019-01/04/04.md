---
title:  Den forseglede bokrullen
date:  22/01/2019
---

`Les Åp 5,1. Hva vil det si at boken er forseglet (i lys av Jes 29,11–12)?`

Grunnteksten viser at rullen lå på tronen ved Faderens høyre hånd. Den ventet på den som var verdig til å ta den og innta sin plass på tronen.

Ellen White skriver at den forseglede rullen inneholder «Guds forsyns historie, nasjonenes og kirkens profetiske historie. Den omfatter Guds budskaper, hans autoritet, hans bud, hans lover, Den eviges symbolske råd og historien om alle nasjoners styrende krefter. Symbolene i boken er uttrykk for alt som har påvirket nasjoner, språk og folk fra historiens begynnelse til dens slutt.» – _Manuscript Releases_, bind 9, side 7.

Kort sagt inneholder den forseglede rullen Guds hemmelighet om hvordan han skal løse syndens problem og frelse syndige mennesker. Dette mysteriet vil bli åpenbart fullt ut ved Kristi gjenkomst (se Åp 10,7).

`Les Åp 5,2–7. Hvorfor er Kristus den eneste i universet som er verdig til å ta den forseglede boken og bryte seglet?`

Krisen i tronsalen har med Satans opprør å gjøre. Vår verden er skapt av Gud, men den har stått under Satans herredømme. Johannes’ gråt var uttrykk for Guds folks lengsel etter frelse fra syndens trelldom, helt fra Adams tid. Den forseglede bokrullen inneholdt Guds plan for å løse syndens problem. Gud kunne utvilsomt gjennomføre planen med sin umåtelige kraft. Men for å utfri en syndig menneskehet måtte det noe spesielt til: Jesus Kristus hadde «seiret». Han var verdig til å åpne boken og påta seg herredømmet over verden og bli vår mellommann i helligdommen i himmelen.

`Hvordan kan Jesus bli den første og viktigste i vårt kristenliv?`