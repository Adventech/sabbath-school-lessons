---
title:  Lammet på tronen
date:  19/01/2019
---

### Bakgrunnsstoff
Åp 4, Esek 1,5–14, Åp 5, Ef 1,20–23, Hebr 10,12, Apg 2,32–36

> <p>Minnevers</p>
> Den som seirer, vil jeg la sitte sammen med meg på min trone, slik jeg selv har seiret og satt meg med min Far på hans trone (Åp 3,21).

Det forrige synet skildret Kristi budskap til sitt folk på jorden. Nå skifter synet fra jorden til himmelen og fokuserer på «det som heretter skal skje» (Åp 4,1) – fremtiden.

Synet i kapitlene 4 og 5 gir et panoramabilde av den store konflikten. I likhet med Åp 12 skildrer scenen i disse kapitlene historien om frelsesplanen i symboler, og begynner med Kristi tjeneste på jorden. Men før fremtiden avsløres, får vi et glimt av Kristi innvielse i sin tjeneste i himmelen. Slik sett gir Åp 4–5 himmelens perspektiv på de fremtidige hendelsene som er nedtegnet i resten av boken.

Legg merke til at mens budskapene til de syv menighetene var rimelig lettfattelig, bruker boken nå et symbolspråk som ikke alltid er så lett tilgjengelig. Dette språket er hentet fra Guds folks historie slik den er nedtegnet i GT. Man kan bare forstå Åpenbaringen riktig hvis man forstår symbolspråket i lys av GT.