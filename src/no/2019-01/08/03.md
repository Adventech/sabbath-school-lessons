---
title:  Satans endelige utkastelse fra himmelen
date:  18/02/2019
---

`Les Åp 12,7–9, som taler om krig i himmelen. Hva slags krig førte til at Satan ble utvist fra himmelen?`

Satan ble utvist fra himmelen i begynnelsen av den store konflikten, da han gjorde opprør mot Gud. Han ville tilrane seg himmelens trone og være «lik Den høyeste» (Jes 14,12–15). Han gjorde opprør mot Gud, men ble beseiret og kastet ned på jorden. Han bedro de to første menneskene og tilranet seg herredømmet over verden (Luk 4,6). Som verdenshersker (Joh 12,31) hadde han adgang til himmelen og deltok i det himmelske råd som jordens representant (Job 1,6–12). Men siden nederlaget på korset har Satan og hans falne engler vært begrenset til jorden som et fengsel, til de får sin straff (2 Pet 2,4; Jud 6).

Ved sin død gjenvant Jesus det som var tapt, og Satans sanne karakter ble åpenbart før universet. «Satan så at hans bedrag var avslørt. Hans herskermetoder ble blottlagt for de syndfrie engler og for det himmelske univers. Han hadde vist seg å være en morder. Ved å utgyte Guds Sønns blod hadde han definitivt avskåret seg fra all sympati hos de himmelske vesener. Fra nå av var hans virksomhet begrenset.» – _Alfa og Omega_, bind 5, side 315 [DA 761]. Herredømmet over jorden ble overført fra Satan til Jesus. Han ble utropt som jordens legitime hersker (Ef 1,20–22; 1 Pet 3,22).

Dermed var Satan og hans medarbeidere helt utvist fra himmelen. Jesus forutså dette, og sa: «Nå felles dommen over denne verden, nå skal denne verdens fyrste kastes ut» (Joh 12,31).

Med denne dommen over Satan er «seieren og makten og riket fra vår Gud kommet, nå har hans Salvede herredømmet» (Åp 12,10). Satan har fortsatt en viss makt til å skade Guds folk på jorden. Han vet imidlertid at «hans tid er kort» (Åp 12,12). Men selv om hans tid er «kort», gjør han alt han kan for å påføre mennesker smerte, lidelse og ødeleggelser.

`Hva sier Åp 12,11 er vårt eneste forsvar mot djevelen?`