---
title:  Krigen på jorden
date:  19/02/2019
---

`Les Åp 12,13–14. Etter å ha blitt sperret ute fra himmelen, fortsetter Satan sitt angrep på menigheten i de profetiske 1260 dagene. Hvordan var Guds forhold til menigheten i den perioden?`

«Satans utkastelse fra himmelen som brødrenes anklager ble oppnådd ved Kristi store offer da han ga sitt liv. Til tross for Satans standhaftige motstand ble frelsesplanen gjennomført. ... Satan visste at han ville bli fratatt det riket han hadde tilranet seg, men han var fast bestemt på ikke å sky noen anstrengelser for å ødelegge så mange som mulig av dem Gud hadde skapt i sitt bilde. Han hatet mennesket fordi Kristus hadde vist det slik tilgivende kjærlighet og medlidenhet, og han ville nå bedrive alle slags bedrag for at vi skulle gå fortapt. Han holdt frem på sin gamle kurs med mer energi på grunn av sin egen håpløse tilstand.» – _The Spirit of Prophecy_, bind 3, side 194, 195.

Satan fortsetter sine aktiviteter ved å utøse sitt raseri mot det som er gjenstand for Kristi kjærlighet på jorden – menigheten. Men Gud beskytter menigheten i ødemarken i den profetiske perioden på 1260 dager i påvente av Kristi gjenkomst.

I Åp 12 står det to ganger at Satans forfølgelsesperiode er 1260 dager (Åp 12,6), eller «én tid og tider og en halv tid» (Åp 12,14). Begge viser til tidsperioden for det lille hornets aktivitet som er nevnt i Dan 7,23–25. I Bibelen står profetiske dager for år. Den tiden i historien som passer best til denne profetiske perioden, er 538–1798, da romerkirken dominerte den vestlige verden som kirkelig makt, inntil hendelsene under den franske revolusjon førte til at Romas undertrykkelser opphørte, i hvert fall midlertidig.

Ved avslutningen av kvinnens profetiske tid i ørkenen setter Satan inn et nytt angrep for å ødelegge Guds kirke. Dragen spyr flomvann for å ødelegge kvinnen. I Bibelen er en oversvømmelse ofte et symbol på forfølgelse (Jes 59,19). På denne tiden svelger jorden vannene og redder kvinnen så hun får et trygt fristed.

`Tenk på hvor lenge forfølgelsen varte: 1260 år. Hva burde dette si oss om hvor begrenset vår forstand er når det gjelder en hendelse som Kristi gjenkomst, som ser ut til å ta så lang tid, slik vi ser det?`