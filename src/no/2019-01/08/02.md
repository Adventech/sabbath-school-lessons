---
title:  Kvinnen og dragen
date:  17/02/2019
---

`Les Åp 12,1–4. Johannes fikk se to store tegn. Det første er en gravid kvinne. Hvem er kvinnen, og hva lærer teksten?`

I Bibelen er en kvinne symbol for Guds folk (2 Kor 11,2): En kysk kvinne står for trofaste troende, mens en hore står for frafalne troende. Før korset symboliserer kvinnen i Åp 12 først GTs Israel. Fra henne kom Messias inn i verden (Åp 12,1–5). I vers 13–17 står hun for den kristne kirke.

Denne kvinnen er kledd med solen og har månen under sine føtter. I Bibelen kan solen stå for Kristi herlighet (Matt 17,2, Åp 1,16) og hans folks herlighet (Matt 13,43). Månen gjenspeiler solens lys og peker på GTs løfter som varsler evangeliet.

Det neste symbolske tegnet Johannes så i synet, var en ildrød drage. Dragen er djevelen og Satan, den gamle slangen (Åp 12,9). Teksten sier at halen dro en tredjedel av stjernene fra himmelen ned til jorden. Halen er et symbol på bedrag (Jes 9,14–15; Åp 9,10). Satan forførte et stort antall av englene. De ble onde ånder (2 Pet 2,4; Jud 6) og har vært hans hjelpere i motstanden mot Gud og hans frelsesverk gjennom historien om den store konflikten.

`Les Åp 12,1–5. Dragen kalles «den gamle slangen» (se Åp 12,9). Hva er sammenhengen mellom 1 Mos 3,15 og dragen som vil ødelegge kvinnens barn?`

Satan ventet på Messias (barnet som skulle bli født) for å ødelegge ham. Da Messias endelig ble født, kunne ikke dragen ødelegge ham, og barnet ble «rykket opp til Gud, til hans trone» (Åp 12,5).

`Hva lærer Åp 12,11 om hvordan Guds folk kan seire over Satan i sitt liv? Kan Jesu seier over Satan gi deg trøst i din kamp mot synden? Hvordan?`