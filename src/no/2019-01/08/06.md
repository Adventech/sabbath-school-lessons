---
title:  Satans endetidsstrategi
date:  21/02/2019
---

Åp 12,17 markerer en endring i Satans strategi når han prøver å vinne verdens folk og bedra Kristi trofaste. Gjennom kirkehistorien forsøkte han å forpurre Guds frelsesverk, først og fremst med tvang og forfølgelse. Historien viser at strategien ikke lyktes fullt ut. Men i det endelige angrepet på endetidens rest bruker Satan bedrag, ikke bare tvang. Dette strategiskiftet faller sammen med overgangen fra et historisk fokus til et endetidsfokus.

Det er ikke uvesentlig at ordet forføre ikke forekommer i den historiske delen av boken (Åp 4–11), men brukes ofte i den eskatologiske delen (Åp 12–20), der Satans endetidsprosjekter skildres som forberedelse til den siste kampen. Ordet forføre innleder (Åp 12,9) og avslutter (Åp 20,7–10) skildringen av Satans endetidsaktiviteter.

`Les 2 Tess 2,8–12 sammen med Åp 13,13–14 og 19,20. Hva kjennetegner endetidens bedrag?`

I Åp 13–20 forsøker Satan å vinne verdens troskap. Han lanserer en forfalskning av den sanne Gud og hans frelsesverk i verden. I Åp 13 dannes det et forbund på tre mellom dragen og hans to allierte: havdyret (Åp 13,1–10) og jorddyret (Åp 13,11–18). Dette sataniske triumviratet blir et motstykke til treenigheten (Åp 1,4–6). Gjennom resten av boka står denne sataniske treerbanden brast og bram mot Guds verk i verden og forfører folk bort fra Gud så de står på Satans side i den siste krisen (Åp 16,13–14; Åp 19,20; Åp 20,10). Åpenbaringen viser at endetidens bedrag vil forføre de fleste.

`To ganger i Åpenbaringen oppfordres det til visdom og åndelig forstand for å oppdage og motstå Satans endetidsaktiviteter (Åp 13,18; Åp 17,9). Hva slags visdom er det tale om? Se Jak 1,5. Hvordan kan vi få slik visdom?`