---
title:  Misjonsfortelling
date:  08/03/2019
---

#### Svinekjøtt

_Gilson Neto (29), São Tomé_

En nabo ba meg med i adventistkirka da jeg var 17, men jeg takket nei. Jeg elsket svinekjøtt. Så begynte jeg å gå på en møteserie på andre siden av byen. Jeg gikk på alle møtene og ga dem navn og adresse så jeg kunne få flere opplysninger.

En dag kom en nabo og sa at menigheten hans hadde fått navnet mitt. Ville jeg bli med i kirka på sabbaten. ”Hvor fikk dere navnet mitt fra når jeg skrev meg på et helt annet sted?” sa jeg. Jeg ble ikke med, for jeg er bygningsarbeider og måtte jobbe på lørdager.

Da foreslo naboen at jeg heller skulle komme til bibelstudier om kvelden. Jeg gikk noen ganger, og så skulket jeg jobben en gang og gikk i kirka.

Neste sabbat tok jeg en lang omvei til jobben for ikke å bli gjenkjent. Men jeg traff likevel et medlem. Jeg sa at jeg skulle klippe håret. Samvittigheten plaget meg hele dagen, og på vei hjem traff jeg også noen som lurte på hvor jeg hadde vært. Jeg vedgikk at jeg hadde vært på jobb.

Fra da av sluttet jeg å arbeide på sabbaten. Snart mistet jeg jobben.

Ingen hjemme var adventister, og foreldrene mine ble sinte da jeg ikke lenger hadde arbeid. ”Hvorfor går du dit de ikke spiser svin,” sa mor. ”Hvorfor arbeider du ikke på lørdag?” sa far. De sju brødrene mine så på i taushet.

Ni måneder senere ble jeg døpt. Da jeg sa det hjemme, ble jeg kastet ut. En kvinne som ble døpt samme dag som meg, ga meg mat. Jeg gikk hele dagen uten å finne arbeid. Jeg gråt og ba.

Siden fikk jeg jobb i et landbruksselskap. Jeg kunne hjelpe foreldrene mine. Det hjalp på forholdet.

Så skjedde et stort mirakel. Fire av mine syv brødre ble adventister. Og to fettere. I alt ti i familien er i menigheten nå. Selv far kom noen ganger før han fikk slag og ble lam.

I dag arbeider jeg for adventistskolen i São Tomé. Jeg lærer barna å dyrke grønnsaker og stelle hagen. Jeg er gift med lillesøster til kvinnen som ga meg mat i den mørkeste tiden. Vi har en datter på ett år.

Jeg finner hjelp i Sal 125,1: ”De som setter sin lit til Herren, er som Sion-fjellet; det skal aldri rokkes, men stå til evig tid.”

En del av offeret 13. sabbat vil hjelpe den eneste adventistskolen i São Tomé å bygge nytt auditorium. Takk for misjonsgavene.

Du kan se Gilson her: bit.ly/Gilson-Neto