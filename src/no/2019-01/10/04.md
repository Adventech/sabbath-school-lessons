---
title:  Den første engelens budskap, del 2
date:  05/03/2019
---

Åpenbaringen viser at den avgjørende problemstillingen i jordens siste krise vil være tilbedelse og lydighet mot Gud ved å holde hans bud (Åp 14,12). Verdens befolkning vil bestå av to grupper: de som frykter og tilber Gud, og de som frykter og tilber dyret.

`Se gjennom de første fire budene (2 Mos 20,2–11). Les så Åp 13. Dyret krever tilbedelse (Åp 13,15), et bilde settes opp for dyret som skal tilbes (Åp 13,14–15), Gud og hans navn spottes (Åp 13,5–6), og dyrets merke tas (Åp 13,16–17). Hvordan peker dette på Satans angrep på de første fire budene i den siste krisen?`

Tilbedelse står sentralt i de fire første budene. Åpenbaringen tyder på at disse budene blir tegnet på troskap mot Gud i den siste krisen. Den siste konflikten mellom Kristus og Satan vil dreie seg om tilbedelse og de første fire budene.

Hovedspørsmålet i den siste krisen understrekes av den andre formaningen i det første englebudskapet. Kallet om å «tilbe ham som skapte himmelen og jorden, hav og kilder» (Åp 14,7) er en henvisning til det fjerde bud (2 Mos 20,11). Dette viser at kallet om å tilbe Skaperen er gitt i sammenheng med sabbatshelligholdelse.

I budet, som i resten av Bibelen, henger sann tilbedelse sammen med den riktige hviledagen. Den syvende dag er et tegn på vårt forhold til Gud (2 Mos 31,13; Esek 20,12). Den første engelens budskap viser at verdens mennesker vil bli kalt til igjen å tilbe Gud som skaper og la ham få sin rettmessige plass i deres liv.

«Feiringen av den falske sabbaten i samsvar med landets lov, men i strid med det fjerde bud, vil være en lojalitetserklæring til den makten som er i opposisjon til Gud, mens helligholdelsen av den sanne sabbaten i lydighet mot Guds bud vil være en lojalitetserklæring til Skaperen. Mens den ene gruppen godtar tegnet på troskap mot jordiske makter, og dermed tar «dyrets merke», velger den andre gruppen lojalitetstegnet på Guds autoritet og får dermed «Guds segl.» – _Alfa og Omega_, bind 8, side 109–110 [GC 605].