---
title:  De tre englebudskapene
date:  03/03/2019
---

Rett før avslutningen sender Gud sine advarselsbudskaper, symbolsk fremstilt som tre engler som flyr under himmelen. Det greske ordet for engel (angelos) betyr «sendebud». I Bibelen står engler ofte for personer i Guds tjeneste (Mal 2,7; Matt 11,10). I Åpenbaringen står de tre englene for Guds folk som er betrodd endetidsbudskapet til verden.

`Les Åp 14,6 og Matt 24,14. Den første engelens budskap blir kalt «et evig evangelium» (Åp 14,6). Hva sier dette om innholdet og formålet med budskapet? Hvorfor er dette budskapet viktig for alt vi tror?`

Det første endetidsbudskapet er evangeliet. Evangeliet er godt nytt om Gud, som frelser mennesker på grunn av hva Jesus Kristus har gjort for dem. Den første engelens budskap er et «evig» evangelium fordi Gud er uforanderlig. Hans plan ble iverksatt før vi ble til (2 Tim 1,9; Tit 1,2). Evangeliet omfatter både frelse og dom. Det er den gode nyheten om frelse for dem som tar imot det, men det er også en advarsel om dom for dem som avviser dets håp.

De tre englene forkynner budskapene med «høy røst» (Åp 14,7; Åp 14,9). Budskapet er presserende viktig: Alle må få høre det, for det gjelder deres evige skjebne. Det skal forkynnes for alle nasjoner og stammer, tungemål og folk. Dette er spesielt viktig, for i endetiden skal dyret utøve sin sataniske makt over «alle stammer og folk, tungemål og nasjoner» (Åp 13,7). Satans bedrag er globalt, og det skal også evangeliets siste forkynnelse være.

De tre englebudskapene blir forkynt av Guds folk som motvekt til de tre urene åndene som lignet frosker og kom ut av den falske treenighetens munn (Åp 16,13–14). Deres budskaper forfalsker de tre englebudskapene. Dermed vil verden få to konkurrerende budskaper i endetiden, og begge søker tilslutning hos verdens folk.

`Vi er kalt for å nå verden med evangeliet. Hva gjør du for å bidra til det? Hva mer kan du gjøre?`