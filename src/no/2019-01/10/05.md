---
title:  Det andre englebudskapet
date:  06/03/2019
---

Mens den første engelens budskap ber folk frykte og tilbe den sanne Gud, forkynner den andre dom over endetidens Babylon som et falskt religiøst system.

`Les Åp 14,8 sammen med Åp 18,2 og Jes 21,9. Den dobbelte gjentakelsen av ordet «falt» understreker at løpet er kjørt for Babylon. Hvorfor skildres Babylon som allerede falt når dets fall finner sted i fremtiden?`

Babylon omtales som en stor by. Dette er fordi Åpenbaringens symbolske Babylon bunner i det historiske Babylon som den ugudelige makten som motsatte seg Gud og undertrykket hans folk. Jes 14,12–15 likestiller Babylon med Satan og hans forsøk på å gjøre seg lik Gud. I Åpenbaringen er endetidens Babylon navnet på den sataniske treenigheten i forening med andre falske religioner (Åp 17,5). De vil gå i tjeneste for Satan mot Guds folk (se Åp 13,11–18). Denne frafalne religiøse sammenslutningen vil vise det gamle Babylons arroganse og opphøye seg over Gud og søke å ta hans plass i verden. Den andre engelens budskap forsikrer Guds folk om at dette onde systemet står for fall og vil dele skjebne med det gamle Babylon.

`Les igjen Åp 14,8 sammen med 17,2 og 18,3. Hvordan får Babylon verden til å drikke sin utuktsvin? Hva er denne vinen?`

Babylon anklages for å skjenke alle folkeslag med vredens vin fra sitt horeri. Jeremia sier at Babylon gjorde hele jorden drukken (Jer 51,7). Åp 17 tegner endetidens Babylon som en hore som gjør folk på jorden beruset av vinen fra sitt horeri (se Åp 17,2). Dette peker på Åp 13 hvor vi leser at Satans treenighet forfører jordens folk, så de tilber dyret og dets bilde (Åp 13,11–18).

Babylons vin er de falske læresetningene og det falske evangeliet som dette frafalne religiøse systemet forkynner. Berusede mennesker tenker ikke klart. Når folk ruser seg på Babylons vin, tar Babylon kontroll over samvittigheten og lokker dem til å tilbe dyret og ta dyrets merke. Når rusen er over, vil de skjønne hva de har gjort, men da er det for sent (Åp 17,15–17).

`Må man bo i Babylon for å drikke av Babylons vin? Hvordan kan det skje?`