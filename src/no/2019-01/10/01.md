---
title:  Guds evige evangelium
date:  02/03/2019
---

### Bakgrunnsstoff
Åp 14,6–12, Matt 24,14, Fork 12,13–14, 2 Mos 20,2–11, Jes 21,9, Jes 4,8–10

> <p>Minnevers</p>
> Her må de hellige ha utholdenhet, de som holder seg til Guds bud og troen på Jesus (Åp 14,12)..

Åpenbaringen viser at Satans endetidsbedrag blir så vellykket at verden vil velge å tilbe dyret og ta dets merke. Likevel sier Åp 14,1–5 at Gud vil ha sin rest, de som står på Herrens side når de fleste ikke gjør det.

Til slutt må folk velge, ikke om de skal tilbe eller ikke (alle tilber noe), men hvem de skal tilbe. De som tilber dyret, får merket i pannen eller på sin høyre hånd, symboler for om de velger å tjene frafallet med sitt sinn eller sine handlinger.

Samtidig blir verden vitne til en stor forkynnelse av evangeliet, som er uten sidestykke siden pinsedagen. Før Guds dom utøses over opprørerne, sender Gud sine advarselsbudskaper. Satans aktivitet er global. Det blir også forkynnelsen av evangeliet i endetiden. Gud vil ikke at noen skal gå til grunne, men at alle skal bli frelst. Det var derfor Jesus døde for hele menneskeheten. Spørsmålet er hvem som vil ta imot og hvem som ikke vil.