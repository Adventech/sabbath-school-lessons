---
title:  Den første engelens budskap, del 1
date:  04/03/2019
---

`Les Åp 14,7 og Fork 12,13–14. Hva vil det si å «frykte Gud»? Hva har det å frykte Gud med evangeliet å gjøre, og hva har evangeliet med å holde Guds bud å gjøre? (Se også Rom 7,7–13.) Hva er forbindelsen mellom å frykte Gud og å ære ham?`

«Frykt Gud og gi ham æren» (Åp 14,7) forkynnes i sammenheng med «det evige evangelium». Erkjennelsen av hva Kristus har gjort for vår frelse resulterer i en positiv respons.

I Åpenbaringen henger frykt for Gud og det å gi ham ære, nøye sammen (Åp 11,13; Åp 15,4). Det første betegner et rett forhold til Gud (Job 1,8), og det siste viser lydighet mot ham.

Å frykte Gud betyr ikke at vi er redd ham, men at vi tar ham alvorlig og gir ham den plass han fortjener i vårt liv. Guds folk i den siste tid er de som frykter Gud (se Åp 11,18; Åp 19,5). Den som frykter Gud, ærer ham ved sin lydighet (5 Mos 5,29; Fork 12,13) og avspeiler hans karakter (1 Mos 22,12).

Motivet for å frykte Gud og gi ham ære er at timen da han skal holde dom, er kommet (Åp 14,7). Dommen her er dommen før Jesu annet komme. Formålet med denne dommen er å se om vi virkelig tjener Gud (dette ses av våre gjerninger). Når dommen er slutt, er hvert menneskes skjebne avgjort (Åp 22,11), og Jesus kommer og lønner den enkelte etter hans gjerninger (Åp 22,12).

Dommen i Åp 14 er en del av evangeliet. For dem som har et rett forhold til Gud, er dommen godt nytt: Den betyr frelse og frihet. Men den er dårlig nytt for de utro. Budskapet om den kommende dommen er et kall om å vende om til Gud, for Gud vil ikke at noen skal gå til grunne, men at alle skal nå frem til omvendelse (2 Pet 3,9).

`Hvordan kan du stå alene i dommen? Hvilken dom vil dine gjerninger garantere deg? Hva sier svaret om ditt behov for evangeliet, og hvorfor er det så nært forbundet med den første engelens budskap?`