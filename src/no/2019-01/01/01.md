---
title:  Evangeliet fra Patmos
date:  29/12/2018
---

### Bakgrunnsstoff
Åp 1,1–8, Joh 14,1–3, 5 Mos 29,29, Joh 14,29, Rom 1,7, Fil 3,20, Dan 7,13–14

> <p>Minnevers</p>
> Salig er den som leser opp ordene i denne profetien, og salige er de som hører dem og tar vare på det som der står skrevet. For tiden er nær (Åp 1,3).

Johannes fikk sine profetiske syner for over 1900 år siden, da han var forvist til klippeøya Patmos i Egeerhavet (Åp 1,9). Åp 1,3 tyder på at boken skulle leses høyt i kirken. Verset lover både leseren og lytterne en velsignelse. Lytterne er menigheten som er samlet for å høre budskapene. Men de er ikke velsignet bare fordi de leser eller hører, men fordi de tar vare på bokens ord (se Åp 22,7).

Profetiene er et uttrykk for Guds omsorg for sitt folk. De forteller om hvor kort og skrøpelig livet er, om frelsen i Jesus, og vårt kall til å utbre evangeliet.

Bibelens profetier er som en lampe som skinner på et mørkt sted (2 Pet 1,19). De skal gi oss veiledning og fremtidshåp. Vi trenger denne profetiske veiledningen til Kristus kommer og oppretter Guds evighetsrike.