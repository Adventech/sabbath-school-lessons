---
title:  Guddommen
date:  02/01/2019
---

Åpenbaringen begynner med en hilsen som minner oss om Paulus’ brev. Boken ble opprinnelig sendt som brev til de syv kirkene i Lilleasia på Johannes’ tid (se Åp 1,11). Den ble imidlertid ikke skrevet bare for dem, men for alle generasjoner av troende mennesker gjennom historien.

`Les Åp 1,4–5 og Rom 1,7. Hvilken hilsen finnes i begge, og hvem hilser?`

I begge tekstene får man en brevhilsen: «Nåde og fred være med dere.» Denne setningen består av den greske hilsenen charis (nåde) og den hebraiske hilsenen shalom («fred», «velvære»). Tekstene sier at Guds nåde og fred gis av de tre personene i guddommen. Som resten av boken er disse tre personene fremstilt i symbolspråk.

Gud Faderen er identifisert som den ene som er og som var og som kommer (se Åp 1,8; Åp 4,8). Dette henviser til Guds navn Jahve: «Jeg er den jeg er» (2 Mos 3,14), som henviser til Guds evige eksistens.

Den hellige ånd omtales som «de sju åndene» (se Åp 4,5; Åp 5,6). Syv er helhetens tall. «De sju åndene» er Guds Ånd som er aktiv i hver av de syv kirkene. Dette bildet viser at Den hellige ånd er overalt hos Guds folk gjennom historien, slik at de kan oppfylle sitt kall.

Jesus Kristus er identifisert av tre titler: «det troverdige vitnet, den førstefødte av de døde og herren over jordens konger» (Åp 1,5). Dette viser til hans død på korset, oppstandelsen og hans styre i himmelen. Så sier Johannes hva Jesus har gjort: Han «elsker oss og har fridd oss fra våre synder med sitt blod og har gjort oss til et kongerike, til prester for Gud, sin Far» (Åp 1,5–6).

Han «elsker oss» i grunnteksten viser til Kristi kjærlighet, som gjelder fortid, nåtid og fremtid. Den som elsker oss, har satt oss fri fra våre synder ved sitt blod. På gresk viser dette til en ferdig handling i fortiden: Da Jesus døde på korset, kjøpte han sitt folk fri fra deres synder for alltid.

`Ef 2,6 og Fil 3,20 sier at de frikjøpte har stått opp og får sitte med Jesus i himmelen. Hva kan det bety, og hvordan nyter vi en så herlig status i Kristus som «konger og prester» mens vi fortsatt er i vår syndige verden? Hva bør dette få å si for vår livsførsel?`