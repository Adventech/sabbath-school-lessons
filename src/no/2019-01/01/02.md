---
title:  Bokens navn
date:  30/12/2018
---

`Les Åp 1,1–2. Hva avslører tittelen om hvem boken egentlig handler om?`

Åp 1,1 sier at boken heter «Jesu Kristi åpenbaring». Ordet åpenbaring kommer av det greske ordet apokalupsis (apokalypse), som betyr «avdekking» eller «avsløring». Apokalypsen er en avsløring om Jesus Kristus. Den er både fra Jesus og om ham. Den kom fra Gud gjennom Jesus Kristus (se Åp 22,16) og vitner om at den også handler om Jesus. Apokalypsen er hans åpenbaring til sitt folk og et uttrykk for hans omsorg.

Jesus er hovedpersonen i Åpenbaringen. Boken begynner med ham (Åp 1,5–8) og ender med ham (Åp 22,12–16). «La Daniel tale, la Åpenbaringen tale og si hva som er sannhet. Men uansett hvilke sider av emnet som presenteres, så opphøy Jesus som sentrum for alt håp, Davids rotskudd og ætt, og den klare morgenstjernen.» – _Testimonies to Ministers and Gospel Workers_, side 118.

Åpenbaringens Jesus er også de fire evangelienes Jesus. Åpenbaringen viderefører den beskrivelsen av Jesus og hans frelsesverk som begynte i evangeliene. Åpenbaringen viser andre sider av hans tilværelse og tjeneste. Den begynner der evangeliene slutter, med Jesu oppstandelse og himmelfart.

Sammen med brevet til hebreerne understreker Åpenbaringen Jesu tjeneste i himmelen. Den viser at han ble innsatt i sin kongelige og prestelige tjeneste i helligdommen i himmelen. Uten Åpenbaringen (og Hebreerbrevet) ville vår kunnskap om Kristi tjeneste i himmelen være begrenset og innhyllet i mystikk. Og Åpenbaringen gir oss et unikt bilde av Jesu Kristi tjeneste for oss.

`Les Joh 14,1–3. Dette løftet forteller hva Jesus gjør for oss i himmelen. Hvilket håp får vi i dette løftet?`