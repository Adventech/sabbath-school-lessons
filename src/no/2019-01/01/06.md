---
title:  Åpenbaringens grunntone
date:  03/01/2019
---

Prologen i Åpenbaringen avslutter med å peke på det som er bokens fokus: Jesu gjenkomst i kraft og herlighet. Kristi løfte om å komme tilbake blir gjentatt tre ganger mot slutten av boken (Åp 22,7; Åp 22,12; Åp 22,20).

`Les Åp 1,7–8. Ordlyden er hentet fra flere profetiske tekster: Dan 7,13–14; Sak 12,10; Matt 24,30. Hva sier tekstene om hvor troverdig Jesu gjenkomst er?`

I Åpenbaringen er Kristi gjenkomst endepunktet for historien. Hans annet komme markerer avslutningen av denne verdens historie og begynnelsen på Guds evighetsrike, og frihet fra alt ondt, angst, smerte og død.

Som resten av NT peker Åp 1,7 på Kristi bokstavelige og personlige komme i majestet og herlighet. Hvert menneske, også «de som gjennomboret ham», skal se ham komme. Dette peker på en egen oppstandelse av enkelte mennesker rett før Kristi gjenkomst, en oppstandelse der de som korsfestet ham, skal være med. Jesu komme betyr utfrielse for dem som venter på ham, men dom for dem som har avvist hans barmhjertighet og kjærlighet.

Kristus kommer helt sikkert. Dette understrekes med ordene «Ja, Amen» (Åp 1,7). Ordet ja er det greske ordet nai, og amen er en bekreftelse på hebraisk. Disse to ordene gir uttrykk for at det er sikkert. Denne bekreftelsen avslutter også boken (se også Åp 22,20).

«Troen på Menneskesønnens nære komme i himmelens skyer vil ikke få de sanne kristne til å forsømme eller overse å leve livet riktig. ... Deres sannferdighet, trofasthet og integritet blir prøvet og testet i verdslige ting.» – _Testimonies for the Church_, bind 4, side 309.

`Et løfte er ikke mer verd enn integriteten hos den som gir løftet og evnen til å oppfylle det. Gud har alltid holdt sine løfter. Hva har det å si for deg at det er Gud som har gitt løftet om Jesu gjenkomst?`