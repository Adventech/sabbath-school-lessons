---
title:  Åpenbaringens symbolspråk
date:  01/01/2019
---

`Les Åp 13,1; Dan 7,1–3 og Esek 1,1–14. Hva er det eneste alle disse synene har til felles?`

Åp 1,1 fortsetter: «Han sendte sin engel og gjorde det kjent for sin tjener Johannes.» Her finner vi et viktig uttrykk i boken. Ordene gjorde det kjent er en oversettelse av det greske ordet semainō, som betyr «å vise ved hjelp av symbolske tegn». Ordet brukes i den greske oversettelsen av GT (Septuaginta), om hvordan Daniel forklarte kong Nebukadnesar at med statuen av gull, sølv, bronse og jern viste Gud kongen «det som skal skje i fremtiden» (Dan 2,45). Ved å bruke det samme ordet viser Johannes at scenene og hendelsene i Åpenbaringen kom til ham i syner, som symbolske bilder. Veiledet av Den hellige ånd skrev han ned de symbolske fremstillingene han hadde sett i synene (Åp 1,2).

Språket i Åpenbaringens profetier skal således ikke forstås bokstavelig. Som regel skal Bibelen oppfattes bokstavelig (med mindre teksten peker på bevisst symbolbruk), men Åpenbaringen må tolkes symbolsk, med mindre teksten peker på en bokstavelig betydning. Scenene og begivenhetene som er forutsagt, er ekte nok, men de ble gjerne uttrykt symbolsk.

Hvis vi husker at Åpenbaringen stort sett er symbolsk, vil vi ikke så lett forvrenge det profetiske budskapet. Vi må unngå å gi teksten en betydning som stammer fra menneskelig fantasi eller symbolenes betydning i dag. I stedet må vi gå til Bibelen for å forstå symbolene i Åpenbaringen.

Når vi prøver å forstå disse symbolene, må vi huske at de fleste er hentet fra GT. Ved å skildre fremtiden på fortidens språk ville Gud vise at hans frelseshandlinger i fremtiden vil minne om hans frelseshandlinger i fortiden. Det han gjorde for sitt folk i fortiden, vil han gjøre for dem igjen i fremtiden. Når vi forsøker å avkode symbolene og bildene i Åpenbaringen, må vi begynne med å granske GT.