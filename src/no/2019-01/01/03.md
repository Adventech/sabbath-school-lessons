---
title:  Bokens formål
date:  31/12/2018
---

Åp 1,1 forteller at boken skal vise fremtidige hendelser fra og med da den ble skrevet. Alle som er kjent med Åpenbaringen, vil legge merke til at fremtidige hendelser – enten de som allerede er oppfylt (i hvert fall fra vårt perspektiv i dag) eller de som ligger i fremtiden (igjen, fra vårt perspektiv i dag) – fyller det meste av boken. Mens første halvdel (kapittel 1–11) skildrer hendelser fra det første århundre e.Kr. til endens tid, skildrer andre halvdel (kapittel 12–22) hendelsene som fører fram til Jesu annet komme.

Profetienes primære formål er å vise at Gud er i kontroll, uansett hva fremtiden bringer. Åpenbaringen gjør nettopp det: Den viser oss at Jesus Kristus er med sitt folk gjennom verdenshistorien og dens avslutning.

Følgelig har Åpenbaringens profetier to praktiske formål: å lære oss hvordan vi skal leve i dag og forberede oss på fremtiden.

`Les 5 Mos 29,29. Hvordan hjelper denne teksten oss å forstå hvorfor visse ting ikke blir forklart? Hva er meningen med det som er åpenbart for oss? Hvorfor får vi vite det? Se også Åp 22,7.`

Åpenbaringens endetidsprofetier er ikke til for å tilfredsstille vår nysgjerrighet om fremtiden. Boken forteller bare det som er viktig for oss å vite om fremtiden, slik at vi forstår alvoret i det som vil skje og innser vår avhengighet av Gud og adlyder ham.

I århundrer har det vært spekulert en hel del om de siste ting. Folk har blitt rike på å forutsi en kommende avslutning, de har utnyttet forsamlingene og skremt dem til å gi dem penger, for enden var jo nær. Men enden kom ikke, og folk ble atter desillusjonerte og motløse. Som med alt det gode Gud har gitt oss, kan også profetiene utnyttes og misbrukes.

`Les Joh 14,29. Hvilket viktig prinsipp om profetienes formål finner vi der?`