---
title:  Til ettertanke
date:  04/01/2019
---

Les: “The Study of the Books of Daniel and the Revelation,” side 112–119, i _Testimonies to Ministers and Gospel Workers_.

«Åpenbaringsboken ble gitt som veileder og trøst for menigheten gjennom hele den kristne tidsalder. ... En åpenbaring er noe som er blitt kjent. Herren selv åpenbarte for sin tjener Johannes hemmelighetene i denne boken. Han mener at alle bør studere den. Dens sannheter er gitt til alle som lever i endetiden, men ble også skrevet for alle som levde samtidig med Johannes. Noen av begivenhetene som er skildret i Åpenbaringens bok, gjelder fortiden. Andre foregår nå. Noen belyser avslutningen av den store kampen mellom mørkets makter og himmelens fyrste, og noen åpenbarer seiersgleden hos de frelste på den nye jord.

Om noen har vanskeligheter med å forklare hva hvert enkelt symbol i Åpenbaringens bok betyr, behøver de ikke å føle at det er bortkastet tid å studere boken for å forstå de sannheter den inneholder. Han som åpenbarte hemmelighetene for Johannes, vil gi alle som oppriktig søker etter sannhet, en forsmak på det himmelen har å gi. Alle som åpner hjertet for sannheten, vil bli i stand til å forstå den og ta imot den velsignelse som er lovet dem «som leser ordene i denne profeti, og de som hører dem og tar vare på det som der står skrevet.» – _Alfa og Omega_, bind 6, side 399 [AA 583–585].

**Spørsmål til drøftelse**

`Hvorfor har ordet apokalypse fått en negativ betydning hvis Åpenbaringen er åpenbaringen av Jesus Kristus? Hva sier dette om den vanlige oppfatningen av Åpenbaringen blant kristne? Hvorfor blir ordet frykt ofte forbundet med Åpenbaringens profetier?`

`Tenk på noen av de uoppfylte spådommene om endetiden og Jesu gjenkomst i de siste 20 år. Hva er de negative følgene av feilslåtte spådommer, uavhengig av hvor oppriktig ment de var (og det kan vi jo ikke vite)? Hvordan føles det for dem som trodde spådommene? Hva får falske spådommer utenforstående til å tro om de kristne? Hvordan kan vi finne den rette balansen i vår forståelse og forkynnelse av profetiene, vi som tror på profetiene og betrakter endetidsbegivenhetene som veivisere?`