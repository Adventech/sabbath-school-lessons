---
title:  Misjonsfortelling
date:  15/03/2019
---

#### Vennskap er nøkkelen

_Vitalina Mendes Moreira (57), São Tomé_

Da Vitalina skulle føde sitt annet barn, fikk hun kraftige blødninger, og legene ga henne feil blodtype. Gutten greide seg, men hun fikk en infeksjon i beina. Begge måtte amputeres. Hun var bare 19 år.

Da Vitalina kom hjem etter ni måneder, hadde mannen funnet en annen og ble bare noen dager. Vitalina gikk inn i en depresjon og tenkte på selvmord. Da begynte en eldre adventist å besøke henne. Kvinnen tok skittentøyet og vasket det i elva for henne. Hver uke. Helt til legen forbød det av helsegrunner.

Kvinnen fikk andre adventister til å ta over vaskejobben. Vitalina var glad, men ille berørt. ”Hvorfor gjorde de det? Jeg var jo ikke adventist,” sa hun.

Vitalina ba Gud om hjelp til å overleve. Etter en tid fikk hun tak i en gammel hånddrevet symaskin og lærte å sy bukser. Forretningen blomstret, og hun fikk fem barn til. Så døde mannen.

Et menighetsmedlem drøftet Bibelen med Vitalina, men hun var ikke interessert. Hun ville ikke legge om kostholdet. Men i 2012 ble hun med til en møteserie. ”Da skjønte jeg alt det fantastiske Gud hadde gjort i mitt liv,” sier hun. ”Derfor tok jeg imot evangeliet.”

Vitalina gikk på alle møtene og ble døpt. Hun fortalte alle hun møtte om sine opplevelser. ”Se på meg,” sa hun. ”Gud arbeider i meg, jeg kan arbeide. Gud er fantastisk, og du må stole på ham.” Slik fikk hun syv mennesker til å bli med i adventistkirka 3 km borte. Vitalina betalte for bussen. Alle syv er nå døpt. Hun organiserte også en bibelgruppe utenfor huset sitt, og seks personer ble døpt.

Snart var 40 mennesker døpt, og menighetslederne la planer om en kirke i nabolaget. Vitalina lot dem bygge et midlertidig lokale utenfor huset hennes. Det ble reist i 2017.

”Jeg er så glad for å ha kirken rett utenfor stuedøra, men mest for alle som blir omvendt.” Og hemmeligheten? Vennskap. ”Det er vanskelig å føre noen til Gud uten vennskap,” sier hun. ”Jeg blir venner med folk og ber dem med i kirka.”

Yndlingsverset hennes er Matt 6,33. ”Dette verset sier at hvis jeg søker Gud først, vil han gi meg alt jeg trenger. Det har han gjort.”

En del av offeret 13. sabbat dette kvartalet skal gå til å bygge en kirke for å nå middelklassen i São Tomé. Takk for misjonsgavene.

Du kan se Vitalina her: bit.ly/Vitalina-Moreira