---
title:  Hva betyr de syv siste plagene?
date:  10/03/2019
---

På dette tidspunktet har folk gjort et bevisst valg, enten for Gud eller for Babylon. Kristus er klar til å komme. Men før han kommer, skal vindene som er holdt tilbake (Åp 7,1–3), slippes løs.

`Les Åp 15,1 sammen med Åp 7,1–3 og Åp 14,9–10. Hvordan kan plagene i Egypt (som er bakgrunnen for beskrivelsen av disse plagene) si noe om plagenes formål og betydning?`

De syv siste plagene kalles de «siste» plagene fordi de kommer etter plagene under de syv basunene. Basunene dekker tidsperioden som inkluderer hele den kristne tidsalder, og er av begrenset omfang. De faller mens evangeliet fortsatt blir forkynt (Åp 10,8–11,14) og forbønn finner sted (Åp 8,2–5). De er blandet med barmhjertighet, og hensikten er å føre Guds folks fiender til omvendelse.

Men de syv siste plagene faller rett før Jesu gjenkomst. De faller på dem som gjør som farao: De forherder sitt hjerte og vil ikke omvende seg (se Åp 16,11). Guds vrede er Guds reaksjon på de valgene folk gjør (se Rom 1,26–28), og de fortapte høster nå følgene av sitt valg.

`Les Åp 15,5–8 sammen med 2 Mos 40,34–35 og 1 Kong 8,10–11. Hva antyder utsagnet om at «ingen kunne gå inn i templet» (Åp 15,8) om tiden for de syv siste plagene?`

Ordene «ingen kunne gå inn i templet» (Åp 15,8) peker på nådetidens slutt. Når Kristi tjeneste som mellommann i himmelen er slutt, er det ikke lenger mulighet for omvendelse. Dette viser at de siste plagene ikke fører noen til omvendelse. De bare avslører hjertets hardhet hos dem som valgte Babylon. Det får dem til å hate Gud enda mer.

`Se deg rundt i dagens verden, som bare kommer til å bli verre. Hva lærer vi om Guds nåde og tålmodighet siden plagene er blitt utsatt?`