---
title:  Satans siste store bedrag
date:  13/03/2019
---

Åp 16,12 sier at formålet med å tørke opp Eufrat, er å rydde vei for «kongene fra Østen». I GT var «kongene fra Østen» Kyros og hans styrker som kom mot Babylon fra øst (Jes 41,25). De inntok Babylon og gjorde det mulig for Guds folk å vende tilbake til hjemlandet (Jes 44,27–28). På samme måte rydder den symbolske uttørringen av Eufrat vei for at kongenes komme fra øst kan befri Guds endetidsfolk.

Kongene fra øst er Kristus og hans trofaste hær. Jesus kommer tilbake sammen med himmelens engler, men Åp 17,14 viser at det endelige slaget vil involvere Kristus og hans trofaste rest mot sataniske krefter. I Åp 19,14 leder Jesus himmelens hærskarer «kledd i hvitt og rent lin», som er drakten til Lammets brud (Åp 19,8). Som motstykke på jorden blir de 144 000 (Åp 7) skildret som en hær som skal delta i den endelige kampen.

`Les Åp 16,13–14. Hva er de tre urene åndenes rolle i forberedelsen til det endelige slaget? Hvordan er de en satanisk forfalskning av de tre englenes budskap i Åp 14?`

Den sataniske treerbanden rystes av at Eufrat tørker ut. Nå ser Johannes at det kommer tre demoniske ånder som ligner frosker ut av deres munn. I de egyptiske plagene var frosker den siste plagen som faraos magikere kunne etterligne (2 Mos 8,1–15). De tre demonene som ligner frosker, er Satans siste forsøk på å etterligne Guds verk.

De tre demoniske åndene som kommer ut av «munnen» på den sataniske treenigheten, utgjør Satans endelige strategi. Satan gjør det mulig for dem å utføre mirakuløse tegn som peker på aktivitetene til dyret som lignet et lam (se Åp 13,13–14), og de inkluderer spiritisme. Mirakuløse tegn er en del av Satans endetidsbedrag for å få verden til å følge ham fremfor den sanne Gud (2 Tess 2,9–12).

Demoniske ånder som ligner frosker, blir sendt ut med et falskt evangelium for å få verden med i kampen mot Guds folk. Verdens ledere er desillusjonert, men blir lokket igjen, og de slår lag med Satan mot Guds folk. Nå er scenen satt for det endelige slaget som fører til denne verdens avslutning, slaget som kalles Harmageddon.