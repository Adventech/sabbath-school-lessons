---
title:  Eufrat tørker bort
date:  12/03/2019
---

`Les Åp 16,12 sammen med Åp 17,1 og 15. Hva står symbolet Eufrat for? Hva betyr det at Eufrat tørker bort i sammenheng med de syv siste plagene?`

I GT var Eufrat viktig for Israels fiender, Babylon og Assyria (Jes 7,20; Jer 46,10). Elva rant gjennom Babylon og var viktig for byen fordi den ga vann til avlinger og drikkevann til mennesker. Babylon kunne ikke klare seg uten Eufrat.

Åp 17,1 sier at endetidens Babylon ligger ved veldige vann, kanskje er det Eufrat (se Jer 51,13). Åpenbaringen 17,15 forklarer at vannet der Babylon bor, står for folket som støtter det: globale sivile, sekulære og politiske krefter bak systemet. Men disse kreftene vil til slutt trekke tilbake sin støtte.

Scenen under den sjette plagen minner om da perserkongen Kyros inntok Babylon (se Dan 5). Historikeren Herodot forteller at den natten kong Belsasar og hans folk holdt en fest, ledet perserne Eufrat utenom byen og gikk inn i byen langs elveleiet.

Den symbolske uttørkingen av Eufrat (Åp 16,12) fører til Babylons sammenbrudd i endetiden. Siden Eufrat i Åpenbaringen står for verdens sivile, verdslige og politiske krefter som støtter Babylon, symboliserer uttørkingen av Eufrat at de trekker sin støtte og angriper Babylon så det faller.

Når verdens folk ser omveltningene i naturen (se Åp 16,10–11), tyr de til Babylon for beskyttelse. Men når den femte plagen rammer hovedsetet for Babylons makt, innser de at det er nytteløst å søke hjelp der. De føler seg lurt og går imot Babylon, så den faller (se Åp 17,16). Men de forandrer ikke innstilling til Gud og hans folk. Dermed blir de mottakelige for det endelige bedraget da Satan vil samle verden til det store slaget mot Gud.

`Det er risikabelt å sette sin lit til mennesker og menneskelige institusjoner. Hvordan har du opplevd det?`