---
title:  De siste plagene
date:  11/03/2019
---

Når Kristi forbønnstjeneste i helligdommen i himmelen er slutt, er alles evige skjebne beseglet. Tiden er kommet da de som har avvist evangeliet, får oppleve Guds vrede fullt ut.

De syv siste plagene gjenspeiler plagene i Egypt (2 Mos 7–11). Plagene den gang rammet egypterne, mens israelittene gikk fri. Slik rammer de første fire av de siste plagene først og fremst dem som tilber dyret. Guds folk går fri. Plagene i Egypt viste hvor hardhjertet farao var, og egypterne fikk se at gudene deres ikke kunne beskytte dem. Slik vil de siste plagene forherde dyrets tilbedere og vise at Babylon ikke kan beskytte dem mot Guds dom.

`Les Åp 16,1–11. Hva skjer her, og hvordan fremstilles det?`

De første fire plagene rammer jordens befolkning generelt. Den første påfører dyrets dyrkere smertefulle og fæle sår. Den andre og tredje plagen faller på havet og elvene og vannkildene, som blir til blod. Uten vann kan ikke menneskeheten overleve. Den fjerde plagen rammer solen slik at den skålder mennesker og gir uutholdelige smerter.

Den uutholdelige smerten under plagene får ikke folk til å endre sin opprørske innstilling. I stedet forbanner de Gud og spotter ham som sender plagene. Ingen av dem angrer.

I Åp 16,10–11 (se også 2 Mos 10,21–23) ser vi at den femte plagen rammer dyrets trone. Det var Satan som ga tronen til dyret (Åp 13,2). Ikke engang Satans trone kan motstå disse plagene. Mens folk lider, innser de at Babylon ikke kan beskytte dem. Men de har gjort seg til Guds motstandere, og selv plagenes grusomheter kan ikke forandre hjertet.

`Hvordan kan vi vandre med Herren og kjenne hans kjærlighet godt nok til at vi stoler på ham når tragedier rammer oss?`