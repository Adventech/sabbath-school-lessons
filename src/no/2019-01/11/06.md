---
title:  Samling til det siste slaget
date:  14/03/2019
---

`Les Åp 16,16. Hvor godt vil Satans endelige bedrag lykkes med å samle verdens folk til slaget ved Harmageddon?`

Demonenes forførende mirakler vil feire suksesser over hele verden. Folk avviser evangeliet og vil tro en løgn som ledsages av forførende mirakler (se 2 Tess 2,9–12). De kommer til et symbolsk sted som på hebraisk kalles Harmageddon (som betyr «Megiddo-fjellet»). Megiddo var et viktig strategisk sted, en festningsby i Jisreeldalen ved foten av åskammen Karmel. Jisreelsletta var kjent fra mange avgjørende slag i Israels historie (se Dom 5,19; Dom 6,33; 2 Kong 9,27; 2 Kong 23,29–30).

Åpenbaringen bruker dette bildet fra Israels historie for å skildre den siste store konflikten mellom Gud og ondskapens krefter. Verdens folk skildres som en samlet hær under ledelse av det sataniske forbundet.

Megiddofjellet later til å bety Karmelfjellet, som ligger nær byen. Det hadde vært åstedet for en av de viktigste kampene i Israels historie, en kamp mellom profeten Elia og Ba’al-profetene (1 Kong 18). Striden dreide seg om hvem som var sann Gud. Ilden fra himmelen viste at Herren var den eneste sanne Gud, den eneste som skal tilbes. Åp 13,13–14 skildrer jorddyret som får ild til å falle fra himmelen og etterligne Guds verk så hele verden blir bedratt.

Harmageddon er ikke et militært slag som utkjempes et sted i Midtøsten, men en åndelig kamp mellom Kristus og mørkets krefter (se 2 Kor 10,4). Det som skal avklares en gang for alle i den endelige kampen, er hvem som er universets legitime hersker. Resultatet av det siste slaget blir som på Karmel – Gud seirer over mørkemaktene.

`I mange år har folk ment at politisk og militær uro i Midtøsten varslet avslutningen og Harmageddon. Til tross for mange spådommer og datoer har Harmageddon ikke kommet slik de trodde. Hvordan kan vi unngå å gjøre lignende feil når det gjelder tolkningen av disse hendelsene som oppfyllelse av bibelske profetier?`