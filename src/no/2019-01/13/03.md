---
title:  Harmageddon er slutt
date:  25/03/2019
---

`Les Åp 19,11–16. Kristi navn er «Guds ord» (Åp 19,13), og sverdet kommer ut av hans munn. Hva sier dette om hva slags kamp det siste slaget blir?`

Dette er en skildring av Kristi gjenkomst, oppfyllelsen av løftet som de troende alltid har lengtet etter. Legg merke til ordvalget: Det handler om seier. Jesus overvant Satan i himmelen, han beseiret Satan i ørkenen, han beseiret ham på korset og han skal beseire ham ved sin gjenkomst.

«Snart kommer en liten sky til syne i øst, omtrent halvdelen så stor som en menneskehånd. Det er skyen som omgir Kristus, og som på avstand ser ut til å være dekket av mørke. Guds folk vet at dette er Menneskesønnens tegn. I høytidelig taushet stirrer de på den etter hvert som den nærmer seg jorden og blir lysere og mer strålende inntil den ligner en stor, hvit sky som gløder som fortærende ild. Over den er paktens regnbue. Jesus står frem som en mektig seierherre.

Nå kommer han ikke som en ’smertenes mann’ for å drikke lidelsens og skammens kalk, men som himmelens og jordens seierherre for å dømme levende og døde. Han heter ’Trofast og Sannferdig’, for han dømmer og kjemper rettferdig. ’Himmelens hærskarer følger ham.’ Himmelrommet ser ut til å være fylt av skinnende skikkelser – ’titusener på titusener, tusener på tusener’. Ingen menneskelig penn kan skildre denne scenen. Ikke noe menneske kan forestille seg denne stråleglansen.» – _Alfa og Omega_, bind 8, side 139–140 [GC 640–641].

I 2 Tess 1,8–10, gir Paulus en annen fremstilling av Kristi endelige seier ved sin gjenkomst, da alle verdslige og religiøse krefter som hadde slått seg sammen mot ham, blir ødelagt, og hans folk blir frigjort for alltid.

`Åp 19 skildrer to festmåltider, ett i vers 9 og en annet i vers 17–18. Under det ene spiser du, under det andre blir du spist. Det er vanskelig å forestille seg en grellere kontrast mellom det som står på spill for alle mennesker i hele den store konflikten. Hva burde denne bildebruken si oss om hvor alvorlig vi må ta vår tro og det oppdraget den kaller oss til?`