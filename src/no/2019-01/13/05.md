---
title:  En ny himmel og en ny jord
date:  27/03/2019
---

Når synden er utryddet, blir jorden forvandlet til de frelstes hjem. Hvordan blir det?

Johannes så «en ny himmel og en ny jord». Bibelen taler om tre himler: himmelen med skyene, det stjerneklare universet og stedet hvor Gud bor (se 2 Kor 12,2). I Åp 21,1 er det tale om jordens atmosfære. Den forurensede jorden og dens himmel holder ikke ut Guds nærvær (Åp 20,11). Ordet ny på gresk (kainos) viser til noe som er kvalitativt nytt, ikke hva opphav og tid angår. Kloden vår vil bli renset ved ild og få tilbake sin opprinnelige tilstand (2 Pet 3,10–13).

Det er interessant at det første Johannes legger merke til på den nye jorden, er at det ikke er noe hav. Siden han sa «havet» (med bestemt artikkel), tenkte han nok på havet som omga ham på Patmos. Det var blitt et symbol på atskillelse og lidelse. Dette havet skulle ikke finnes på den nye jord. For ham betydde dette slutten på smerte og lidelse.

`Les Åp 21,2–8 og 7,15–17. Hvilke paralleller er det mellom skildringen av den nye jord og Edens hage i 1 Mos 2?`

Guds nærvær blant sitt folk er garantien for et liv uten lidelse og død på den gjenreiste jorden. Hans nærvær viser seg i det nye Jerusalem, «Guds bolig» (Åp 21,3), der Gud skal bo blant sitt folk. Hans nærvær gjør at livet på den nye jord fortoner seg som et tempel, og han garanterer frihet fra lidelse: ingen tårer, død, sorg, gråt eller smerte, for alt slikt er følger av synden. Synden er utryddet: «Det som en gang var, er borte» (Åp 21,4).

Maria og Marta uttrykte denne tanken ved Lasarus’ død: «Herre, hadde du vært her, var ikke broren min død» (Joh 11,21). Søstrene visste at døden ikke kunne eksistere der Kristus var. Og når Gud bor på den nye jord, er vi garantert fri for den smerte og lidelse som vi opplever her i livet. Dette er det store håpet vi har i Kristus, og det er beseglet med hans blod.

`Hvorfor står løftet om en ny eksistens i en ny verden så sentralt i alt vi tror på? Hva ville troen være uten dette?`