---
title:  Lammets bryllupsfest
date:  24/03/2019
---

`Les Åp 19,6–9 og Joh 14,1–3. Hvordan illustrerer et bryllup foreningen av Kristus og hans folk?`

I teksten bruker Herren bilder fra gamle jødiske brylluper til å lære oss sannhet. Brudgommen gikk til brudens hus, der medgiften ble betalt. Nå ble paret ansett som gift, men de kunne ikke bo sammen. Brudgommen måtte tilbake til sin fars hus og gjøre i stand et sted for dem. Bruden ble i sin fars hus og forberedte seg. Når forberedelsene var overstått, kom brudgommen tilbake og førte bruden til sin fars hus, der bryllupet fant sted.

For 2000 år siden forlot Kristus sitt himmelske hjem for å forlove seg med sin brud på jorden. Etter å ha betalt medgiften med sitt liv på Golgata, dro han tilbake til sin fars hus for å «gjøre i stand et sted» for bruden (se Joh 14,2–3), mens hun ble på jorden og forberedte seg. Ved tidens ende vil han komme tilbake og føre henne til sin Fars hus.

Åp 19,8 sier at Kristus ga bruden en drakt av skinnende rent lin. Dette viser at Guds folk ikke roser seg av sine gjerninger. Deres drakt står for «de helliges rettferdige gjerninger», gjerninger som kom av at de var forent med Kristus, som bor i dem. Draktene er vasket i Lammets blod (Åp 7,14). I sin tid på jorden fortalte Jesus en lignelse om et bryllup. En av gjestene foretrakk sin egen drakt fremfor de bryllupsklærne som kongen delte ut, og han ble kastet ut fra bryllupsfesten (Matt 22,8–14).

Åp 3,18 viser at den drakten Kristus gir, er det Guds folk i endetiden trenger mest av alt. Jesu tilbud til laodikeerne om å «kjøpe» denne kappen av ham, viser at han ber om noe i bytte for det han vil gi dem. Vi gir avkall på vår selvtilstrekkelighet i bytte for et liv i trofast lydighet mot Kristus og tillit til hans fortjeneste som vårt eneste håp om frelse.

`Vi blir ikke frelst av gjerninger, men hvilke «rettferdige gjerninger» gjør du som viser hva slags liv du lever?`