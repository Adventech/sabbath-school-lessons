---
title:  Misjonsfortelling
date:  29/03/2019
---

#### Trettende Sabbat

_Mordecai (68), Zimbabwe_

En 35-årig alenemor kom til Global Mission-pioneren med et uvanlig problem: Hver morgen våknet hun naken og redd. Mordecai (68), som holdt møter i Nkai i Zimbabwe, hadde en anelse og visste hva han skulle gjøre. Han hadde hørt om slike problemer med onde ånder før.

”Tror du på Jesus?” spurte han. ”I så fall kan vi be, og han vil kaste lys over problemet.” Jo, hun trodde, og Mordecai samlet medlemmer til bønn. De ba i tre dager før han spurte hvordan det gikk.

”Det har gått fint. Jeg våkner om morgenen med klærne på.” Kvinnen ble senere døpt og har ikke hatt problemer med onde ånder siden.

Onde ånder er et vanlig problem i Zimbabwe. Mordecai arbeider i områder med ingen adventister og har hatt flere slike opplevelser.

I Matopo-området, der han er nå, ba de ham tale i en kirke på søndag, og en kvinne med kneproblemer ba om forbønn. Da han nevnte Jesu navn i bønnen, falt hun om. ”Det betyr at en ond ånd har dratt sin vei,” sier han. ”Han ba for henne, og hun reiste seg. I dag er hun adventist.”

Ikke alt handler om djevleånder. I 2007 var han i Zezana. Han underviste fra hjem til hjem om sabbaten og Jesu gjenkomst. Alle 16 medlemmer i en menighet og pastoren deres ble døpt og startet den første adventistmenigheten i området.

En tid senere hadde Mordecai et møte med åtte onde ånder under en møteserie på en offentlig grunnskole i Beitbridge, på grensen til Sør-Afrika. Da han viste et bilde av Jesus på skjermen, stormet en 48-årig kvinne ut. Etter møtet fant Mordecai henne i skolegården. Hun lå som død. Folk bar henne inn og la henne på gulvet. Mordecai samlet ti medlemmer om henne. De sang og ba. Da de nevnte Jesu navn, satte hun seg brått opp, ristet voldsomt og falt sammen igjen. Reaksjonen tydet på at en ond ånd hadde forlatt henne. Mordecai ville vite om hun var fri.

”Vil du be til Jesus?” spurte han. Kvinnen lå urørlig, et tegn på at hun var besatt, sier Mordecai. Medlemmene sang og ba igjen. Da kvinnen hørte navnet Jesus, satte hun seg opp, ristet og kollapset igjen. Enda en ånd hadde forlatt henne.

”Vil du be til Jesus?” spurte Mordecai. Ingen reaksjon. Dette pågikk i seks timer. Etter åttende gang sa hun med høy røst: ”Kjære Jesus. Takk for at du har satt meg fri fra djevlene. Hjelp meg å bli like sterk i troen som disse medlemmene.” Kvinnen er nå adventist og menighetstjener i kirka. ”Gud er god,” sier Mordecai.

Takk for dine bønner for menneskene i vår divisjon. Takk også for det store offeret som vil føre til at mange flere får høre om Jesu komme.