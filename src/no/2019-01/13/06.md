---
title:  Det nye Jerusalem
date:  28/03/2019
---

Johannes skildrer hovedstaden på den nye jord, det nye Jerusalem. Byen er et virkelig sted med virkelige mennesker, men alt overgår alle våre forestillinger (se 1 Kor 2,9).

`Les Åp 21,9–21. Hva er de ytre trekkene ved det nye Jerusalem?`

Det nye Jerusalem omtales som bruden, Lammets kone. I Åp 19,7–8 brukes dette bildet om Guds folk. Det nye Jerusalem er stedet hvor Kristus skal bo med sitt folk.

Byen er omgitt av en høy mur med tolv porter – tre på hver av de fire sidene, slik at man kan komme dit fra alle retninger. Dette peker på byens universelle natur. I det nye Jerusalem har alle uhindret adgang til Guds nærvær.

Byen er også en fullkommen kube. Den er 12 000 stadier lang, bred og høy. Kuben består av 12 kanter. Dermed er byen på 144 000 stadier, som er tallet som symboliserer hele Guds folk som er frelst gjennom tidene (Åp 7,4). I helligdommen i gammeltestamentlig tid var Det aller helligste en fullkommen kube (1 Kong 6,20). Det nye Jerusalem fungerer altså ikke bare som templet, men også som Det aller helligste. I det jordiske templet kunne bare øverstepresten komme inn i Det aller helligste. I det nye Jerusalem er dette et privilegium alle de frelste får nyte.

`Les Åp 21,21–22,5. Hva er det i byen som minner om Edens hage? Hva betyr det at det ikke lenger skal være noen forbannelse i byen (Åp 22,3)?`

Det mest fremtredende trekket ved det nye Jerusalem er elven med livets vann som springer ut av Guds trone (se 1 Mos 2,10). Ved elven i Babylon satt Guds folk som fanger og lengtet etter Jerusalem (Sal 137), men etter å ha flakket om gjennom alle tidsaldre’ har Guds folk funnet sitt hjem ved bredden av livets elv i Jerusalem.

På begge sider av elven står livets tre med blader som «er til legedom for folkene» (Åp 22,2). Dette er ikke helbredelse for sykdom, for på den nye jord er det ingen sykdom. Det er legedom for alle sår som skyldes barrierer som har revet folk fra hverandre gjennom historien. De frelste fra alle tider og alle nasjoner er nå én Guds familie.