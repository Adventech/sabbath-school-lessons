---
title:  De tusen år
date:  26/03/2019
---

`Les Åp 20,1–3 og Jer 4,23–26. Hva er jordens tilstand i de tusen år? Hvordan er Satan bundet av lenker?`

De tusen årene begynner med Kristi gjenkomst. Da er Satan og hans engler i lenker. Satan blir symbolsk bundet, for åndsvesener kan ikke bindes fysisk. Satan er bundet av omstendigheter. Plagene har lagt jorden øde og tom, den ligner jorden før skapelsen (1 Mos 1,2). I en slik tilstand fungerer jorden som Satans fengsel i de tusen år. Det er ingen mennesker å friste og skade, så Satan og hans djevelske medarbeidere kan bare tenke over sitt opprør mot Gud.

`Les Åp 20,4–15. Hvor er de hellige i de tusen år?`

Åpenbaringen viser at Guds folk skal tilbringe de tusen år i de himmelske boligene som Kristus har gjort i stand til dem. Johannes ser dem sitte på troner som konger og prester og dømme verden. Jesus lovet disiplene at de skulle få «sitte på tolv troner som dommere over Israels tolv stammer» (Matt 19,28). Paulus skrev at de hellige skulle dømme verden (1 Kor 6,2–3).

Denne dommen handler om Guds rettferdighet. Gjennom historien har Satan reist tvil om Guds karakter og hans behandling av dem han skapte. I de tusen år gir Gud de frelste tilgang til hele historien, så de kan finne svar på alle spørsmål. Har han behandlet de fortapte rettferdig, og hva med hans ledelse i den enkeltes liv? Når de tusen år er slutt, er alle spørsmål om Guds rettferdighet for alltid avgjort. Det er ikke skygge av tvil i Guds folks sinn om at Satan anklaget Gud uten grunn. De er nå klar til å bevitne Guds rettferdighet i den endelige dommen.

`Hvem har vel ikke spørsmål, vanskelige spørsmål, som virker helt uløselige? Hva sier det om Gud at han en dag vil gi oss svarene?`