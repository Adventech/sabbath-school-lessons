---
title:  Møtet med Kristus på Patmos
date:  08/01/2019
---

`Les Åp 1,12–18. Sammenlign Johannes’ skildring av Kristus med vesenet i Dan 10,5–6. Hvordan ser Jesus ut i det synet? Hva gjør han?`

Johannes ser Jesus i prestekappe der han går blant lysestakene. Synet avspeiler lysestakene i templet (se 1 Kong 7,49).

Bildet av Jesus som går blant lysestakene, peker på Guds løfte til Israel om at han ville gå blant dem som deres Gud (3 Mos 26,12). I Åpenbaringen representerte lysestakene de syv kirkene i Asia som Åpenbaringen opprinnelig ble sendt til (Åp 1,20). I den symbolske vandringen blant lysestakene oppfyller Jesus paktsløftet til Israel: Han vil være hos sitt folk helt til han fører dem til sitt evige hjem.

Bildet av Jesus som prest blant lysestakene er også hentet fra ritualet i templet. Presten skulle hver dag sørge for at lampene i Det hellige skinte klart. Han skulle stelle og etterfylle dem som ikke brant klart, erstatte vekene på lampene som hadde brent ut og fylle på ny olje og tenne dem igjen. Slik ble presten kjent med tilstanden hos hver enkelt lampe. Og slik ser også Jesus personlig behovene og omstendighetene, ikke bare hos disse menighetene, men alle.

`Les Åp 2,2; Åp 2,9; Åp 2,13; Åp 2,19; Åp 3,1; Åp 3,8; Åp 3,15. Hva forteller uttalelsen «Jeg vet» om Jesu kjennskap til Guds folks situasjon og behov i disse menighetene?`

Jesus identifiserte seg selv med Guds titler som «den første og ... den siste» (se Jes 44,6; Jes 48,12). Det greske ordet for «siste» er eschatos. Herfra har vi ordet eskatologi («endetid»). Dette viser at eskatologiens fokus er Jesus Kristus. Han har det siste ordet om de siste ting. Han er «den levende» og har «nøklene til døden og dødsriket» (Åp 1,18). Nøkler er et symbol på makt og autoritet. Hans etterfølgere behøver ikke å frykte, for selv de døde er gjenstand for hans omsorg. Og har det seg slik med de døde, må det vel gjelde de levende enda mer? Se Matt 22,32.