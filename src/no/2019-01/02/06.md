---
title:  Budskapet til menigheten i Efesos
date:  10/01/2019
---

Efesos var hovedstaden og den største byen i den romerske provinsen Asia. Den lå på de store handelsrutene og var hovedhavn i Lille-Asia. Byen var et viktig kommersielt og religiøst senter. Den var full av offentlige bygninger: templer, teatre, gymnastikksaler, badehus og bordeller. Den var også kjent for magi og kunst. Og byen var beryktet for umoral og overtro. Likevel holdt provinsens mest innflytelsesrike menighet til i Efesos.

`Les Åp 2,1–4 sammen med Jer 2,2. Hvordan fremstår Jesus for denne menigheten? Hvilke gode egenskaper roser han menigheten for? Hvilken uro uttrykker han også?`

I den første tiden var efeserne kjent for trofasthet og kjærlighet (Ef 1,15). De opplevde press både utenfra og i kirken, men de sto fast og var trofaste. De var hardtarbeidende og holdt læren ren. Ja, de tålte ikke falske lærere blant seg. Men etter som medlemmene understreket den sunne lære og en ortodoks livsførsel, ble kjærligheten til Kristus og deres medmennesker svekket. De sto fast og var trofaste, men deres gjerninger ble kalde og loviske av mangel på kjærlighet.

`Les Åp 2,5–7. Hvilke tre ting ber Jesus kirken om å gjøre for å blåse nytt liv i sin første kjærlighet og hengivenhet til Kristus og trossøsken? Hvordan henger disse tre tingene sammen?`

Profetisk svarer situasjonen i menigheten i Efesos til forholdene og den åndelige tilstanden i kirken i det første århundret. Kjærlighet og trofasthet mot evangeliet kjennetegnet den første menighet. Men i slutten av det første århundret begynte man å miste sin første kjærlighets glød og vek bort fra evangeliets rene og enkle lære.

`Forestill deg at du er i en menighet hvor kjærligheten er på vei ut. Medlemmene gjør ikke noe åpenbart syndig. I én forstand gjør de det som er rett. Men de preges av formalisme og kulde. Hvordan kan Jesu råd befri menigheten for denne tilstanden?`