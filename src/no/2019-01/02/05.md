---
title:  Kristi budskaper til dem og oss
date:  09/01/2019
---

`Les Åp 22,7; Åp 22,19–20. Jesus ga også Johannes egne budskaper til de syv menighetene i Asia. Det var mer enn syv menigheter i provinsen. Hva sier det om den symbolske betydningen av disse budskapene for oss på generelt grunnlag?`

De budskapene som Jesus fikk Johannes til å sende til de syv menighetene, er nedtegnet i Åp 2 og 3. Deres betydning er trefoldig:

- Historisk anvendelse. Budskapene ble opprinnelig sendt til syv menigheter i velstående byer i Lille-Asia. De troende sto overfor alvorlige utfordringer. Flere byer innførte tilbedelse av keiseren i sine templer, som et tegn på lojalitet mot Roma. Keisertilbedelsen ble obligatorisk. Man forventet at innbyggerne skulle delta i offentlige arrangementer og hedenske seremonier. Mange kristne nektet. Derfor ble de utsatt for prøvelser, iblant også martyrdøden. Johannes fikk beskjed om å skrive de syv budskapene for å hjelpe dem med disse utfordringene.
- Profetisk anvendelse. Siden Åpenbaringen er en profetisk bok, og bare syv menigheter ble valgt til å motta budskapene, peker det også på budskapets profetiske natur. De åndelige tilstandene i de syv menighetene sammenfaller med de åndelige forholdene i Guds kirke i ulike tidsperioder. De syv budskapene gir oss en panoramaoversikt over kristenhetens åndelige tilstand fra det første århundret til den siste tid.
- Allmenn anvendelse. Selv om budskapene først ble sendt til menighetene i Asia, inneholder de også lærdommer for troende i alle tidsaldre. De ble sendt sammen som ett brev, og det skulle leses i alle menighetene (Åp 1,11). Slik representerer de forskjellige slags kristne på ulike steder og tider. For eksempel: Det som kjennetegner kristenheten generelt i dag, er Laodikea, men noen kan identifisere seg med en annen kirkes egenskaper. Den gode nyheten er at Gud, «uansett vår åndelige tilstand, møter falne mennesker hvor de er.» – _På fast grunn_, 1. bok, side 17–18 [1SM 22].

`Tenk deg at Herren ville skrive et brev til din menighet slik han skrev til de syv menighetene, om utfordringene den står overfor og den åndelige tilstand. Hva kunne det stå i et slikt brev?`