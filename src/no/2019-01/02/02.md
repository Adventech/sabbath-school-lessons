---
title:  På patmos
date:  06/01/2019
---

`Les Åp 1,9. Hva forteller Johannes om forholdene der han oppholdt seg?`

Patmos var en ufruktbar steinrøys i Egeerhavet. Den var 15 km lang og 9 km på det bredeste. Romerne brukte den og omkringliggende øyer som straffekoloni for forviste politiske fanger. Tidlige kristne forfattere som levde kort tid etter at Åpenbaringen ble skrevet, var samstemte om at Roma hadde sendt Johannes til Patmos fordi han var tro mot evangeliet. Den gamle mannen utholdt nok alle prøvelsene som et romersk fengsel bød på. Han ble sikkert behandlet som en forbryter, var lenket fast, fikk for lite mat og ble tvunget til hardt arbeid mens romerske vakter pisket ham.

«Romerstaten hadde valgt Patmos, en øde klippeøy i Egeerhavet, som forvisningssted for forbrytere, men for Guds tjener ble dette triste stedet himmelens port. Langt borte fra livets travelhet og tidligere tiders aktive tjeneste hadde han selskap med Gud, Kristus og himmelske engler. Der mottok han undervisning som skulle være gjeldende for menigheten i all framtid.» – _Alfa og Omega_, bind 6, side 390 [AA 570].

`Hvilke andre personer i Bibelen måtte utholde motgang enda de var trofaste mot Gud? Se Dan 3,16–23; Apg 7,54–60.`

Kristi etterfølgere må huske at når de er i situasjoner som den Johannes opplevde, er de ikke alene. Den Jesus som kom til Johannes med håp og oppmuntring midt i motgangen på Patmos, er hos sitt folk og støtter dem i vanskelige tider.

`Hva er forskjellen på å lide for Kristi skyld og å lide av andre grunner? Eller hva med det som fortoner seg som meningsløs lidelse? Hvordan kan vi stole på Herren under alle forhold?`