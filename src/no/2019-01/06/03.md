---
title:  Guds beseglede folk
date:  04/02/2019
---

`Les Åp 7,4–8. Hvor mange utgjør Guds beseglede folk? Hva betyr det konkrete tallet?`

Kunngjøringen av tallet på dem som er beseglet, markerer beseglingens avslutning. Johannes hører at deres tall er 144 000 fra Israels 12 stammer. Dette er ikke et bokstavelig tall, men et tall med betydning. Tallet 144 000 består av 12 ganger 12 ganger 1000. Tolvtallet er et symbol for Guds folk: Israels stammer og kirkens tall ut fra de 12 apostlene (Ef 2,20). Således står tallet 144 000 for hele Guds folk i endetiden, en moderne manifestasjon av det gamle Israel.

De tolv stammene (Åp 7) er åpenbart ikke bokstavelig ment, for Israels tolv stammer finnes ikke lenger. Nordrikets ti stammer ble ført i fangenskap av assyrerne (2 Kong 17,6–23) og integrert med andre nasjoner. De tolv stammene utgjør ikke dagens jødedom.

Dessuten er ikke listen over de tolv stammene i Åp 7 en vanlig liste. Juda står som første stamme i stedet for Ruben. Og stammene Dan og Efraim er utelatt, mens Josef og Levi er med i stedet. Grunnen til utelukkelsen av Dan og Efraim er at disse to stammene falt fra og tilba avguder (Dom 18,27–32; Hos 4,17).

Listen over stammene i Åp 7 er ikke historisk, men åndelig. Utroskap gjør at stammene Dan og Efraim ikke får plass blant Guds beseglede folk. Og menigheten i NT omtales som Israels tolv stammer (Jak 1,1). De tolv stammene i Åp 7 står for hele Guds folk, jøder som hedninger.

De 144 000 er skildret som en hær etter modell av det gamle Israel da de gikk i krig. I Israel var soldatene organisert i grupper på 1000 (4 Mos 31,3–6). Det symbolske tallet 144 000 betegner menigheten som 144 militære enheter på 1000 hver, som er klar til det siste slaget (Åp 17,14) mot fiendens hær, som teller 200 millioner (Åp 9,16).

`Vi er ikke så fortrolig med militære bilder, selv om det er vanlig i Bibelen. Hvordan kan realitetene i den store konflikten foran oss gjøre det lettere å forstå hvor riktig det militære bildet er?`