---
title:  Den store skaren
date:  05/02/2019
---

`Les Åp 7,9–14. Hvilken gruppe hellige ser Johannes nå? Hvordan skildres de, og hvor kommer de fra? Hva roper de ved Guds trone?`

Johannes ser den store skaren, de som «kommer ut av den store trengsel, de har vasket sine kapper og gjort dem hvite i Lammets blod» (Åp 7,14). Det vil si at de er en egen gruppe som har vært trofaste mot Jesus til tross for de kamper de har gjennomlevd. Deres trofasthet er symbolisert ved at de er kledd i hans fullkomne rettferdighets kappe.

Som i hele Bibelen ser vi også her det store temaet om frelse ved nåde. Deres eneste krav på frelsen og det evige liv, den nye himmel og den nye jord, er Kristi rettferdighet som de får av nåde, enten de er frelst gjennom alle tider eller er de 144 000 ved tidens ende.

«Nærmest tronen er de som en gang var ivrige i Satans tjeneste, men ble reddet som en brann ut av ilden, og har fulgt Frelseren med dyp og inderlig hengivenhet. Deretter kommer de som utviklet en kristelig karakter i en verden med falskhet og vantro, de som holdt Guds lov i hevd da kristenheten forkynte at den var avskaffet, og de millioner fra alle tidsaldrer som ble martyrer for sin tro. Rundt omkring dem er ’en skare så stor at ingen kunne telle den, av alle nasjoner og stammer, av alle folk og tungemål. De stod foran tronen og Lammet, kledd i hvite kapper og med palmegrener i hendene’. Åp 7,9. Kampen er over, seieren er vunnet. De har fullført løpet og vunnet prisen. Palmegrenene symboliserer seier, og den hvite drakten er et skyggebilde på Kristi fullkomne rettferdighet som nå er deres.» – _Alfa og Omega_, bind 8, side 162–163 [GC 665].

`Ja, vi er dekket av Kristi rettferdighet, som er troens gave. Men hvordan kan vi bevare denne troen og være trofast i prøvelser og trengsler? Og enda viktigere: Hvordan bevarer vi troen og troskapen i gode tider? (se 5 Mos 8,11–17).`