---
title:  Misjonsfortelling
date:  08/02/2019
---

#### Urolige drømmer

_Antonio Jose Abreu (45), São Tomé_

På kort tid hadde Antonio giftet seg med kjæresten, hatt et sidesprang og mistet jobben som tollpoliti i São Tomé utenfor kysten av Vest-Afrika. Året etter fikk han jobb på et bryggeri og prøvde å bli forsonet med sin kone, men hun nektet, og de ble skilt. Så døde faren hans, og han begynte å drikke. Mye.

Han ble samboer med en annen, Alcina, og de fikk to gutter og en jente. Livet var vanskelig. Han drakk bort pengene.

Så begynte han å få drømmer. Han drømte at han sto foran to trapper og hadde en sekk på ryggen. En trapp var bred, den andre smal. Den brede kunne han gå med ryggsekken, men den smale var umulig.

Så drømte han at han gikk mot en dør, da en kvinne stoppet ham med en stor stein. Han kunne ikke passere steinen, men det var en smal åpning han kunne presse seg gjennom. På den andre siden var det vann i en hule. Noen pekte på vannet. Antonio våknet forvirret etter begge drømmene. ”Jeg forsto dem ikke, men det var som om Gud ville si meg noe,” forteller han.

En dag ba en nabo ham med på et offentlig møte i adventistkirka. Til hans forbauselse leste presten fra Matt 7,13–14: ”Gå inn gjennom den trange porten! For vid er porten og bred er veien som fører til fortapelsen, og mange er de som går inn gjennom den. Men trang er den porten og smal er den veien som fører til livet, og få er de som finner den.”

Antonio kom tilbake de neste kveldene. ”Det gikk etter hvert opp for meg at jeg måtte legge av alt for å komme gjennom åpningen i steinen. Alt måtte av for å komme opp den smale trappen.” Ryggsekken sto for alt som tynget ham, og vannbadet sto for dåpen. ”For å bli døpt, måtte jeg legge av alt jeg slavet under,” sier han.

Antonio og hans kone ble senere døpt og offisielt gift. I dag er han 45 år og kasserer i en liten snekkerbedrift. Han er også menighetstjener. Og livet er ikke komplisert lenger. ”Jeg er glad, og jeg takker Gud for alt han har gitt oss,” sier han.

En del av offeret 13. sabbat går til å bygge et rehabiliteringssenter for narkomane og alkoholikere i São Tomé, så slike som Antonio kan få hjelp til å slutte med alkoholen. Takk for misjonsgavene.

Du kan se Antonio her: bit.ly/Antonio-Abreu