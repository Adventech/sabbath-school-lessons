---
title:  Vindene holdes tilbake
date:  03/02/2019
---

`Les Åp 7,1–3, se også 2 Pet 3,9–14. Hva ser Johannes? Hvor lenge skal englene holde igjen vindene? Hva skjer når beseglingen er slutt?`

I GT står vinder for ødeleggende krefter som Gud dømmer de ugudelige med (Jer 23,19–20). Dette er en annen måte å beskrive de syv siste plagene på, plagene som rammer en ubotferdig verden rett før Jesu gjenkomst (Åp 16). Men Guds krefter holder igjen ødeleggelseskreftene mens Guds folk besegles.

I gammel tid var besegling en måte å vise eierskap på. Den symbolske beseglingen i NT viser at «Herren kjenner sine» (2 Tim 2,19). Gud kjenner sitt folk og besegler dem med Den hellige ånd (Ef 1,13–14; Ef 4,30). I endetiden viser beseglingen i pannen hvem som velger å stå på Guds side (Åp 14,1). Guds segl er ikke et synlig merke i pannen, men et tegn på lojalitet. Det betyr «å bli grunnfestet i sannheten, både intellektuelt og åndelig, så de ikke kan rokkes.» – _Last Day Events_, side 220. Men de som med viten og vilje stiller seg på dyrets side, får dyrets merke (Åp 13,16–17).

Trofastheten til dem som Gud har beseglet, har blitt testet i alle tidsaldre. Men prøven på trofasthet i den siste krisen vil være å holde Guds bud (se Åp 12,17; Åp 14,12). Spesielt det fjerde budet vil bli en prøve på lydighet mot Gud (Åp 14,7). Sabbaten har vært tegn på Guds folk i bibelsk tid (2 Mos 31,12–17; Esek 20,12–20), og den vil være et tegn på troskap mot Gud i den siste krisen.

I endetiden er beseglingen også en forsikring om beskyttelse mot de syv siste plagers ødeleggende kraft (se Esek 9,1–11 om bakgrunnen for bildet i Åp 7,1–3). Dermed får spørsmålet i Åp 6,17 sitt endelige svar: De som kan stå beskyttet mot Guds vrede, er Guds beseglede folk.

`Paulus advarer oss mot å gjøre Den hellige ånd sorg (Ef 4,30). Hva vil det si? Hvordan gjør man Den hellige ånd sorg? Når du har funnet svaret: Hva kan du gjøre så du ikke gjør ham sorg?`