---
title:  Dommen over Babylon
date:  16/03/2019
---

### Bakgrunnsstoff
Åp 17,1–18, Jer 51,13, Åp 13,1–10, 2 Mos 28,2, 2 Mos 20–23, 2 Mos 13,5–8

> <p>Minnevers</p>
> Fra himmelen hørte jeg en annen røst: «Dra bort fra henne, mitt folk, så dere ikke tar del i hennes synder og ikke rammes av hennes plager. For syndene hennes har tårnet seg opp helt til himmelen, og Gud er blitt minnet om all den uretten hun har gjort» (Åp 18,4–5).

Den sjette plagen forårsaker den symbolske uttørkingen av Eufrat når verdens desillusjonerte mennesker trekker tilbake sin støtte til endetidens Babylon. Men dens fall blir ledsaget av en omfattende djevelsk aktivitet som etterligner Guds verk og gjør tegn og undere. Det største er å få ild til å falle ned fra himmelen, kanskje en falsk religiøs vekkelse (Åp 13,13). Den djevelske aktiviteten klarer å forene hele verden som forberedelse til kampen om Harmageddon mot Guds trofaste rest.

I begynnelsen av det siste slaget kommer et stort jordskjelv som en del av den syvende plagen. Jordskjelvet ødelegger samholdet i Babylon og splitter den i tre deler (Åp 16,18–19). Ja, endetidens Babylon fremstilles som en by, et symbol på det korte samholdet i den sataniske treenigheten – dragen, sjødyret og jorddyret – i dens allianse med verdens religiøse krefter mot Guds folk. Dette samholdet svinner bort og gjør at endetidens Babylon går i oppløsning.

Vi må huske på at Åp 16,19 bare kunngjør sammenbruddet i endetidens Babylon. Kapittel 17–18 forteller hvordan dette sammenbruddet vil skje. Før skildringen av Babylons undergang og årsakene til fallet (Åp 17,12–18,24) skildrer Åp 17 dette endetidens frafalne religiøse system: en hore som rir på dyret som sammen med hennes døtre forfører verden mot Gud (Åp 17,1–11).