---
title:  Babylons fall
date:  21/03/2019
---

`Les Åp 17,12–15 og Åp 16,12–16. Hva lærer teksten om de ti kongene?`

De ti kongene er blitt tolket på forskjellig vis. Åpenbaringen avslører ikke hvem de er. Teksten sier bare at de er en kortvarig politisk union som kommer rett før avslutningen og støtter horen. Antallet viser at verdensmaktene som helhet vil gi dyret sin troskap.

Åp 17,13–14 gjentar i et nøtteskall slaget ved Harmageddon – som ble innledet i Åp 16,12–16. Den globale politiske unionen blir egget frem av Satans treenighet og fører krig mot Lammet. Dette viser at det siste slaget ikke er et militært slag i Midtøsten, men en kamp mellom Satan og hans krefter og Kristus og hans trofaste folk.

`Les Åp 17,16–18. Hva skyldes de ti kongenes endrede holdning overfor Babylon? Se Åp 16,2–12. Hvem står bak det som skjer med Babylon?`

Hele dette scenarioet er en alternativ skildring av uttørringen av elven Eufrat (Åp 16,12). Fulle av hat vender de ti hornene seg plutselig mot horen Babylon. De legger henne øde og kler henne naken. De skal spise kjøttet og brenne henne opp med ild. I denne scenen bruker Johannes språk fra GT som skildrer Guds dommer mot det utro Jerusalem (Jer 4,30). Hvis prestens datter drev med prostitusjon, skulle hun brennes (3 Mos 21,9). Åp 16,10–12 tyder på at de forførte politiske maktene er skuffet fordi Babylon ikke makter å beskytte dem mot plagene. De føler seg lurt og angriper henne. Endetidens frafalne religiøse system opplever Guds dom sammen med alle dem som valgte å identifisere seg med det.

`Mange spørsmål om endetidens begivenheter er uløste og kan virke forvirrende. Hvilket løfte får vi i Åp 17,14, og hva burde det bety for oss?`