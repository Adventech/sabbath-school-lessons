---
title:  Horen rir på dyret
date:  18/03/2019
---

`Les Åp 17,3. Johannes fikk høre at horen bodde ved veldige vann, men han ser at hun rir på dyret. Hvordan er symbolene vann og dyr en god beskrivelse av Babylons tilhengere?`

I synet føres Johannes ut i ørkenen. Der ser han en kvinne på et skarlagenrødt dyr. Horen står for en religiøs makt, og dyret for en politisk makt. Bildet av religionen som rir på de sekulære og politiske kreftene, peker mot to atskilte enheter. Slik var det ikke før, da religion og politikk var samordnet. Men profetien viser at de to vil slå seg sammen i endetiden. Det å ri på et dyr, viser dominans. Det viser at dette endetidens religiøse system vil dominere de verdslige og politiske kreftene.

`Hvilke av horens egenskaper peker mot dragen, havdyret og dyret som stiger opp av jorden i Åp 12 og 13?`

Horen er overdådig kledd i purpur og skarlagen og glitrer av gull og edelsteiner og perler. Dette var noe antikkens prostituerte gjorde for å øke sin makt til å forføre (Jer 4,30). Skarlagen er blodets farge og betegner det religiøse systemets undertrykkende natur.

Horens drakt minner også om øversteprestenes klær. De inneholdt fargene purpur, skarlagen og gull (2 Mos 28,5–6). Innskriften på pannen minner også om innskriften «Helliget Herren» på øversteprestens brystplate (2 Mos 28,36–38). Begeret i hånden etterligner drikkofferet i telthelligdommen (2 Mos 30,9). Med sitt historisk religiøse utseende blir dette religiøse systemet Satans redskap for å forføre verden. Det er en hore og mor til de andre horene.

Horen Babylon er også beruset av de helliges blod og martyrene som døde fordi de vitnet om Kristus. Dette forbinder endetidens Babylon med middelalderens frafalne kristenhet i Vest-Europa, som ble ledet av pavemakten og var ansvarlig for at millioner av kristne døde fordi de var tro mot evangeliet.

`Skildringen av horen Babylon avspeiler bildet av Jesabel i Tyatira-menigheten (se Åp 2,20–23). Hvordan kaster parallellene mellom disse to kvinnene lys over endetidens Babylon?`