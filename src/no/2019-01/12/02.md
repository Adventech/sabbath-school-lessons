---
title:  Horen Babylon
date:  17/03/2019
---

`Les Åp 17,1. Jer 51,13 viser at de «veldige vann» som Babylon ligger ved, er elven Eufrat. Hva symboliserer vannene? Åp 17,15.`

I Bibelen er en kvinne et symbol på Guds folk. I Åpenbaringen er Guds sanne kirke skildret som en ren kvinne (Åp 12,1; Åp 22,17). En hore står dermed for et frafallent og utro folk. I Åp 17,5 er denne horen kalt Babylon den store. Slik det gamle Babylon var avhengig av elven Eufrat for sin eksistens, slik vil endetidens Babylon trenge massenes støtte for å få gjennomført sine planer.

`Les Åp 17,2 sammen med Åp 14,8 og Åp 18,2–3. Hvilke to menneskegrupper står i et utuktig forhold til og blir forført av endetidens Babylon?`

Den første gruppen er kongene på jorden, politiske makter. De driver hor med Babylon. I GT tales det ofte om hor når Israel falt fra Gud og drev avgudsdyrkelse (Jes 1,21; Jer 3,1–10). Det at jordens konger driver hor med Babylon, symboliserer et utuktig forhold mellom endetidens Babylon og politiske makthavere.

Den andre gruppen som driver hor med Babylon, er jordens befolkning. De blir åndelig beruset av vinen fra Babylons horeri. I motsetning til herskerne er folk flest beruset av Babylons forførende liv og lære, og de tror at hun kan beskytte dem. Når folk er beruset, tenker de ikke klart og er lette å styre (se Jes 28,7). Hele verden, med unntak av en rest, blir forført.

`I endetiden tar folkemassene feil, som de alltid har gjort. Hva burde dette si oss om faren ved å følge med strømmen, uansett hvor populært det er?`