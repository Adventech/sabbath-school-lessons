---
title:  Dyrets syv hoder
date:  20/03/2019
---

`Les Åp 17,9–11 og Åp 13,18. Det kreves visdom for å forstå de syv hodene. Hva slags visdom er det tale om? Hvordan får man slik guddommelig visdom (se Jak 1,5)?`

Engelen sier at de syv hodene er syv fjell. Noen oversettere tror at dette er de syv åsene i Roma og oversetter det greske ordet oroi («fjell») med «høyder». Det er også syv konger, som symboliseres ved de syv fjellene. Også fjellene følger hverandre, de er ikke samtidige.

Disse fjellene symboliserer ikke enkeltkonger, for Åpenbaringen handler ikke om enkeltpersoner, men systemer. I Bibelen symboliserer fjell ofte verdensmakter eller riker (Jer 51,25; Esek 35,2–3). I bibelske profetier står «konger» for kongeriker (se Dan 2,37–39; Dan 7,17). De syv fjellene later altså til å stå for syv store imperier som etter tur dominerte verden, og som Satan brukte mot Gud og hans folk.

Fra Johannes’ ståsted har fem av disse rikene falt, ett er, og et annet er ennå ikke kommet. De fem som har falt, er de store rikene som dominerte og (til tider) skadet Guds folk i GT: Egypt, Assyria, Babylon, Medo-Persia og Hellas. Det riket som «er», var Romerriket på Johannes’ tid.

Det syvende riket som «ennå ikke er kommet», er Åp 13, middelalderkirken anført av pavemakten, som hersket over og skadet Guds folk. Den skulle komme etter Johannes og etter det hedenske Romerrikets fall. Historien har bekreftet sannheten i denne profetien, som ble skrevet mange hundre år før det skjedde.

Johannes får også vite at det skarlagenrøde dyret er et åttende hode, selv om det er et av de syv. Hvilket av de syv? Siden hodene følger hverandre i tid, er det åttende høyst sannsynlig det syvende hodet som fikk det dødelige såret. Det er under dette åttende hodet at horen Babylon rir på det skarlagenrøde dyret. Vi lever i tiden da det dødelige såret blir helbredet. Det åttende hodet vil tre frem på scenen rett før avslutningen og gå undergangen i møte.