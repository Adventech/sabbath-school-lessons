---
title:  Dyret identifisert
date:  19/03/2019
---

I Åp 17,6–7 leser vi at Johannes blir forbauset når han ser horen, trolig fordi han oppdager likheter mellom henne og havdyret i Åp 13, det som førte krig mot Guds folk og seiret over dem (Åp 13,5–7). Denne forfølgelsen fikk kvinnen til å flykte ut i ødemarken i 1260 år i middelalderen (Åp 12,13–14). Vi lever i en økumenisk tidsalder, men protestantene ville gjøre klokt i å minnes fortidens forferdelige forfølgelser, for ifølge profetien skal noe lignende skje igjen, bare verre.

`Les Åp 17,8. Sammenlign ordlyden i dette verset med Åp 13,8. Hvordan klargjør Åp 13,3 de tre fasene i dyrets eksistens og aktivitet?`

Det skarlagenrøde dyret kalles det som var, men ikke er og vil stige opp av avgrunnen og gå undergangen i møte. Dette tredelte uttrykket er en etteraping av Guds navn Jahve – «som er og som var og som kommer» (Åp 1,4; se også Åp 4,8). Det peker også på dyrets tre faser:

1. Dyret «var» siden det har eksistert i fortiden. Dette viser til dyrets aktivitet i de 1260 profetiske dagene (se Åp 13,5).
2. «Er ikke». Med sitt dødelige sår (se Åp 13,3) kom dyret over i sin eksistensløse fase i 1798, iallfall som forfølger. Det forsvant for en tid fra verdensscenen, men det overlevde.
3. Når det dødelige såret blir leget, skal dyret komme tilbake til live i satanisk raseri.

Åp 17 skildrer dyret i Åp 13,1–8 når det dødelige såret blir leget. Og på dette oppstandne dyret skal også horen Babylon sitte. Det vil igjen bli en kortvarig sammensmelting av religion og politikk som i middelalderen, og forfølgelsene vil starte igjen.

`«Når det kommer motgang, når fanatisme og intoleranse igjen får dominere og når forfølgelsen flammer opp på ny, vil hykleren og den lunkne miste motet og svikte troen. Men den sanne kristne står fast som fjell. Hans tro er sterkere og hans håp klarere da enn i medgangstider.» – _Alfa og Omega_, bind 8, side 107 [GC 602]. Hvordan bør vår erfaring være nå, før de siste ting skjer?`