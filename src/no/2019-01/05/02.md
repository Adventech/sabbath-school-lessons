---
title:  Det første seglet åpnes
date:  27/01/2019
---

`Les Åp 6,1–8 sammen med 3 Mos 26,21–26 og Matt 24,1–14. Merk deg de nøkkelordene tekstene har felles. Hva lærer du om betydningen av de første fire seglene ut fra disse parallellene?`

Begivenhetene i de syv seglene må ses i lys av GTs paktsforbannelser, som skildres i form av sverd, hungersnød, pest og ville dyr (3 Mos 26,21–26). Esekiel kaller dem Guds «fire onde straffedommer» (Esek 14,21). De var Guds disiplinærstraff. Han forsøkte å vekke sitt folk så de ville se sin åndelige tilstand. Slik refset han dem når de var utro mot pakten. På samme måte er de fire rytterne det Gud bruker for at hans folk skal holde seg våkne mens de venter på Jesu gjenkomst.

Det er også paralleller mellom de fire første seglene og Matt 24,4–14, hvor Jesus forklarte hva som ville skje i verden. De fire rytterne er de midlene Gud bruker for å holde sitt folk på rett kurs. Han minner dem om at denne verden ikke er deres hjem.

Åp 6,1–2 er symbolsk, men handler også om erobring. Det ser man ved å lese Åp 19,11–16, som skildrer Kristus som en hvit hest og anfører for himmelens hærskarer i det endelige slaget i jordens historie. Hvitt er et symbol på renhet og forbindes ofte med Kristus og hans etterfølgere. Rytteren på hesten har en bue og får en krone som minner om GTs bilde av Gud der han rir på en hest med bue i hånden og seirer over sitt folks fiender (Hab 3,8–13; Sal 45,5–6). Det greske ordet for den kronen rytteren bærer, er stephanos, som er seierskronen (Åp 2,10; Åp 3,11). Denne rytteren er en erobrer som går fra seier til seier.

Scenen med det første seglet skildrer evangeliets utbredelse. Det fikk en god start på pinsedagen, da Kristus begynte å utvide sitt rike. Det var, og er fortsatt, mange territorier å innta og mange som skal bli Jesu etterfølgere før den endelige seieren er sikret ved Kristi komme i herlighet.

Profetisk svarer scenen om det første seglet til budskapet til menigheten i Efesos. Det beskriver den apostoliske perioden da evangeliet spredte seg hurtig over hele verden (Kol 1,23).

`Hvorfor må vi alltid huske at når vi er i Kristus, er vi på vinnersiden, uansett omstendigheter?`