---
title:  Det femte segl
date:  30/01/2019
---

`Les Åp 6,9–10. Hva skjer?`

Ordet sjel i Bibelen betegner hele mennesket (1 Mos 2,7). Guds trofaste og forfulgte folks død blir skildret som offerblod som tømmes ut ved alteret i den jordiske helligdommen (2 Mos 29,12; 3 Mos 4,7). Guds folk har lidd urett og død på grunn av sin troskap mot evangeliet. De roper til Gud og ber ham gi dem rett i dommen. Versene handler om urett som er gjort her på jorden. De er ikke opptatt av de dødes tilstand.

`Les Åp 6,11 sammen med 5 Mos 32,43 og Sal 79,10. Hva var himmelens svar på martyrenes bønner?`

Martyrene fikk hvite kapper, som står for Kristi rettferdighet. Dermed blir de rettferdige, hans gave til dem som tar imot tilbudet om nåde (Åp 3,5; Åp 19,8). Da fikk de vite at de måtte vente til deres søsken, som skulle gjennom en lignende opplevelse, blir fullkommengjort. Det er viktig å merke seg at grunnteksten i Åp 6,11 ikke har ordet tall. Åpenbaringen taler ikke om et antall hellige som skal dø for Kristus før hans gjenkomst, men om fullendelsen av deres karakter. Guds folk blir fullkomne takket være Kristi rettferdighets kappe, ikke egen fortjeneste (Åp 7,9–10). De drepte hellige skal ikke stå opp og få sin rett før Kristi gjenkomst og begynnelsen av de tusen år (Åp 20,4).

Scenen under det femte seglet gjelder historisk sett middelalderen, da millioner ble drept på grunn av sin troskap. Men den minner også om Guds folks lidelser gjennom historien, fra Abels tid (1 Mos 4,10) til tiden da Gud skal kreve «sine tjeneres blod» (Åp 19,2).