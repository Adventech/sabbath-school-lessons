---
title:  Det fjerde segl
date:  29/01/2019
---

`Les Åp 6,7–8 Hvilken scene er skildret? Hva har denne scenen med den forrige å gjøre?`

Hestenes farge under det fjerde seglet beskrives som kloros: den askegrå fargen hos et lik som går i forråtnelse. Rytterens navn er Døden; og dødsriket følger ham. Disse to får lov til å ødelegge mennesker med sverd, sult, død og ville dyr i en fjerdedel av jorden.

Det fjerde seglet fører til pest og død. Scenen formidler sannheten om at åndelig sult etter Guds ord som et resultat av å forkaste evangeliet uvegerlig fører til åndelig død.

Heldigvis har døden og dødsriket svært begrenset makt: De får kun makt over en del av jorden. Jesus forsikrer oss om at han har nøklene til døden og dødsriket (se Åp 1,18).

`Se igjen på innholdet i budskapene til menighetene i Efesos, Sardes, Pergamon og Tyatira i Åp 2. Sammenlign situasjonen i disse menighetene med scenene ved åpningen av de første fire seglene. Hvilke paralleller finner du mellom dem?`

Scenene i de syv seglene skildrer menighetens fremtid. Som med de syv menighetene faller seglene sammen med de forskjellige epokene i kirkehistorien. I apostolisk tid spredte evangeliet seg raskt over hele verden. Dette ble etterfulgt av forfølgelsestiden i Romerriket fra slutten av det første til begynnelsen av det fjerde århundre. Den er beskrevet i scenen under det andre seglet. Det tredje seglet peker på kompromisstiden i det fjerde og femte århundre, som var preget av en åndelig nød og mangel på bibler, og førte til «den mørke middelalder». Det fjerde seglet er en passende skildring av den åndelige døden som preget kristendommen i den mørke middelalder.

`Åp 6,6 sier at «oljen og vinen» ikke blir skadet av hungersnøden under det tredje seglets pest. Olje symboliserer Den hellige ånd (1 Sam 16,13; Apg 10,38) og vin frelsen i Jesus Kristus (Mark 2,22). Hva sier dette om det faktum at selv når det er smått med Guds ord, er Den hellige ånd likevel virksom og frelsen er fremdeles tilgjengelig for alle som søker sannhet?`