---
title:  Misjonsfortelling
date:  01/02/2019
---

#### Rustet med bibelen

_Moises Francisco Pelembe (32), Mosambik_

Moises avbrøt skolegangen og begynte i militæret. Der traff han en adventist, Alfredo. ”Han gjorde inntrykk, han ga meg mat,” sier Moises. Alfredo holdt seg unna en bestemt fiskeart, så Moises satt sammen med ham når de skulle ha slik fisk. ”Da fikk jeg hans,” sier han.

To uker senere ble Moises sendt for å bli militærpoliti. Det undret ham at brakkekameraten hans alltid hadde Bibelen fremme. ”Tror du på Gud?” spurte han. Den andre siterte Joh 3,16. Moises fikk låne Bibelen og begynte å tro, han også.

Etter endt utdanning kom Moises tilbake til sin avdeling og begynte som militærpoliti. En kristen mann la merke til at han leste i Bibelen og sa: ”Jeg vet om en gruppe som studerer Bibelen kl. 18 hver dag. Vil du være med dit?”

Moises ble med, men ble ganske forvirret. Da sa den andre, som holdt søndagen hellig: ”Jeg ser at du er forvirret. Jeg vet om en annen gruppe som også møtes kl. 18. Jeg kan ta deg med dit, men jeg liker dem ikke,” sa han. ”Hvorfor ikke,” spurte Moises. ”Fordi de snakker om kirken min,” sa han.

Neste kveld oppdaget Moises til sin overraskelse at gruppelederen der var blitt døpt etter å ha fått bibelstudier av hans gamle kafeteriavenn Alfredo, han med fisken.

Bibelstudiet handlet om tienden, og Mal 3,8 gjorde inntrykk. Moises hadde aldri betalt tiende og følte seg ille berørt. Neste kveld lærte han om sabbaten, den syvende dag, og gråt da han la seg.

En annen militær politimann hørte ham og spurte hvem som hadde slått ham. ”Vi skal nok ta ham!” Offiseren visste ikke at det var Guds ord som hadde slått ham.

Neste sabbat gikk han 14 km til adventistkirka sammen med en venn, og betalte tiende. Han fortsatte å gå i kirka og ble døpt som 22-åring. Etter militærtjenesten arbeidet han i politiet, men sluttet på grunn av sabbatsproblemer. Deretter solgte han bøker fra dør til dør, før han begynte på adventistenes universitet i Mosambik.

I dag er Moises 32 år og i gang med tredje skoleår. ”Far sendte meg i militæret for å forandre min oppførsel,” sier han. ”Men Gud hadde en større plan. Han ville jeg skulle bli kristen.”

En del av offeret 13. sabbat går til utvidelse av adventistenes universitet i Mosambik, der Moises studerer. Og en del av offeret går til bibler for barn der familien ikke har råd til det selv. Takk for misjonsgavene.

Du kan se Moises her: bit.ly/Moises-Pelembe