---
title:  Det andre og tredje seglet
date:  28/01/2019
---

`Les Åp 6,3–4. Hva sier skildringen av den røde hesten og rytteren om evangeliet?`

Rødt er blodets farge. Rytteren har et stort sverd og får lov til å ta freden fra jorden. Dette fører til at folk dreper hverandre.

Den andre seglet skildrer følgene av å avvise evangeliet. Kristus fører åndelig krig med evangeliets forkynnelse, og onde krefter gjør sterk motstand. Det blir forfølgelse. Rytteren dreper ikke. Han tar freden fra jorden, og forfølgelsen følger uvegerlig (se Matt 10,34).

`Les Åp 6,5–6 sammen med 3 Mos 26,26 og Esek 4,16. Hvilken realitet i forbindelse med evangeliets forkynnelse viser skildringen av den svarte hesten og rytteren til?`

Rytteren på den svarte hesten har en vekt han veier mat med. Det kunngjøres: «En liter hvete for en daglønn! Tre liter bygg for en daglønn!» (Åp 6,6). I denne delen av verden var korn, olje og vin livets nødvendigheter (5 Mos 11,14). Å spise brød etter nøye veiing av kornet tydet på stor knapphet eller hungersnød (3 Mos 26,26; Esek 4,16). På Johannes’ tid var en denarius en daglønn (Matt 20,2). Under normale omstendigheter var en daglønn nok til å kjøpe alt familien trengte for den dagen. Men når det var hungersnød, skjøt prisene i været. I scenen med det tredje seglet ville det ta en hel dags arbeid å kjøpe nok mat til bare én person. Skulle man brødfø en liten familie, var daglønnen bare nok til å kjøpe bygg, et billigere og grovere korn: fattigmannskost.

Scenen under det tredje seglet peker på de videre følgene av å forkaste evangeliet. Hvis den hvite hesten sto for evangeliets forkynnelse, betyr den svarte hesten at evangeliet er fraværende. I Bibelen symboliserer korn Guds ord (Luk 8,11). Når evangeliet avvises, fører det uunngåelig til sult etter Ordet, slik Amos profeterte (Am 8,11–13).