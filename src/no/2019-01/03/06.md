---
title:  Kristne i Laodikea
date:  17/01/2019
---

Den siste menigheten Jesus talte til, befant seg i Laodikea, en rik by ved den store handelsveien. Byen var kjent for ullindustri, banker (mye gull), og en medisinsk skole som produserte øyensalve. Velstanden gjorde innbyggerne selvgode. Ca. år 60, da et jordskjelv ødela byen, takket innbyggerne nei til tilbud om hjelp fra Roma, og sa de hadde alt de trengte for å klare brasene selv. Siden byen ikke hadde vann, ble det sendt via en akvedukt fra varme kilder ved Hierapolis. Dette var langt fra Laodikea, så vannet kom lunkent frem.

`Les Åp 3,14–17 og Hos 12,8. Finn paralleller mellom byens historiske kjennetegn og Kristi syn på menigheten. Hvordan gjennomsyret Laodikeas selvgodhet de kristne i byen?`

Jesus anklaget ikke de kristne i Laodikea for alvorlig synd, vranglære eller frafall. Problemet var en selvgodhet som førte til åndelig sløvhet. De var som vannet i byen, verken forfriskende kalde eller varme, men lunkne. De sa at de var rike og ikke trengte noe, men de var fattige, nakne og blinde for sin åndelige tilstand.

Menigheten i Laodikea representerer menighetens åndelige tilstand på slutten av verdenshistorien. Dette ser man av ordbruken her og i Åp 16,15, i forbindelse med forberedelsene til den siste krisen. Dette viser at menigheten i Laodikea var forbilde for endetidens menighet. Den siste menighet opplever tider med stor politisk, religiøs og sekulær uro og vil møte utfordringer som ingen tidligere generasjon har opplevd. Likevel er denne menigheten selvgod og sliter med å være ekte. Kristi advarsel har vidtgående konsekvenser for alle som er en del av hans siste menighet.

Jesus forsikrer laodikeerne om at han elsker dem og at han ikke vil gi slipp på dem (Åp 3,19). Han avslutter sin appell ved å fremtre som elskeren i Høys 5,2–6, der han står ved døren og banker og ber om å bli sluppet inn (Åp 3,20). Alle som åpner døren og slipper ham inn, har løftet om å få spise middag med ham. Den anledningen må vi ikke la gå fra oss.

`Les Åp 3,18–22. Hva er Jesu råd til laodikeerne? Hva er gull, hvite klær og øyensalve symboler på? (se 1 Pet 1,7; Jes 61,10; Ef 1,17–18). Hva sier alt dette til oss som ser vår situasjon i lys av budskapet til Laodikea-menigheten?`