---
title:  Kristi budskap til Tyatira
date:  15/01/2019
---

Sammenlignet med andre byer hadde Tyatira verken politisk eller kulturell betydning i oldtiden, så vidt man vet. Byen var mer kjent for handel. For å kunne ha et yrke eller en forretning, måtte man tilhøre laugene. Medlemmene måtte delta på fester og tempelritualer befengt med umoral. De som ikke var med på det, ble ekskludert og straffet økonomisk. De troende måtte velge kompromiss eller troskap mot evangeliet.

`Les Åp 2,18–29. Hvordan fremstilles Jesus for dem (se også Dan 10,6)? Hvilke egenskaper roste han menigheten for, og hvilket problem plaget den?`

Som i Pergamon var trusselen mot menigheten i Tyatira kompromiss med de hedenske omgivelsene. Navnet «Jesabel» viser til kong Akabs kone, som forførte Israel til frafall (1 Kong 16,31–33). Jesus skildrer henne som en åndelig hore. De som tålte hennes lære, begikk åndelig hor med henne.

Situasjonen i menigheten i Tyatira gjelder tilstanden i menigheten som helhet i middelalderen. Faren kom ikke utenfra, men fra dem som sa de fikk sin autoritet fra Gud. I denne tiden erstattet tradisjonen Bibelen. Et menneskelig prestedømme og hellige relikvier erstattet Kristi prestedømme, og gjerninger ble et frelsesmiddel. De som ikke tålte de negative kreftene i menighetens institusjoner, ble forfulgt og til og med drept. I mange århundrer (se Dan 7,25) var evangeliet nesten usynlig.

`Tenk på ordene i Åp 2,25: «Hold bare fast på det dere har, inntil jeg kommer.» Hva betyr dette for oss, både som fellesskap og hver enkelt? Hva har Jesus gitt oss som vi må holde fast ved?`