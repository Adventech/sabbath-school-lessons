---
title:  Kristi budskap til Pergamon
date:  14/01/2019
---

Pergamon var sentrum for flere hedenske kulter. En av dem var Asklepios-kulten. Den tilba helbredelsens gud, som ble kalt «frelseren» og fremstilt som en slange. Folk kom langveis fra for å bli helbredet i Asklepios-helligdommen. Pergamon spilte en fremtredende rolle i tilbedelsen av keiseren. Som i Smyrna var dette obligatorisk. Ikke rart at teksten sier at Pergamon var byen «hvor Satan bodde» og hvor hans trone sto.

`Les Åp 2,12–15. Hvordan fremstår Jesus for denne menigheten? Hva mente han om dens åndelige tilstand?`

De kristne i Pergamon var omgitt av hedenskapets store templer, og møtte fristelser både i og utenfor menigheten. De fleste var trofaste, men de såkalte nikolaittene gikk inn for kompromiss med hedenskapet for å slippe forfølgelser. De blir forbundet med en kjettergruppe som var oppkalt etter Bileam, han som forførte israelittene på vei til det forjettede land (4 Mos 31,16). Disse to gruppene gikk inn for at man skulle følge hedensk praksis for å slippe forfølgelser.

`Les Åp 2,16–17. Hva ba Jesus menigheten om å gjøre for å få det bedre åndelig? Hva lover han?`

Budskapet til menigheten i Pergamon skildrer også situasjonen i kirken etter år 313. Kristendommen hadde seiret over hedenskapet, men mange i menigheten inngikk kompromisser. Noen sto fast og var tro mot evangeliet, men 300- og 400-tallet bar preg av åndelig tilbakegang og frafall. Kirken kjempet mot fristelsen til å inngå kompromisser – og tapte.

`Hva vil det si ikke å fornekte «troen på meg» (Åp 2,13; se også Åp 14,12)? Hva sier det om troens opprinnelse og vår plikt til å klamre oss til den, selv om vi blir truet på livet, eller enda verre, tvunget til å gjøre innrømmelser?`