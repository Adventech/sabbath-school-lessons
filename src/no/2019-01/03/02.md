---
title:  Kristi budskaper til Smyrna og Filadelfia
date:  13/01/2019
---

Jesu andre og sjette budskap var opprinnelig rettet til kirkene i Smyrna og Filadelfia. Disse to kirkene fikk ingen refs.

Smyrna var vakker og velstående, men også et senter for obligatorisk keiserdyrkelse. Følgene av å nekte slike pålegg kunne føre til tap av status, til forfølgelse og martyrdøden.

`Les Åp 2,8–11. Hvordan fremtrer Jesus for denne menigheten i lys av situasjonen? Hva var dens situasjon? Hva sier Jesus om det som kommer?`

Budskapet til menigheten i Smyrna gjelder også for menigheten i tiden etter apostlene, da de kristne ble forfulgt av Romerriket. De «ti dagene» i Åp 2,10 pekte mot ti års forfølgelse som ble startet av Diokletian i 303 og fortsatte til 313, da Konstantin den store ga de kristne religionsfrihet.

Den sjette menigheten Jesus talte til, holdt til i Filadelfia («broderlig kjærlighet»). Byen lå på den keiserlige handelsveien som forbinder øst med vest i provinsen. Den ble grunnlagt som et senter for fremme av gresk språk og kultur i regionene Lydia og Frygia.

`Les Åp 3,7–13. Hvordan fremstår Jesus i dette budskapet i lys av menighetens situasjon? Hva sier Jesu ord: «du har liten kraft» (Åp 3,8) om menighetens tilstand? Hvilke løfter gir Jesus?`

Budskapet til denne menigheten passer godt på protestantismens store vekkelse på 1700- og 1800-tallet. Tatt i betraktning det lys de hadde, forsøkte de å holde «mitt ord» (Åp 3,8). Menigheten i denne perioden var drevet av et ønske om å føre evangeliet ut til hele verden. Dermed fikk budskapet en blomstringstid som det ikke hadde opplevd siden pinsedagen.