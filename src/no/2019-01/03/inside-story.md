---
title:  Misjonsfortelling
date:  18/01/2019
---

#### Ut av mørket

_Atija Jamal Caminete (57), Mosambik_

80 prosent av folket i Mosambik er muslimer, og Atija hadde ikke hørt om adventistene før hun besøkte bestemoren i en landsby utenfor storbyen Nampula.

Hun husker godt at hun ble bedt med inn i adventkirken. Der fikk hun mat og hørte en preken om Matt 24. Taleren sa at Jesus ville vekke de døde ved sitt annet komme. Atijas fireårige lillesøster Muanacha hadde mistet livet en måned tidligere. ”Der og da trodde jeg at jeg skulle få røre ved lillesøster igjen,” sier Atija.

Da Atija var 15, ble hun gift med en mann som gikk i adventistkirka i Nampula. Hun ble med en sabbat og hørte en liten jente synge ”When the Roll is Called up Yonder” med klar stemme. Noe skjedde med henne, og hun ble i adventistkirka etter det.

Men i Nord-Mosambik skal man drøfte slike avgjørelser med de eldste i familien. Hun besøkte tante Carmen, heksedoktoren. Carmen lyttet og sa Atija skulle snakke med sin mor. Moren var enke, og sa at siden onkelen hadde oppdratt henne, fikk hun snakke med ham. Onkel Candido nektet. Gjorde hun det, ville han ikke besøke henne igjen. Hun var redd, men ble likevel døpt sammen med sin mann. Ingen fra familien kom.

Atija fikk en sønn, Dionisio, som ble alvorlig syk. Hun nektet å la heksedoktorer se til ham. Onkel Candido troppet opp med spydet sitt. ”Når barnet dør, skal jeg kjøre det gjennom halsen din,” sa han.

To dager gikk. Gutten ble svakere. Atija og mannen ba og gråt. Den tredje dagen sugde gutten morsmelk. Han overlevde. Onkel gikk hjem med spydet. ”Gutten min ville ha omkommet, men Gud reddet ham,” sier Atija.

Helbredelsen overbeviste Atijas lillesøster. Hun ble døpt, og året etter ble broren og en annen søster døpt. Deretter moren og litt senere, tante Carmen. En ond ånd hylte og skrek i henne, pastoren dyppet henne tre ganger, og da forlot ånden henne, sier Atija.

I dag er tante Carmen menighetssøster. Onkel Candido kom på besøk etter Carmens dåp og sa han ville bli døpt. Han døde året etter dåpen.

”Jeg takker Gud for at alle i familien er i menigheten nå,” sier Atija. I dag er hun 57 år og gift med pastor Lazaro i Nampula.

En del av offeret 13. sabbat går til å bygge et barnehjem for barn som mistet foreldre i HIV/ AIDS i Nampula.

Du kan se Atija her: bit.ly/Atija-Caminete