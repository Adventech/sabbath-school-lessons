---
title:  Kristi budskap til Sardes
date:  16/01/2019
---

Sardes hadde en storslått historie. Men da romerne kom, hadde byen mistet sin anseelse. Sardes var fremdeles en rik by, men dens storhet lå mer i dens historie enn i dagens virkelighet. Byen lå oppe på en bratt bakke og var utilgjengelig. Borgerne følte seg så trygge at bymurene ble dårlig bevoktet.

`Les Åp 3,1–6 sammen med Matt 24,42–44 og 1 Tess 5,1–8. Hvilke tre ting oppfordrer Jesus de troende i Sardes til å gjøre for å unnslippe sin åndelige tilstand? Hva har hans advarsel om å «våke» å gjøre med byens historiske bakgrunn?`

Jesus ser at noen medlemmer i menigheten i Sardes er trofaste, men de fleste er åndelig døde. Menigheten stilles ikke til ansvar for åpen synd eller frafall (som folket i Pergamon og Tyatira), men for åndelig sløvhet.

Budskapet til menigheten i Sardes passer godt på protestantenes åndelige tilstand i tiden etter reformasjonen, da menigheten gradvis forfalt til livløs formalisme og åndelig selvgodhet. Rasjonalisme og sekularisme undergravde evangeliets frelsende nåde og engasjementet for Kristus. Tørre filosofiske argumenter vant innpass. Menigheten i denne perioden lot til å leve i beste velgående, men var åndelig død.

Brevet gjelder alle generasjoner av kristne. Det finnes noen som alltid taler varmt om sin første tid med Kristus. Men de har ikke stort å si om sin erfaring med Kristus nå. Deres religion mangler varme og engasjement for evangeliet.

`La oss ha sannheten om frelse ved tro på Kristus alene klart for oss. Hvordan kan vi da si at våre gjerninger ikke har vært «fullkomne» for Gud? Hva vil det si, og hvordan kan vi «perfeksjonere» våre gjerninger for ham? Se Matt 5,44–48.`