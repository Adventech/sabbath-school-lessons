---
title:  Dyret fra havet
date:  24/02/2019
---

`Les Åp 13,1–4; Åp 13,8 og Åp 17,8. Hva kjennetegner dette dyret, og hvilke faser gjennomgår det?`

Johannes ser et uhyre stige opp av havet. Et dyr står for en politisk makt, men skildringen av havdyret peker på en makt som er både religiøs og politisk. Havet står for de stormfulle sosiale og politiske forholdene som fulgte Romerrikets fall (se Dan 7,2–3; Dan 7,23–24).

Johannes skildrer dyret idet det kommer opp av vannet. Dyret har syv hoder og ti horn, det samme som dragen i Åp 12,3. Dette røper sammenhengen mellom de to. På dyrets hoder er et blasfemisk navn, og på hornene er kongekroner. Dyrets hoder er maktene som Satan brukte for å forfølge Guds folk gjennom historien (se Åp 17,9–11). Det blasfemiske navnet peker på den guddommelige tittelen dyret vil ha. De ti hornene er hentet fra Dan 7,24, og symboliserer de nasjonene som oppstår etter Romerrikets fall. Disse kjennetegnene peker på Romerrikets pavelige fase.

Når dyret kommer ut av vannet, ligner det en leopard, en bjørn og en løve. Slik kombinerer dyret egenskapene til de fire dyrene (verdensriker) i Dan 7,2–7: Babylon, Medo-Persia, Grekenland og Roma (Dan 7,17). Men Johannes nevner dem i omvendt rekkefølge og viser at sjødyret er beslektet med det fjerde dyret i Dan 7, Romerriket.

Dragen ga dyret sin kraft, sin trone og stor makt. Slik Faderen har overdratt sin trone og myndighet til Kristus (Åp 2,27), slik innsetter dragen dyret som medregent og representant på jorden. Dette viser at sjødyret er det andre medlemmet av den sataniske treenigheten og forsøker å overta Jesu Kristi sted i folks sinn og hjerte.

Åp 13,5 sier at tiden for dyrets aktivitet er de profetiske 42 måneder eller 1260 dager, som betyr år. Denne fasen ender når et av dyrets hoder får et dødssår, noe som fører til en midlertidig død. Når såret blir leget, våkner dyret til live igjen. Dette vekker beundring i verden, og de dyrker både dragen og dyret.