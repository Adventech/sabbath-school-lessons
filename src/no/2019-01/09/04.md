---
title:  Jorddyret
date:  26/02/2019
---

Første halvdel av Åp 13 skildrer det som middelalderens kirkemakt gjorde i den profetiske perioden på 1260 dager/år. Under den franske revolusjon fikk dette religiøs-politiske systemet et banesår. Men det dødelige såret vil bli leget, og systemet vekkes til live igjen. Resten av kapitlet skildrer hvordan denne helbredelsen av dyrets dødelige sår faktisk vil skje.

`Les Åp 13,11. Hva er kjennetegnene på det andre dyret? I lys av Åp 12,14–16: Hva vil det si at dyret stiger opp av jorden?`

Johannes ser et annet dyr som stiger opp av jorden. Dette viser at det andre dyret er en makt av samme slag som det forrige. Men mens det første dyret hadde et skremmende ytre, virker jorddyret harmløst. Det har «to horn som et lam» (Åp 13,11). I Åpenbaringen er lammet et symbol på Kristus. Altså har denne endetidsmakten et kristelig ytre.

Denne makten, som med sitt utseende som et lam, fremtrer som vennlig innstilt til menigheten, oppstår i et territorium som beskyttet kvinnen/menigheten mot dragens flomvann på slutten av de profetiske 1260 dagene (Åp 12,14–16). Dette er en ny spiller på scenen, en som fremstår som verdensmakt etter at havdyret fikk det dødelige såret under den franske revolusjon. Det er altså kun aktivt i endetiden.

Men teksten viser at denne lam-lignende makten til slutt vil tale som dragen, som djevelen selv. Denne endetidsmakten skal forsøke å få hele verden til å tilbe det første dyret, som fikk det dødelige såret. Dette viser at det territoriet som etter middelalderen hadde vært et trygt fristed for menigheten, skal spille rollen som forfølgelsesmakt i den siste tid.

«Hvilken nasjon i ’den nye verden’ var det som i tiden omkring 1798 fikk stadig større makt og innflytelse, med utsikt til storhet og styrke og som tiltrakk seg verdens oppmerksomhet? Det kan ikke være noen tvil om hva dette symbolet peker på. Bare én nasjon svarer til beskrivelsen i profetien. Det er Amerikas forente stater.» – _Alfa og Omega_, bind 7, side 369–370 [GC 440].

`Da USA først ble identifisert som dette dyret, hadde det langt fra den makt og innflytelse som det har nå. Hvordan bekrefter dette at USA er makten som er skildret i denne profetien?`