---
title:  Dyrets merke
date:  28/02/2019
---

Åp 13 viser at dyret som lignet et lam, skal føre an i den siste krisen. Denne verdensmakten vil opprette et globalt system som vil prøve å kontrollere folks tro.

`Les Åp 13,16–17 sammen med 5 Mos 6,4–8. Hva har merket i pannen og på høyre hånd med Guds bud å gjøre?`

Folk av alle sosiale lag vil bli presset til å ta dyrets merke på sin høyre hånd eller i pannen. Å motta merket er å stå på dyrets side. Slik seglet viser hvem som tilhører Gud (Åp 14,1), slik viser dyrets merke hvem som tilber dyret.

Dyrets merke er ikke noe synlig tegn. Det settes på høyre hånd eller i pannen som parallell til at Moses sa at israelittene skulle binde Guds lov som et tegn på hånden eller på pannen (5 Mos 6,8). Dette tyder på at merket i pannen har å gjøre med å innprente Guds lov i sinnet, og merket på høyre hånd har med atferd å gjøre.

Det sentrale spørsmålet i den siste krisen vil gjelde tilbedelse og lydighet mot Gud ved å holde hans bud (Åp 14,12). Sabbatsbudet blir en spesiell prøve på troskap og lydighet mot Gud. Sabbaten er kjennetegnet på Guds folks lydighet (Esek 20,12), og dyrets merke er tegnet på lydighet mot dyret.

Dyrets merke er et direkte angrep på det fjerde bud. Det skjer ved at menneskebud settes i stedet for Guds bud. Det klareste eksemplet på dette er den menneskeskapte helligelsen av søndag (se Dan 7,25) som hviledag i stedet for den syvende dag, dagen som Gud innstiftet. Vi tilber Herren som Skaperen. Og den syvende dag, sabbaten, har vært tegnet på hans skaperakt siden verdens begynnelse. Forsøket på å endre tegnet på Gud som skaper til en annen dag er et forsøk på å tilrane seg Guds rolle og makt.

`Sammenlign scenarioet i Åp 13,14–18 med Dan 3,1–7. Hvilke paralleller kan vi finne i den historien, og hva vil skje ved tidens ende?`