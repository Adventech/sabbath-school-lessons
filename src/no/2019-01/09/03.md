---
title:  Sjødyrets aktiviteter
date:  25/02/2019
---

I går så vi at Åp 13,5 taler om forfølgelse i en bestemt tidsperiode. De 42 månedene er samme tidsperiode som de 1260 dagene med forfølgelse av kvinnen/menigheten (Åp 12,14). Profetiske dager står for år. Året 538 markerer starten på denne profetiske perioden, da romerkirken med paven i spissen ble en kirkelig makt som dominerte den vestlige verden gjennom hele middelalderen. Under den franske revolusjon ble dyret påført det dødelige såret i 1798. Dermed opphørte kirkens undertrykkelse for en stund.

`Sammenlign Åp 13,5–8 med Dan 7,24–25 og 2 Tess 2,2–12. Hvordan avspeiler havdyrets aktiviteter skildringen av det lille hornet og den lovløse?`

Dyrets aktivitet i den profetiske perioden på 1260 dager omtales som blasfemisk. I NT kan blasfemi betegne påberopelse av likestilling med Gud (Joh 10,33; Matt 26,63–65) og Guds autoritet (Mark 2,7). Havdyret rettet sin blasfemi mot «Gud og begynte å håne hans navn og hans bolig og dem som bor i himmelen» (Åp 13,6). Guds bolig er helligdommen i himmelen, der Kristus gjør tjeneste for vår frelse. Havdyret benekter Kristi verk som mellommann ved å erstatte det med et menneskelig system som sies å bringe frelse og syndenes tilgivelse, handlinger som er et klart uttrykk for blasfemi.

Åp 13 peker på en tid med stort frafall i kirken. Dette ble oppfylt da kirken i Vest- Europa gjorde krav på Guds posisjon og makt på vegne av paven som dens overhode. Kristi soningstjeneste i helligdommen i himmelen ble erstattet av menighetens prestedømme. De som ikke ville bøye seg for Roma, ble forfulgt og drept. I dag betraktes man som hard og sneversynt hvis man sier slikt, men nåtiden kan ikke viske bort fortiden, om man måtte ønske det aldri så inderlig.

`Hvordan kan vi være tro mot profetien om menighetens historie og like fullt være hensynsfulle og varsomme når vi legger frem disse sannhetene for andre?`