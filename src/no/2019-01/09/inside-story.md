---
title:  Misjonsfortelling
date:  01/03/2019
---

#### Han falt for Jesus

_Constâncio Triste Afonso (51), São Tomé_

Constancio var bonde og tobarnsfar. Da en gruppe adventister kom til fjellbygda hans på leirtur, la han merke til at de verken drakk eller røykte. Han tok kontakt med en adventist som ga bibelstudier, og etter å ha sluttet med tobakk og alkohol, ble han døpt.

Men et halvt år senere var alt ved det gamle. Kona ble rasende. Hun var ikke døpt, men hadde likt den nye Constancio. ”Adventister gjør ikke sånt! Og det skal ikke du heller,” sa hun. Hun nektet å dele seng med ham før han sluttet.

Constancio likte ikke reaksjonen, så han studerte Bibelen for å finne ut mer om kristen livsstil. Han kom frem til Jes 52,2, og tenkte: ”Hvorfor bruker jeg penger på det som ikke er brød når jeg likevel ikke blir tilfreds?” Han ba om hjelp til å seire over vanene sine i ukevis, men fortsatte å kjøpe alkohol og tobakk.

En natt klatret han full opp stigen til huset (det er bygget på pæler). Konen, syvåringen og fireåringen lå og sov. Så husket han at han ikke hadde vasket føttene. Han sjanglet ut på verandaen og bøyde seg for å vaske føttene, men falt i bakken. Han landet med hodet i den fuktige sanden, rett ved en stein.

Hunden hylte. Kona og barna fant ham liggende på bakken. Hun ropte på hjelp. Naboene kom til og så at han hadde falt. De mente djevelen hadde skjøvet ham og ble forferdet. Constancio måtte renses. Dermed urinerte de i hverandres hender og kastet urinen på den urørlige skikkelsen. Så bar de ham hjem.

Dagen etter ba vennene Constancio på en drink. Han gned seg i hodet og sa: ”Jeg verken drikker eller røyker lenger.” Det har han heller ikke gjort. ”Jeg hadde ikke lyst på det lenger. Det var bønnesvar,” sier han.

I dag er en tredjedel av stedets innbyggere adventister. Blant dem er Constancios kone, barn og fem tidligere alkoholikere som han har vunnet.

”Jeg forteller historien for å hjelpe andre med slike problemer,” sier han. Mange drikker og skammer seg for å gå i kirka. ”Jeg sier at jeg sluttet, og det kan du også. Med Guds hjelp.”

En del av offeret 13. sabbat går til å bygge et rehabiliteringssenter for alkoholikere og narkomane i São Tomé. Takk for gavene.

Du kan se Constancio her: bit.ly/Constancio-Afonso-2