---
title:  De to vitnene
date:  14/02/2019
---

`Les Åp 11,3–6. Hvordan avspeiler de to vitnene Serubabels og Josvas kongelige og prestelige roller? Se Sak 4,2–3; Sak 4,11–14.`

Ideen om to vitner kommer fra det jødiske rettssystemet. Det skal minst to vitner for å godtgjøre at noe er sant (Joh 8,17). De to vitnene står for Bibelen, men de kan også stå for Guds folk som vitner om Bibelen. De to er uatskillelige, for Guds folk er kalt til å forkynne Bibelen for verden.

Vitnene er fremstilt som profeter i sørgedrakt i den profetiske perioden på 1260 år (538–1798). Dette peker tilbake til Åp 10,11, der Johannes fikk vite at han må profetere. Dette viser at kallet om å profetere, også gjelder menigheten, som må fortsette å forkynne Guds sannhet for verden. Sørgedrakten er strieplagg (1 Mos 37,34). Den peker på den vanskelige tiden da Guds folk må «profetere igjen».

`Les Åp 11,7–13. Beskriv med dine egne ord hva som skjedde med de to vitnene ved utløpet av de 1260 profetiske dagene.`

Dyret som dreper de to vitnene, stiger opp av Satans bolig. Dette drapet på vitnene gjelder historisk sett det ateistiske angrepet på Bibelen og avskaffelsen av religion i forbindelse med den franske revolusjon. Dette antireligiøse systemet var moralsk nedbrytende som Sodoma, Egypts ateistiske arroganse og opprørsånden i Jerusalem. Det som dette antireligiøse systemet gjør med Bibelen, er det samme som skjedde med Jesus i Jerusalem.

Vitnenes oppstandelse peker på den store interessen for Bibelen i kjølvannet av den franske revolusjon. Nå fikk man bibelselskaper og misjonsbevegelser som utbredte Bibelen.

Rett før endens tid skal verden oppleve en verdensomspennende forkynnelse av Bibelen uten sidestykke. Denne siste forkynnelsen får et bittersøtt resultat. Den vil skape motstand, støttet av de demoniske aktivitetene som gjør mirakler for å lokke verden inn i den endelige kampen mot Guds trofaste vitner (se Åp 16,13–16).