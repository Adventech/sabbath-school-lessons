---
title:  Basunenes betydning
date:  11/02/2019
---

Åpenbaringen bruker basunbilder fra GT i skildringen av Guds inngrep på vegne av sitt folk. Basuner var en viktig del av hverdagen i det gamle Israel (se 4 Mos 10,8–10 og 2 Krøn 13,14–15). De lød for å kalle folk til gudstjeneste i templet, og de ble også brukt i krig, i innhøstingstiden og under religiøse fester.

Basunstøt gikk hånd i hånd med bønn. Under tilbedelsen i templet eller under fester «minnet» basunene Gud om hans pakt med sitt folk. De minnet også folket om å være rede til «Herrens dag» (Joel 2,1). I krig lød basunene, og ble ledsaget av bønner om at Gud måtte redde sitt folk. Dette er bakgrunnen for basunene i Åpenbaringen.

`Les Åp 8,13; Åp 9,4; Åp 9,20–21. Hvem er gjenstand for dom under de syv basunene?`

Hendelsene som utløses av basunene i Åpenbaringen, er Guds inngrep i historien som svar på hans folks bønner. Seglene gjelder først og fremst dem som bekjenner seg som Guds folk, men basunene bærer bud om dom over jordens innbyggere (Åp 8,13). Samtidig er de advarsler om at folket må vende om før det er for sent.

De syv basunene dekker historiens gang fra Johannes’ tid til verdens ende (Åp 11,15–18). De blåses mens det gjøres forbønn i himmelen (Åp 8,3–6) og evangeliet forkynnes på jorden (Åp 10,8–11,14). Dommene under basunene rammer ikke alle, bare en tredjedel av skaperverket. Den syvende basunen kunngjør at tiden er inne til at Gud skal overta sitt rettmessige herredømme. De syv basunene dekker omtrent de samme tidsrommene som de syv menighetene:

1. De to første basunene innvarsler dom over nasjonene som korsfestet Kristus og forfulgte den første menighet: Jerusalem og Romerriket.
2. Tredje og fjerde basun skildrer Guds reaksjon på frafallet i middelalderen og etter reformasjonen.
3. Femte og sjette basun skildrer situasjonen i den sekulære verden i kjølvannet av opplysningstiden, og kjennetegnes av omfattende demonisk aktivitet som trekker verden inn i slaget ved Harmageddon.

`Historien er full av blod, smerte og sorg. Hvordan burde dette hjelpe oss å innse hvor fantastisk Jesu løfter er?`