---
title:  Spise bokrullen
date:  13/02/2019
---

Les Åp 10,8–11. I Bibelen viser spising av et budskap fra Gud at man aksepterer det og vil forkynne det for folket (se Esek 2,8–3,11; Jer 15,16). Når det mottas, er budskapet godt nytt, men når det er forkynt, fører det iblant til bitterhet fordi mange avviser det.

Johannes’ bittersøte erfaring med å spise rullen, er forbundet med åpningen av Daniels endetidsprofetier. Johannes representerer menigheten som er pålagt å forkynne evangeliet ved utløpet av Daniels tidsprofeti på 1260 dager.

Sammenhengen indikerer at Johannes’ syn pekte mot en ny bittersøt opplevelse etter avslutningen av den profetiske 2300-årsperioden. Da millerittene ut fra Daniels profetier trodde at Kristus ville komme tilbake i 1844, var budskapet søtt for dem. Men da det ikke skjedde, opplevde de bitterheten i budskapet de hadde forkynt.

Ordene: Du skal igjen tale profetisk» til verden, peker på de som skal forkynne budskapet om Jesu gjenkomst i lys av Daniels profetier.

`Les Åp 11,1–2. Hva skal Johannes gjøre?`

I dette avsnittet fortsetter scenen i Åp 10. Johannes skulle måle templet, alteret og tilbederne. I Bibelen viser begrepet oppmåling billedlig til dom (se Matt 7,2). Templet som skulle måles, er i himmelen, hvor Jesus gjør tjeneste for oss. Henvisningen til templet, alteret og tilbederne peker mot forsoningsdagen (se 3 Mos 16,16–19). Forsoningsdagen var en dag med «måling», da Gud dømte sitt folks synder. Åp 11,1 viser altså til dommen forut for Jesu gjenkomst. Denne dommen gjelder kun Guds folk – tilbederne i templet.

Åp 11,1 viser at budskapet om telthelligdommen i himmelen står sentralt i den siste forkynnelsen av evangeliet. Det gjelder Guds karakter. Det forkynner hele evangeliets budskap om at Kristi forsoningsverk og hans rettferdighet er det eneste som kan frelse.

`Merk hvor viktig blodet var på den store soningsdagen (se 3 Mos 16). Hvordan kan vi alltid ha det klart for oss at dommen er godt nytt? Hvorfor er dette så viktig?`