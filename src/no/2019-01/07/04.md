---
title:  Engelen med en åpnet bokrull
date:  12/02/2019
---

Med den sjette basunen er vi i endetiden. Hva skal Guds folk gjøre i denne tiden? Før den syvende basunen lyder, legges det inn et mellomspill som forklarer Guds folks oppgave og erfaring i endetiden.

`Les Åp 10,1–4. Hva skjer?`

Denne engelen, som har Kristi utseende, holder en åpen bok. Han setter føttene på havet og jorden som tegn på sitt altomfattende herredømme og at det han skal til å forkynne, gjelder hele verden. Hans røst lyder som et løvebrøl, som symboliserer Guds røst (se Hos 11,10; Åp 5,5).

Johannes får ikke skrive det tordenen har sagt. Det er ting ved fremtiden som Gud ikke har åpenbart gjennom Johannes.

`Les Åp 10,5–7. Sammenlign med Daniel 12,6–7. Hvilke ord er felles?`

Når engelen sier at «tiden er ute» (Åp 10,6), viser det greske ordet chronos at han taler om en tidsperiode. Dette peker tilbake til Dan 12,6–7. Der sier en engel at forfølgelsen av de hellige skal vare en tid, tider og en halv tid, eller 1260 år (538–1798). En gang etter denne profetiske perioden skulle enden komme.

Uttalelsen om at tiden er ute viser til Daniels profetier, spesielt de 2300 profetiske dagene i Daniel 8,14 (457 f.Kr. – 1844 e.Kr.). Etter denne perioden skal det ikke være noen profetiske tidsperioder. Ellen White sier: «Denne tiden, som engelen erklærer med en høytidelig ed, er ... profetisk tid forut for Jesu gjenkomst. Folket får ikke noe nytt budskap om en bestemt tid. Etter denne tiden, som strekker seg fra 1842 til 1844, kan man ikke lenger spore den profetiske tid. Den lengste utregningen når frem til høsten 1844.» – _SDA Bible Commentary_, bind 7, side 971.

`Hva sier dette om hvorfor vi må unngå all fremtidig datoforkynnelse?`