---
title:  De helliges bønner
date:  10/02/2019
---

Åp 8 innledes med syv engler som står foran Gud, klar til å blåse i basunene. Men først ser vi en annen scene. Her får vi basunenes teologiske betydning.

Les Åp 8,3–4 og skildringen av den daglige tjenesten i templet i Jerusalem nedenfor: En jødisk bibelkommentar sier at ved kveldsofferet ble lammet lagt på brennofferalteret, og blodet ble utøst ved alterets fot. En prest bar røkelseskaret inn i templet og ofret røkelse på gullalteret i Det hellige. Da presten kom ut, kastet han røkelseskaret i bakken med et brak. Dermed blåste de syv prestene i sine basuner og markerte at tempeltjenesten var slutt for den dagen.

Kveldstjenesten er gjenspeilet i Åp 8,3–5. Det er viktig at engelen mottar røkelse på «gullalteret foran tronen» (Åp 8,3). Røkelsen står for Guds folks bønner (Åp 5,8). De bønnene som engelen legger frem for Gud, er altså Guds forfulgte folks bønner. Nå besvarer Gud deres bønner.

Åp 8,3–5 gir viktig informasjon om basunene i Åpenbaringen:

1. De syv basunene er Guds dom over en opprørsk menneskehet som svar på hans undertrykte folks bønner.
2. Basunene kommer etter Jesu død som Lammet og fortsetter gjennom historien, til Jesu gjenkomst (se Åp 11,15–18).

`Les Åp 8,5 sammen med Esek 10,2. Hvordan belyser Esekiels syn om å kaste ild over det frafalne Jerusalem, hva basunene i Åpenbaringen er?`

Engelen fyller røkelseskaret med ild fra alteret og kaster det på jorden. Denne ilden kommer fra alteret med de helliges bønner. Dette viser at de syv basundommene faller på jordens innbyggere som svar på Guds folks bønner. Guds folk er ikke glemt, og Gud griper inn på deres vegne når tiden er inne.