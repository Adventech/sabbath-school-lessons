---
title:  Haman og Satan
date:  11/06/2025
---

I historien om Ester møter vi Haman, som tørster etter makt og ære. Han får en toppjobb i riket og står over de andre fyrstene (Ester 3,1).

Leser vi Lucifer inn i Esek 28,11–15 og Jes 14,12–15, finner vi paralleller til Haman, en ond motstander av Guds folk som ikke vil bøye seg for Guds makt. Satans egentlige hensikter ser vi i fortellingen om Jesu fristelse, der han fører Jesus opp på et høyt sted og viser ham alle verdens riker (Matt 4,8–11). Vi har sett at Kristus kom for å frelse verden og kreve den som sin egen – og det gjorde han som en av oss. Jesus er løsningsmannen, og prisen han betalte for å innløse verden var skyhøy.

I Åpenbaringen ser vi at verdens siste store krise skyldes at Satan tørster etter makt og ære. Hans bedrag får hele verden til å «undre seg» over dyret og følge det (Åp 13,3–4), med unntak av noen få som ikke vil. Dem bruker han makt mot.

Haman merker seg at Mordekai – en av Guds folk – ikke vil underordne seg ham eller respektere hans rett til «tilbedelse». Han blir «fylt av sinne» (Ester 3,5–6), og bestemmer seg for å utrydde hele det folket Mordekai tilhører.

`Les Ester 3,1–14; Åp 12,14–17 og Åp 13,15. Hvilke paralleller finner du? Hvordan minner Johannes’ skildring av Guds restkirke om det Haman sier om Guds folk?`

Djevelen har gjort krav på verden, men det finnes noen som er lojale mot Gud – som holder hans bud – og motbeviser kravet hans om totalt overherredømme. «Når sabbaten blir et spesielt stridspunkt i hele kristenheten, vil en liten minoritet som stadig nekter å gi etter for folkets krav, bli gjenstand for allmenn fordømmelse.» – Ellen G. White: _Signs of the Times_, 22. februar 1910.

`Tenk på de «små» tingene som utfordrer troen din. Hvordan vil du klare deg når den store prøven kommer hvis du går på akkord med «småting» nå?`