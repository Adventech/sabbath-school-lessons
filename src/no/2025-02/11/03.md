---
title:  Rut og boas
date:  09/06/2025
---

Noomi ba om å få navnet endret til Mara fordi livet var blitt så bittert (se Rut 1,20). Synden har påført forholdet til Skaperen varige skader og drevet oss ut i åndelig fattigdom. Utsiktene er dystre, og vi sanker det vi kan i utkanten av åkeren og lever på de restene av glede som ennå er å oppdrive i en sønderrevet verden. Men dette endrer seg når vi får øynene opp for noe ganske enestående: Gud har ikke glemt oss.

`Les Rut 2,5–20. Hvorfor er dette et avgjørende punkt i fortellingen? Hvorfor var velgjørerens identitet viktig for Noomi?`

Noomi kan ikke overta Elimeleks jord uten hjelp fra mannens familie. Hun håper Rut skal bli gift med en nær slektning av hennes avdøde mann og føde et barn i Elimeleks navn. Gud har sørget for at israelitter kan få tilbake arven: Det skulle en nær slektning til for å innløse Elimeleks arv. Boas var ikke bare en snill bonde, han var i slekt med Elimelek og kunne innløse jorden.

Da det ble klart at Boas ikke bare var godhjertet og sjenerøs, men også en slektning, var det verdens beste nyhet: De to kvinnene behøvde ikke å leve i evig fattigdom.

Kristne har lenge sett Boas som en type på Kristus, som ikke bare er vår skaper, men som også valgte å bli vår slektning – et menneske av kjøtt og blod og en av grunnene til at han kalte seg «Menneskesønnen» (Matt 12,8; Mark 8,31; Luk 22,22; Joh 3,14).

Altfor mange tror Gud er hard og streng: Vi slipper kanskje inn i himmelen hvis vi har krysset av for alle de riktige svarene på en moralliste, men han slipper oss nok bare motvillig inn ettersom vi har kommet oss inn på en formalitet. Bildet av Kristus som vises gjennom Boas, gjør slike forestillinger grundig til skamme. Gud har ikke bare lagt merke til oss; til tross for vår store åndelige fattigdom vil han ha oss som sin brud.

`Prøv å fatte det: Skaperen ble ikke bare en del av sitt eget skaperverk, han ga sitt liv for det. Hvordan kan denne utrolige sannheten endre vårt syn på tilværelsen?`