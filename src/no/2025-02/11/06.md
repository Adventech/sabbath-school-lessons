---
title:  For en tid som denne
date:  12/06/2025
---

En del kristne har lett for å dvele ved de dystre sidene av Bibelens profetier. Vi ser at det kommer tunge tider, og studiet av profetiene kan bli preget av frykt og se på motgang i stedet for på løftet om en løsning. Gud skjønnmaler ikke fremtiden, han er åpen om hva som vil skje før den store stridens slutt, men det er viktig å lese hele historien til ende.

Det er et mønster i profetiene at Gud åpenbarer sannheten om det kaoset vårt opprør har ført til og viser oss følgene. Men han gir alltid håp. Noen har sett på profetiene om en siste krise – «en trengselstid for Jakob» – med frykt og beven. Den siste tid blir nok ikke lett for Guds folk. Men like sikkert som at vi kan stole på forutsigelsen om vanskelige tider, like sikkert er løftet om utfrielse.

I Åpenbaringen 12 forfølger djevelen Kristi brud med hat og hevn, men Gud griper inn og redder henne. I Esters historie spiller en vakker dronning en sentral rolle, og Gud bruker henne til å redde sitt folk.

`Les Est 4,13–14; Est 5,1–3 og Est 9,20–28. Hva kan dette si oss om vår situasjon i verdenshistoriens siste tid?`

Gud skapte sin restmenighet for et bestemt øyeblikk i historien. Da middelalderens 1260 dager nærmet seg slutten, førte Gud sin brud ut av skjulestedet (jf. Åp 12,14) for å gi verden sitt siste barmhjertige budskap: de tre englebudskapene. Vi er her «for en tid som denne» (Ester 4,14).

Ester oppdaget at hun ikke sto alene i den forfølgelsen Haman utsatte folket hennes for: Hun fant nåde hos kongen, og folket hennes ble reddet. Vi står heller ikke alene når vi trer inn i verdenshistoriens siste timer – Kongen står på vår side, og Guds folk vil bli utfridd.

`Det gikk bra for Guds folk i denne historien. Men slik går det jo ikke bestandig. Så hvorfor må vi tenke langsiktig om vi skal bevare det håpet vi har i Kristus?`