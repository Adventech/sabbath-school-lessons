---
title:  Boas som løsningsmann
date:  10/06/2025
---

Boas blir glad i Rut og vil gifte seg med henne, men det er bare et problem: Det finnes en nærmere slektning som også har krav på kvinnen og jorda. Tenker vi oss Boas som et bilde på Kristus, kan situasjonen belyse hva som står på spill i den store striden. Kristus elsker oss, men det er en som er mer i slekt med oss og gjør krav på oss: Satan.

`Hva sier disse tekstene om Satans krav på menneskeheten? (Job 1,6–11; Matt 4,8–9; Jud 1,9; Luk 22,31).`

Satan trådte frem i Guds råd og sa han hadde «streifet omkring på jorden» (Job 1,7), og da Gud spurte om han hadde lagt merke til den rettskafne Job, krevde Satan ham som en av sine og antydet at Job egentlig ikke tilhørte Gud: Han følger deg bare fordi du er god mot ham. Hold opp med det, og se så hvem han virkelig er tro mot.

I Judas’ brev finner vi en kort henvisning til en historie som var godt kjent i Israel: Da Gud hadde gravlagt Moses (5 Mos 34,6), ble han reist opp igjen. Vi kjenner ikke detaljene, men teksten sier at de kranglet om Moses’ kropp, og det tyder på at Satan gjorde et slags krav på den.

«Nå skulle Kristus for første gang gi liv til en død. Idet livets fyrste og de lysende englene nærmet seg graven, var Satan redd for å miste sitt herrevelde. Sammen med de eide englene var han parat til å avvise enhver som ville trenge seg inn på det området han gjorde krav på som sitt eget. Han skrøt av at Guds tjener var blitt tatt til fange, og han hevdet at selv Moses ikke hadde kunnet holde Guds lov, men hadde ranet til seg den ære som tilkom Gud. Det var den samme synd som var årsak til at Satan var blitt bannlyst fra himmelen. På grunn av overtredelse hadde Moses kommet inn under Satans herredømme.» – Ellen G. White: _Alfa og Omega_, bind 2, side 75. Kristus avviste tydeligvis Satans påstand, og Moses sto opp igjen (se Matt 17,3).

I Rut 4,1–12 drar Boas til byporten i Betlehem – stedet der Kristus kom inn i vår verden som vår nære slektning. De eldste trer sammen, og til slutt får en sandal (symbol på eierskap) ny eier.

Det var i byporten saker ble avgjort: Dette er en slags domscene og avspeiler scenen i Dan 7,13–14; Dan 7,22; Dan 7,26–27. Vi merker oss denne siden av dommen: «Den høyestes hellige [fikk] sin rett» bare fordi Kristus betalte prisen for oss slik Boas betalte for Rut.