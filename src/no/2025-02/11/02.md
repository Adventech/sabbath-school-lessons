---
title:  Hungersnød i «brødhuset»
date:  08/06/2025
---

Kristentroens kritikere har ofte pekt på de brutale forholdene her i verden som bevis på at

1. at Gud ikke finnes, eller
2. at han er maktesløs når noe vondt skjer, eller
3. at han ikke hefter seg ved våre lidelser.

Mange av Bibelens fortellinger viser at disse antakelsene ikke holder stikk. Det stemmer at Gud lar oss høste følgene av opprøret mot ham. Men han er til stede og påvirker historien uten å krenke vår frie vilje mens han fører oss mot den endelige løsningen på syndens og lidelsens problem. Et eksempel på dette er historien om Rut.

`Les Rut 1,1–5. Hva kom Noomi og Rut ut for, og hvorfor? Hvordan gjenspeiler dette den situasjonen menneskeheten står overfor nå?`

Innledningen til fortellingen er ikke så lite ironisk: Det var hungersnød i Betlehem, byen med et navn som betyr «brødhuset». Man blir minnet om overfloden i Edens hage, der Gud sa til mennesket: «Du må gjerne spise av alle trærne i hagen» (1 Mos 2,16). Mennesket begynte i overflod under Skaperens omsorg, men byttet ut rollen som forvalter av skaperverket mot syndens slaveri. «Med svette i ansiktet skal du spise ditt brød», sa Gud (1 Mos 3,19).

Som Noomi er også vi berøvet den arven Gud hadde tiltenkt oss, og livet har blitt en prøvelse. Vi fikk Edens hage i gave, men på betingelse: Det sto oss fritt å gjøre opprør, men da måtte vi også selv ta ansvar for vårt eget ve og vel. Det hadde vært meningen at vi skulle «underlegge oss» hele den ufalne verden under Guds velsignelse, men nå er oppgaven å underlegge oss en fallen verden. Når egoister slåss om knappe ressurser, blir det mye sorg og lidelse.

Tragedien er ikke til å fatte: Jorden produserer fortsatt i rikt monn og vitner om Guds kjærlighet. Men med menneskers griskhet og syndens herjinger ser det til tider ut som verden undertrykker oss mer enn vi legger den under oss. Men en dag skal det ta slutt.

`Hvordan åpenbarer jorden fremdeles Guds kjærlighet og skaperkraft etter mange tusen års synd og død?`