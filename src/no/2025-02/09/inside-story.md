---
title:  Misjonsfortelling
date:  30/05/2025
---

#### Del 5: Kjærlighet og ekteskap

_Av Andrew McChesney_

Diana og Loren planla å gifte seg da de fikk vite at de ventet barn i Santa Fe i New Mexico.

Diana utsatte bryllupet fordi hun ikke ville at babyen skulle være grunnen til at de giftet seg.

Etter at barnet var født, flyttet paret til Salt Lake City i Utah, der Dianas foreldre bodde. De hadde fått nok av livet i Santa Fe.

Selv om Diana og Loren ikke levde som kristne, ønsket Loren å gifte seg i en kirke. Han valgte en Adventistkirke og kontaktet pastoren. Han ba også faren sin, en adventistpastor som bor i nærheten av Chicago, om å utføre seremonien. Dette var et dilemma for begge pastorene, for Diana var ikke medlem av kirken, og paret levde ikke et kristent liv. Men etter mye bønn sa de at de følte seg presset til å «velge kjærlighetens vei». Lorens far ga veiledning før ekteskapet over telefon.

På bryllupsdagen ble Diana overrasket over å se kirkegjengere som de ikke kjente, til stede. «Hvem går vel i et bryllup med fremmede?» tenkte hun. Overraskelsen vokste da menighetsmedlemmene ga dem gaver.

Da Diana pakket ut hjemme, kom hun over en liten bok med tittelen Happiness Digest. Hun trodde det var en bok fra de tre iherdige kvinnene som hadde besøkt henne i Colorado. Hun begynte å lese den og klarte ikke å legge den fra seg. Da Loren kom hjem fra jobb, sa hun begeistret: «Dette er sannheten!» Han sa: «Å, det er Veien til Kristus, skrevet av en profet ved navn Ellen G. White». Tanken på en profet forvirret Diana, men det vokste frem et ønske i hjertet hennes om å besøke Adventistkirken og lære mer om det hun hadde lest.

Da Diana dukket opp i kirken, sa medlemmene ikke et ord. De aksepterte henne som hun var, og passet til og med barna hennes slik at hun kunne lytte. Da hun overhørte forstanderen snakke om bibelstudier, sa hun til ham: «Jeg vil studere». Loren avbrøt: «Jeg kan fortelle deg alt du ønsker å vite». Han var flau over at han ikke hadde studert sammen med henne. «Nei, jeg vil studere Bibelen på egen hånd», sa hun.

Forstanderen, Lorell Herold, og hans kone, Carol, kom hjem til dem hver uke i 28 uker. Etter hvert som Diana studerte, begynte det verdslige utseendet hennes å forandre seg. Ingen snakket med henne om det. Ingen forkynte om det. Hun mistet rett og slett interessen for verdslige ting etter hvert som menighetsmedlemmene viste henne godhet og hun lærte om Guds kjærlighet som ble utøst i Jesu liv, død og oppstandelse.

Hennes entusiasme for Bibelen overrasket Loren. Han lurte på hva han hadde gått glipp av i oppveksten og begynte å studere Bibelen på egen hånd. De to bestemte seg for å la seg døpe sammen.

Les mer om Diana i neste uke.