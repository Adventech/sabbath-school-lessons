---
title:  Vin og blod
date:  28/05/2025
---

`Les Sal 75. Les også Matt 26,26–29 og Åp 14,9–12. Hva sier salmen om noe av det som står på spill i dommen, og hvordan hjelper disse andre tekstene oss å forstå disse spørsmålene?`

Noen mener salmen ble sunget i forbindelse med den mirakuløse tilintetgjørelsen av Sanheribs hær (2 Krøn 32; 2 Kong 19) – en fortelling som ser ut til å peke frem mot den endelige tilintetgjørelsen av de ugudelige i Åpenbaringen 20. Guds folk er inne i den hellige byen sammen med sin rettferdige konge når ondskapens hærer omringer dem før de blir tilintetgjort av Gud selv.

Noe av det Gud retter opp i dommen, er maktmisbruket i verden. Falne mennesker lever ikke lenger for andre eller for Guds ære, men for seg selv. I dag lever vi på mange måter med følgene av at vi har valgt å tro at det ikke er noen mening eller objektiv moralsk standard i universet. Filosofen Friedrich Nietzsche sa at hvis vi skal finne noen mening, må vi dikte den opp selv og late som om universet er der for vår skyld. Hver enkelt oppfører seg som om han eller hun er en gud.

Man kan jo spørre seg: Hvor godt fungerte denne filosofien for Nietzsche selv? Ikke så godt. Han ble sinnssyk og kollapset på en gate i Italia etter å ha prøvd å hindre en mann i å slå en hest. De neste 11 årene tilbrakte han i en halvt katatonisk tilstand inntil sin død i 1900).

Men uansett hvor vanskelig livet blir, blir den kristne minnet om å leve med håp og ikke dømme fremtiden ut fra dagsaktuelle begivenheter. Det er lett å fortvile når vi ser at sivilisasjonens grunnpilarer undergraves av gudløse, eller av dem med et annet gudsbilde enn Bibelens. Vi lever i en tid da moralske verdier angripes mange steder i verden. Umoral som mange før ville ha skammet seg over å snakke om, hylles og applauderes offentlig.

`Vi må gjøre vårt beste for å gjøre livet bedre for andre, men hvorfor er det viktig å huske at verden må ødelegges fullstendig og bli skapt på nytt på overnaturlig vis før alt blir godt igjen?`