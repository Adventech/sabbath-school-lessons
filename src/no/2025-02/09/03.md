---
title:  Håp midt i kaoset
date:  26/05/2025
---

Mye av språket i Salmenes bok er symbolsk, men når det gjelder den delen som peker frem mot den endelige gjenopprettelsen av jorden, er det liten grunn til å tro at det bare er symbolsk. Salme 46 minner om at jorden vil bli sterkt berørt av Kristi gjenkomst. Men det er ikke bare fjellene og havet som berøres. Det store klimakset i verdens historie vil være at verdens riker går i oppløsning – de bedrøvelige styresystemene som har ført til så mye lidelse gjennom årtusener.

Til slutt vil alle disse maktene, og all den ondskap og lidelse de har påført oss, komme til veis ende.

`Les Jer 4,23–26. Hva sier dette om verdens skjebne, iallfall til det kommer en «ny himmel og en ny jord» (Åp 21,1)?`

Bibelens profetier viser hva som vil skje med verden. Synet i Daniel 7 viser et stormfullt hav som nasjonene stiger opp av. Krig og strid blåser over hedningehavet (jorden) og frembringer det ene riket etter det andre, men ingen av dem kan løse de problemene som plager menneskeheten. De verdslige lederne vi setter vår lit til, viser seg nesten alltid å være like syndige og egoistiske som resten av oss.

Ingen av de rikene Daniel fikk se, ble et trygt hjem for Guds folk (noen var bedre enn andre). Men vi vet vi er borgere av Guds rike (Fil 3,20) og at høyt over kaoset her i verden står det en trone som ikke kan rokkes (Esek 1,26). Jesus lærte at det vil bli mer kaos i verden etter som vi nærmer oss hans gjenkomst (Matt 24), men vi kan holde ut i tro uansett forhold her i verden, for vi vet at Gud ikke har mistet kontrollen og vil holde det han har lovet: «Folkeslag buldret, riker vaklet, han lot røsten runge, jorden skalv. Herren Sebaot er med oss, Jakobs Gud er vår faste borg» (Sal 46,7–8). Her og nå går det ikke så bra. Men på sikt? Takket være Jesus er det en helt annen sak.

`Verden virker kaotisk og ute av kontroll. Men hvordan kan f.eks. profetien i Daniel 7 hjelpe oss å se at det vil gå bra til slutt hvis vi er trofaste?`