---
title:  Under hans føtter
date:  27/05/2025
---

`Les Sal 47,1–4. Hva sier den om vår plass i Kristi rike?`

På lang sikt er utsiktene lyse. Frem til da har menneskene overlatt herredømmet over verden til Lucifer, og da Satan dukket opp på det himmelske rådsmøtet i Jobs bok, skrøt han av at jorden tilhørte ham. «Hvor kommer du fra?» spurte Gud. «Jeg har streifet omkring på jorden», svarte han (Job 1,7).

Satan erklærte eierskap. I oldtiden sto foten for eierskap. «Stå opp og dra omkring i landet på langs og på tvers! For det er deg jeg vil gi det til» (1 Mos 13,17), sa Gud til Abraham.

`Les 1 Tess 4,13–17 og Sak 14,4 og merk deg Kristi føtter. Hva er forskjellen på disse to tekstene, og hva sier de oss om disse to ulike, men beslektede, sidene ved Kristi herredømme over verden?`

Ellen G. White skrev om hva Kristus gjør ved slutten av tusenårsriket: «Kristus kommer ned på Oljeberget, på det stedet der han for opp til himmelen etter oppstandelsen, og der englene gjentok løftet om at han skulle komme igjen. Profeten sier ‘Da skal Herren min Gud komme, og alle hellige være med ham.’ ‘Den dagen skal han stå med føttene på Oljeberget, som ligger rett øst for Jerusalem. Og Oljeberget skal dele seg i to fra øst til vest, så det danner seg en bred dal.’ ‘Da skal Herren være konge over hele jorden.’ Når det nye Jerusalem i sin strålende prakt kommer ned fra himmelen, vil det bli på det stedet som er renset og gjort klar til å ta imot den hellige byen. Og Kristus sammen med sitt folk og englene drar inn i den.» – Ellen G. White: _Alfa og Omega_, bind 8, side 159, 160.

`Se på vårt håp i Jesus. Tenk på hvor vanskelig livet ville være hvis døden var slutten på alt, for all tid. Da ville jo alt være meningsløst, eller?`