---
title:  En hjelp i nød og alltid nær
date:  25/05/2025
---

`Les Sal 46. Hvilket håpsbudskap kan vi hente her, midt i livets uro her og nå og i det vi vet kommer over verden i den siste tid, når den store konflikten utspiller seg her?`

Salme 46 tar opp et tema vi også finner i Hebreerbrevet, om noe bedre. Jesus er bedre enn den jordiske øverstepresten, hans offer er bedre enn dyreofringene, og den himmelske helligdommen er bedre enn typene på jorden.

Men denne salmen har et annet perspektiv. Forfatteren setter ikke det gode opp mot det bedre, han setter en verden i opprør – og de følgene det har fått – opp mot løftet om det bedre som Gud har i vente for oss.

Salmen er fylt av håp og løfter og ber oss: «Hold opp! Kjenn at jeg er Gud» (Sal 46,11) midt i all den trøstesløshet og motgang, lidelse og krig vi står overfor, og hvil i vissheten om at alt dette en dag skal ta slutt og at Gud skal være «opphøyd på jorden» (Sal 46,11).

Merk deg også det som står her: «Derfor frykter vi ikke når jorden skaker, når fjellene vakler i havets dyp.» (Sal 46,3).

Vi kan ikke unngå å bli minnet om scenene som vil utspille seg ved Jesu gjenkomst: «Himmelen revnet og rullet seg sammen som en bokrull, og hvert fjell og hver øy ble flyttet fra sitt sted» (Åp 6,14). Og dette: «mens dere venter på at Guds dag skal komme, og fremskynder den. Da skal himlene bli fortært av ild, og elementene skal brenne og smelte» (2 Pet 3,12). Verden med alt det onde den fører med seg, skal ikke vare evig, og det som kommer etter den, byr på noe vi knapt kan fatte i dag. Men her og nå må vi bare holde ut, bevare troen og klamre oss til den åpenbaringen av Gud vi har i Jesus på korset.

`Hvilket håp kan du hente fra det du vet om Guds godhet, makt og karakter (tenk på korset) uansett hvor galt det står til her i verden (og vi vet at det blir verre)?`