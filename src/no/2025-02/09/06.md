---
title:  For at din frelse skal bli kjent
date:  29/05/2025
---

`Les Sal 67. Hvordan påvirker denne lovsangen din forståelse av Guds folks rolle i Åp 14,6–12?`

Ingeniører ved MIT har skapt et svart belegg som gjør gjenstander nesten usynlige når de påføres det. Det er laget av nanorør og er mange ganger mørkere enn noe annet svart materiale og kan absorbere 99,995 % av alt synlig lys. Selv med det sterkeste lys kan vi ikke se gjenstander som er påført belegget.

Salme 67 begynner med en bønn til Gud om å «la sitt ansikt lyse for oss. Da skal din vei bli kjent på jorden» (Sal 67,2–3). I frelsesplanen har Gud sørget for at syndere kan få adgang til hans umiddelbare, herlige nærvær uten å bli tilintetgjort av hans herlighet, og selv her i livet gjør Kristi kors at Guds ansikt kan skinne på oss.

Men mer enn det: Gud vil vi skal gjenspeile hans lys for resten av verden. Dette var Israels oppgave. Templet skulle være et bønnens hus for alle folkeslag: «Dem fører jeg til mitt hellige fjell og lar dem glede seg i mitt bønnehus. Brennoffer og slaktoffer fra dem gir velvilje på mitt alter. For mitt hus skal kalles et bønnens hus for alle folk.» (Jes 56,7).

Salmen minner om at Gud vil at «Da skal din vei bli kjent på jorden, din frelse blant alle folkeslag» (Sal 67,3). Guds folk har ofte sviktet her. Israels historie i GT rommer mørke kapitler, det samme gjør kirkehistorien. Det er som om vi har malt vårt hjerte med et ekstremt mørkt stoff og slår oss til ro med å absorbere Guds lys uten å reflektere det.

Iblant er det som om vi behandler Guds bevegelse i endetiden som en slags VIPlounge reservert for åndelige «frequent flyers» der vi har det fint med at alle andre sitter i støyen ved gaten uten å ha blitt forberedt på reisen som ligger foran. Men restmenigheten i Åpenbaringen 14 står ikke bare på Sion hos Kristus og soler seg i hans herlighet. De flyr over hele jorden og får folk med opp på Guds hellige fjell.

`Bør vi som fellesskap og hver for oss føle vi har plikt til å lære andre de sannhetene vi setter pris på? Forklar.`