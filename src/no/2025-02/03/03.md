---
title:  Den vakre bruden
date:  14/04/2025
---

Esekiel 16 skildrer Guds omsorg for sitt folk. Israel er et spedbarn som er etterlatt for å dø på en åker. Han tar henne med hjem, vasker henne, og når hun blir voksen, gifter han seg med henne. Det er et sterkt bilde av et usannsynlig ekteskap.

`Les Esek 16,4–14. Hva lærer ordene om brudens opphøyelse oss om Guds plan med oss?`

Gud fortalte Israel at under hans omsorg ble hun «strålende vakker» (Esek 16,13). Da Gud fant henne, syntes ingen hun var pen; hun var en utstøtt, satt ut i håp om at hun skulle dø. Men da Gud la sin elsk på henne, ble hun stadig vakrere, helt til hun ble verdens samtaleemne. Under David og Salomo var dette helt tydelig. Dronningen av Saba la sågar ut på langtur for å se Israels prakt med egne øyne!

Men Israels skjønnhet var en gave fra Gud. Hun var vakker – folk snakket om henne – fordi hun var hans brud. Gud sier denne skjønnheten «ble fullendt av den prakten jeg ga deg» (Esek 16,14).

Temaet går igjen i Bibelen: Guds brud er vakker, ikke på grunn av noe hun har gjort, men fordi Gud har overøst henne med sin gunst og gjort henne slik. Slik er også de troende vakre i Guds øyne, ikke fordi vi fortjener det, men på grunn av Guds gunst, frelsen han har overøst oss med. Vi er dekket av «Guds rettferdighet» (2 Kor 5,21).

Alt var bra inntil neste vers i Esekiel: «Men du stolte på din skjønnhet, du drev hor på ditt rykte. Du bød deg fram som hore til enhver som kom forbi.» (Esek 16,15)

Vi er skapt for å gjenspeile Guds godhet og ære. Når Guds skapninger tror at skjønnheten er deres egen, falmer den, og det skaper problemer.

`Hva er faren med å stole på vår «skjønnhet»? Dvs. hvordan kan vi finne på å tro at det er noe i oss selv som gjør oss fortjent til hans kjærlighet? Hvordan kan vi unngå åndelig stolthet?`