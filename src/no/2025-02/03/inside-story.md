---
title:  Misjonsfortelling
date:  18/04/2025
---

#### Stor bøtte med smør

_Av Andrew McChesney_

Etter at noen stjal familiens ku, skaffet mor en hund som skulle passe på den nye kua. Moren ville også at hunden skulle vokte tienden: en stor bøtte med smør.

Far, en Syvendedags Adventistpastor, satt langt borte i en sovjetisk arbeidsleir, anklaget for å holde sabbaten. Kua var den eneste inntektskilden for hans kone og hennes to små barn i den daværende sørlige sovjetrepublikken Tadsjikistan. Mor melket kua og byttet melken mot mat på et marked. Mor satte også til side 10 prosent av melken som tiende, kvernet den til smør og oppbevarte den i en bøtte. Når bøtten var full, solgte hun smøret.

En dag melket mor kua og ba de to barna vente mens hun gikk til markedet. «Ikke åpne døren», sa hun. Hun sjekket at smørbøtten sto i nærheten av hunden, som var bundet fast i hagen, og så gikk hun.

Barna ventet og ventet. Så åpnet porten seg, og en fremmed kom inn i hagen. Hunden bjeffet ikke. Mannen, som var kledd i muslimske klær, gikk bort til hunden. Det var som om hunden ikke så ham. Mannen tok opp smørbøtten, snudde seg og gikk. Senere fortalte barna begeistret mor om mannen. Ingen forsto hva som hadde skjedd.

Mange år gikk. Far ble løslatt fra arbeidsleiren og gjenopptok arbeidet som pastor. Han og mor fikk fem barn til. Den eldste datteren, Nina, giftet seg og fikk egne barn. Hun fikk også jobb med å vaske kontorene til et gjødselselskap. Nå måtte Nina gå til selskapets regnskapsfører for å få betalt. En dag da hun ventet på lønnen sin, fortalte hun regnskapsføreren om smørbøtten. Regnskapsføreren lyttet høflig helt til Nina fortalte om mannen i de muslimske klærne. «Når skjedde det?» utbrøt hun. Nina fortalte henne det. Regnskapsføreren begynte å gråte. «Vil du vite hvordan historien endte?» spurte hun. Hun fortalte at hun og hennes fire søsken vokste opp i Sibir. Foreldrene deres ble drept under andre verdenskrig, og de bodde hos bestemoren. Det var tøffe tider, og dagen kom da maten tok slutt. Bestemor ba de fem barna om å be rundt det tomme bordet. Etter bønnen banket det på døren. Utenfor sto en mann i muslimske klær. I den ene hånden holdt han en bøtte med smør. I den andre holdt han et brød.

I gjødselselskapet tryglet regnskapsføreren Nina om å fortelle henne mer om Gud. Etter hvert ga regnskapsføreren og datteren sitt hjerte til Jesus og sluttet seg til adventistkirken.

Den dag i dag er det ingen som vet hvem den mystiske mannen var. Men Liubov Brunton, Ninas datter, er ikke i tvil om at han var en engel.

«Til å være en engel tok det bare en brøkdel av et sekund å frakte bøtten med smør fra Tadsjikistan til Sibir», sier hun. «Jeg lurer bare på hvor engelen fant brødet. Jeg gleder meg til å komme til himmelen for å høre resten av historien.»