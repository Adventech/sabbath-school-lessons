---
title:  På Sions fjell
date:  19/05/2025
---

I Åpenbaringen 14 står Guds folk på Sions fjell. Det opprinnelige fjellet lå rett vest for gamlebyen i Jerusalem, og Guds folk oppfattet det som sete for Guds trone eller nærvær. Etter hvert ble tempelhøyden, som ligger på Moria-fjellet, identifisert med Sions fjell.

Denne skildringen av Guds siste dagers rest framstilles altså i et språk hentet fra helligdommen, i likhet med de fleste av Åpenbaringens viktigste scener. Takket være Lammet er Guds folk på hans hellige fjell!

`Les Sal 15 og Sal 24, der David stiller spørsmålet: «Hvem får bo på ditt hellige fjel?» Se på svaret i disse salmene og skildringen av folket som står på Sion i Åp 14,1–5. Hvilke paralleller ser du? Hvordan blir man en del av denne gruppen? Hva vil det si at de har Faderens navn skrevet på pannen (Åp 14,1)?`

Beskrivelsen av dem som får komme inn i Guds nærhet i Davids salme, legger lista ganske høyt. Hvem kan vel si at vi alltid har vært hele i vår ferd? Eller at vi alltid har talt sannhet fra hjertet (Sal 15,2)? Ingen kan si at vi «skal aldri vakle» (Sal 15,5). Sier vi at vi ikke har syndet, har vi ingen sannhet i oss (1 Joh 1,8).

Vi kan bare komme frem til at det er Lammet som gjør at vi kan stå på Sion. Davids salme nevner ikke Lammet, men plutselig dukker det opp i beskrivelsen i Åpenbaringen 14. Det er nesten som om Åpenbaringen 14 er et svar på Davids spørsmål. Nå som Guds lam har tatt plass på Sions fjell, i helligdommen, kan vi også være der, takket være hans fullkomne rettferdighet som vi tilregnes i tro. Vi kan ha «frimodighet ved Jesu blod til å gå inn i helligdommen, dit han har innviet en ny og levende vei for oss gjennom forhenget, som er hans kropp» (Hebr 10,19–20). Uten hans blod ville vi ikke ha hatt noe håp.

`Tenk på Bibelens løfter om seier over synd. Men til tross for løftene kommer vi til kort overfor det eksempelet Jesus har satt for oss og trenger hans fullkomne liv som vår stedfortreder. Hvorfor?`