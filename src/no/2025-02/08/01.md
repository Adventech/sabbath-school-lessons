---
title:  'I Salmene: Del 1'
date:  17/05/2025
---

### Bakgrunnsstoff
Hebr 9,11–15, Sal 122, Sal 15, Sal 24, 2 Mos 33,18–23, Sal 5, Sal 51,9–17

> <p>Minnevers</p>
> Og jeg så, og se! – Lammet sto på Sions fjell, og sammen med ham de 144 000 som hadde Lammets navn og navnet til Lammets Far skrevet på pannen (Åp 14,1).

Adventister er vant til å lete i GTs fortellinger for å forstå symbolene i Åpenbaringen. Dette er imidlertid ikke den eneste gode kilden.

En spesielt rik kilde er Salmenes bok, en poesisamling som utforsker mange av menneskets erfaringer og samspill med Gud – alt fra fortvilelse over synd og lidelse til spontan glede over hans nærvær og hans mange løfter om tilgivelse og frelse.

En nærlesning av Salmene gir detaljer som gjør Åpenbaringen levende, særlig Åp 14, som beskriver Guds restkirkes siste oppgave på jorden. Guds folk i de siste dager har fått samme oppdrag som Israel: Vi skal være et lys for folkeslagene, et siste barmhjertig kall til alle om å tilbe og adlyde Skaperen.

Noen av detaljene i Guds sangbok kan gi ny innsikt i og forståelse av vår rolle i den siste fasen av verdens historie.