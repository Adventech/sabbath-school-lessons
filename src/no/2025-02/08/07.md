---
title:  Til fordypning
date:  23/05/2025
---

«Hans salmer beskriver hele skalaen av menneskelig erfaring, fra skyldfølelsens og selvfordømmelsens dyp til den mest opphøyede tro og det inderligste samfunn med Gud. Hans livshistorie viser at synd bare bringer skam og ulykke, men at Guds kjærlighet og nåde rekker ned til de største dyp, og at troen kan løfte den botferdige synder opp og gi ham barnekår hos Gud. Av alle de forsikringer vi finner i Guds ord, er dette et av de kraftigste vitnesbyrd om hans trofasthet og rettferdighet og hans nådespakt. […]

‘Jeg sluttet en pakt med min utvalgte, gav et hellig løfte til David, min tjener: … Min hånd skal holde ham oppe, min arm skal gi ham styrke. Trofast og god vil jeg være mot ham, i mitt navn skal han få større kraft. Jeg lar hans velde nå til havet, hans makt til elvene i øst. Han skal rope til meg: Du er min far, min Gud og min frelsende klippe. Ja, jeg gjør ham til min førstefødte, den høyeste blant kongene på jorden. Min troskap mot ham bevarer jeg for evig, min pakt med ham skal stå ved lag.’» – Ellen G. White: _Alfa og Omega_, bind 2, side 328.

**Forslag til samtale**

`Vi mennesker har vært en ynkelig fiasko når det gjelder å holde vår del av Guds pakter med oss. David, «mannen etter Guds eget hjerte», ble brukt til å formidle frelsens vilkår til tross for store feilgrep. Hvordan er David et forbilde på Jesus, han som holdt Guds pakt fullt og helt på vegne av oss? Og hvorfor er det Jesus gjorde for oss, vårt eneste håp?`

`Hvilke avsnitt i Salmene har betydd spesielt mye for deg fordi de gjenspeiler erfaringer du har hatt?`

`Hvorfor nevnes tempelet så ofte i Salmene? Hva kan vi lære av Davids kjærlighet til helligdommen? Hvordan kan dette hjelpe oss å sette pris på det vi har i Jesus som vår øversteprest i himmelen, der han «sitter ved Guds høyre hånd, og han ber for oss» (Rom 8,34)? Hvorfor trenger vi at Kristus går i forbønn for oss i himmelen selv om vi er frelst?`

`Hvordan har du opplevd at Gud «kan løfte den botferdige synder opp og gi ham barnekår hos Gud» etter at synd har brakt «skam og ulykke»? (se Ellen G. Whites sitat ovenfor).`