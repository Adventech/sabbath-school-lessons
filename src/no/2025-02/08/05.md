---
title:  Salme 5
date:  21/05/2025
---

`Les Sal 5. Her skiller David mellom de fortapte og de frelste. Sammenlign ordene i denne salmen med språket i Åp 14,1–12. Hva er likt, og hva har dette å si for din forståelse av hva det er å tilhøre den siste rest av Guds bevegelse?`

Legg merke til at David sier at det onde ikke får bo hos Gud (Sal 5,5). Poenget med tabernaklet var at Gud skulle bo hos sitt folk, og det samme gjelder Kristi rike (se Åp 21,3). De som vil komme nær Guds trone, må være frelst.

Vi ser også at David beskriver en tilbedelse i Sal 5,8 som står sentralt i den store striden. I Åpenbaringen 13 er «tilbedelse» nevnt fem ganger, og de tre englebudskapene oppfordrer verden til å «tilbe ham som skapte». David forteller at han «frykter» Gud, og restens budskap kaller verden tilbake til å «frykt[e] Gud og gi ham æren! For nå er timen kommet da han skal holde dom» (Åp 14,7).

Det sies også om de frelste i Åpenbaringen 14 at «i deres munn ble det ikke funnet løgn» (Åp 14,5). De taler sannhet og gjenspeiler Guds rettferdige karakter i ord og handling. Ifølge David er det «ikke sannhet» i de ugudeliges munn (Sal 5,10).

Johannes skildrer altså en forbløffende scene i denne delen av Åpenbaringen: Syndere har blitt reddet tilbake fra døden og får stå i Guds nærhet. De fortjener det ikke, men de har fått det fordi Guds Lam står sammen med dem. De er tilgitt og frikjøpt, og de behøver ikke lenger å bære sin egen skyld (sammenlign dette med Sal 5,11) fordi Guds Lam har båret den (jf. Jes 53,12 og 2 Kor 5,21).

Når vi har fått Guds navn skrevet i hjertet, er det ikke lett å tie. Guds folk fremfører et siste tilbud om nåde med «høy røst» (Åp 14,7). «Men alle som søker tilflukt hos deg, skal glede seg, alltid skal de juble. Du verner dem. De fryder seg i deg, de som elsker ditt navn» (Sal 5,12).

`Tenk deg at du står foran en hellig og fullkommen Gud i dommen, og alt du har gjort ligger åpent for ham. Hvilket behov for Kristus har du da?`