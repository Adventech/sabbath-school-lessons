---
title:  Misjonsfortelling
date:  23/05/2025
---

#### Del 4: Eks-adventistens kjæreste

_Av Andrew McChesney_

Dianas tanker vendte tilbake til Gud etter at den beroligende stemmen hindret henne i å begå selvmord. Den søndagen tok hun med seg de tre barna sine til en liten kirke i Santa Fe i New Mexico. De satt på kirkebenken helt til kirkemusikerne begynte å spille. Hun likte ikke musikken hun hørte fra plattformen. Den minnet henne om en dårlig del av livet hennes. Hun gikk ut av kirken sammen med barna.

Dianas liv så ut til å gå fra vondt til verre. Tyver brøt seg inn i leiligheten hennes og tok det lille hun hadde. Hun ble gravid med en voldelig kjæreste, og hans eneste svar var: «Jeg skal betale for aborten». En kveld, etter at barna hadde lagt seg, satt hun i mørket i stuen fylt av skam og selvhat. I sinne ropte hun til Gud: «Er det dette du har reddet meg for?» Sinnet gikk over i gråt da hun husket tilbake på årene hun hadde kjempet. «Jesus», bønnfalt hun, «jeg trenger deg». Med ett kjente hun en intens strøm av energi fylle henne. Rommet var bekmørkt, men det virket som om det var fylt av lys. Det var som om hun ble omfavnet av Gud fra himmelen. En overveldende følelse av glede, fred og kjærlighet fylte hele henne. Kort tid etter falt hun i en dyp, fredfull søvn. Om morgenen var de intense følelsene borte, men hun merket at noe var annerledes.

Noen måneder senere møtte hun en merkelig og særegen person. Loren Fish var syvendedagsadventist i fjerde generasjon. Faren var pastor og menighetsstifter. Men i løpet av det første året på college hadde Loren kommet bort fra Gud, begynt å drikke og til slutt droppet ut. Han møtte Diana på en danseklubb i Santa Fe, New Mexico, og ba henne om skyss hjem. Diana syntes den fremmede var irriterende, men hun ga ham skyss. Etter det lot Loren henne ikke være i fred. Han fant ut hvor hun jobbet og besøkte henne der. Diana var ikke interessert i å innlede et nytt forhold. Hun hadde ikke forlatt det dårlige forholdet hun var i. Dessuten var Loren 4 ½ år yngre, og han virket naiv og umoden. Egentlig ville hun ikke at han skulle vite hvor ille hun hadde det, og hun ville ikke bli såret igjen. Så hun skjøv ham fra seg. Loren forlot Santa Fe og slo seg ned i nærheten av Chicago.

En kveld ringte Loren etter at Dianas kjæreste var blitt voldelig og hadde skåret opp bildekkene hennes og angrepet henne på parkeringsplassen til avisen der de begge jobbet. Diana ble glad for å høre stemmen hans, og hun husket at hun følte seg trygg sammen med ham. «Du kan komme og besøke meg når du vil», sa hun til ham. Loren kom den helgen, og han dro aldri igjen.

Les mer om Diana i neste uke.