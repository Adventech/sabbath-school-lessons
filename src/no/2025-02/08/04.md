---
title:  Loven i hjertet
date:  20/05/2025
---

Den resten som står på Sion, har et navn skrevet i pannen: Faderens og Lammets navn. (Dette er neppe to ulike navn. Jesus er jo selve bildet av Faderen!) Et «navn» i Skriften er mer enn en merkelapp å tiltale folk med, det står for karakter. Den dag i dag sier vi at noen har et «godt navn» når vi har høye tanker om dem.

`Les 2 Mos 33,18–23; 2 Mos 34,1–7 og Sal 119,55. Hva lovte Gud å vise Moses da han ba om å få se Guds herlighet? Hva skjedde da Gud forkynte sitt navn for Moses (2 Mos 34,5)?`

Noen forestiller seg Guds herlighet som et utilnærmelig, strålende lys, og det er jo en treffende beskrivelse. Men Guds herlighet er mer enn et visuelt skue. Hans herlighet er hans karakter. Det samme gjelder Guds navn.

Når Bibelen beskriver en rest med Guds navn skrevet i pannen, er det ikke snakk om bokstaver som står der. Det er å ha Guds karakter skrevet i sinnet, i hjertet, og derfor gjenspeiler vi Guds kjærlighet og karakter. Du har blitt trukket nær Gud og elsker ham for den han er og for det han har gjort for deg.

Når beskriver Gud seg selv for Moses? Jo, da han gir Moses et nytt eksemplar av De ti bud, som er en avskrift av hans karakter. Og de som har Guds «navn» i Åpenbaringen 14 omtales som de som «holder Guds bud». Og legg merke til det Hebreerbrevet sier: «‘Dette er pakten jeg vil slutte med dem i dager som kommer, sier Herren: Jeg vil legge mine lovbud i deres hjerte og skrive dem i deres sinn.’ Og så: ‘Jeg vil ikke lenger huske syndene deres og all deres urett’» (Hebr 10,16–17). Dette er evangeliet: Guds lov gjenspeiles nok i vårt liv, men vi er likevel avhengig av at syndene våre «ikke lenger» huskes.

Guds navn er hans karakter. Hans morallov er en avskrift av hans karakter. Og de som står på Guds hellige ås i de siste dager, er fylt av kjærlighet til Gud, en kjærlighet som viser seg i lydighet mot hans vilje.

`Hvilken betydning har Guds lov hvis vi er frelst ved tro og ikke ved loven? (Se 1 Joh 5,3.)`