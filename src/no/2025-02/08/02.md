---
title:  Vår øversteprest
date:  18/05/2025
---

Da Moses ledet byggingen av tabernaklet, fikk han ikke gjøre akkurat som han selv ville. Gud ga ham en plan å følge. «Se til at du gjør arbeidet etter den modellen som ble vist deg på fjellet!» (2 Mos 25,40). I Hebreerbrevet ser vi at mønsteret som ble brukt, var tatt fra en høyere virkelighet, helligdommen i himmelen.

`Les Hebr 9,11–15, om Kristus som vår øversteprest i himmelens helligdom. Hva sier dette om hva han gjør for oss?`

Den jordiske helligdommen foregrep Jesus med utrolig detaljrikdom, fra presten og ofringene til møblene og andre detaljer. Alt taler om Jesus.

Åpenbaringen er rik på bilder fra helligdommen. Vi finner helligdommens lysestake i åpningsversene, paktens ark i kapittel fire, og det er mange andre hentydninger til tempelet. Uten en forståelse av helligdommen i GT er det umulig å forstå hva Johannes vil med sine syner. Paulus skriver at Israels opplevelser «skulle være til advarsel. Det ble skrevet til rettledning for oss, og til oss er de siste tider kommet» (1 Kor 10,11).

Vi kan lære mye av tempelet. I Salmenes bok får vi et viktig bidrag til å forstå noe av det: hvordan Guds folk forholdt seg til tempelet. Vi får glimt av Davids forhold til helligdommen og dens funksjoner, og vi ser hvordan Guds folk reagerte på det Messias ville gjøre for dem. Det er ikke bare forbildene som hjelper oss å se Jesus; vi kan også hente lærdom i de personlige erfaringene de hadde som forsto hva Gud lærte oss med helligdommen og hente lærdom for oss selv og vår egen erfaring med Gud.

`Les Sal 122. Vi kan ikke bokstavelig talt besøke «Herrens hus» her på jorden, men hvilke deler av salmen kan få oss til å tenke på hva Jesus har gjort for oss? Merk deg temaene fred, trygghet, lovprisning og dom.`