---
title:  Fikk det dere ba om
date:  22/04/2025
---

Opprinnelig skulle ikke Israel ha en jordisk monark, slik andre folk hadde. Men etter hvert vaklet folkets tro, og de lengtet etter det «folkeslagene» hadde.

`Les 1 Sam 8,4–18. Hvorfor likte de eldste tanken om en konge, tror du? Hvordan kan vi falle for lignende fristelser?`

Det er verdt å merke seg at ønsket om en konge var en avvisning av Guds herredømme over sitt folk. Nasjonen var opprettet slik at den sto direkte til ansvar for Skaperen, og forholdet til ham ble bl.a. synliggjort i helligdommen og gudstjenestene der. Ønsket om en konge ville påføre dem de lidelsene som hedningefolkenes kongedømmer hadde opplevd: innrullering i kongens kriger, konfiskering, skattlegging og andre ulykker. De ville få se at menneskelige makthavere har lett for å styre til egen fordel i stedet for å styre mildt, slik Gud gjør.

Den nye ordningen ville også bli varig: De ville få det de ba om, men når de så det var verre, ville de måtte leve med det. «Når den dagen kommer, skal dere skrike høyt over kongen dere valgte. Men Herren skal ikke svare dere den dagen.» (1 Sam 8,18).

Gud kjenner sitt folks svakhet, og han forutså tidlig at Israel ville be om en konge. Det gjorde de, og mye av bibelhistorien handler om følgene av det valget.

Les 5 Mos 17,14–20. Merk at Gud ikke sier: «Jeg vil gi dem en konge», men at det er folket som vil ha en. Gud innførte sikkerhetsmekanismer for å verne dem mot noen av de uheldige sidene ved et menneskelig styre – men historien om folket og kongene viste at sikkerhetstiltakene ofte ble ignorert.

Det er bare å se på Israels historie etter at de bestemte seg for å ha en konge, så ser man hvordan det gikk under kongene. Noen var bedre enn andre, men selv de «gode» gjorde feil (tenk på David og Batseba). Folket levde under den ene kongen etter den andre som gjorde «det som var ondt i Herrens øyne» (se 1 Kong 11,6; 1 Kong 15,26; 1 Kong 16,30; 2 Kong 3,2 osv.).

Den gang som nå har alle menneskelige regjeringer én ting til felles: syndere som styrer andre syndere. Så hva kan vel gå galt?