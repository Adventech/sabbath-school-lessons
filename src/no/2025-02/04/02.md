---
title:  Nimrod og Ninive
date:  20/04/2025
---

Edens hage skulle være menneskenes ideelle hjem. Da synden kom til, måtte Gud skille oss fra hagen og livets tre, iallfall for en tid.

Utenfor hagen måtte mennesket arbeide hardt for å forsørge seg. Livet ble hardere; vi måtte leve med smerte og hardt arbeid (1 Mos 3,16–19). De to første stolte på at den rettmessige kongen ville vise dem en vei tilbake til hagen, og de ofret ved inngangen til Edens hage i forventning om den redningen som Gud hadde tilbudt menneskene fra første stund.

«Edens hage ble på jorden lenge etter at mennesket var blitt forvist fra dens skjønne stier. […] Hit kom Adam og hans sønner for å tilbe Gud. Her fornyet de sitt løfte om lydighet mot den loven som de hadde overtrådt, med den følge at de var blitt forvist fra Eden. Da urettferdighetens flodbølge oversvømte verden, og menneskenes ondskap resulterte i at de ble tilintetgjort i en vannflom, ble Eden fjernet fra jorden av ham som hadde plantet den. Men ved den endelige gjenopprettelsen når det skal bli ‘en ny himmel og en ny jord’, skal også Eden bli gjenopprettet enda vakrere enn i begynnelsen.» – Ellen G. White: _Alfa og Omega_, bind 1, side 42.

Men andre arbeidet med egne «løsninger» på de nye problemene, og vi ser fremveksten av bystater, et forsøk på å skape et enklere liv og kanskje også et forsøk på å vinne tilbake det som gikk tapt i Eden.

`Les 1 Mos 10,1–12. Her nevner Bibelen flere sentrale politiske aktører som vi finner i resten av Bibelen, deriblant Ninive og Babylon. Hva kan vi utlede av disse tekstene i lys av det vi vet om disse byenes rolle senere?`

Noen har lest om Nimrod og tenkt at han er en edel helt, slik som heltene i hedensk mytologi. Men når Bibelen beskriver ham som «mektig på jorden» og «en mektig jeger for Herrens ansikt», er det ingen hyllest. Nimrod er stor i egne øyne, og han står «for» Herren i den forstand at han trosser Gud. I disse tekstene ser vi opprøret mot Gud gripe om seg, et opprør som vil vare helt til det er slutt på alle opprør.

`Hvorfor er opprør mot Gud en mer fordekt synd enn vi ofte er klar over? Hvordan kan vi verne oss mot slikt?`