---
title:  Abraham blir kalt
date:  21/04/2025
---

I 1. Mosebok 10 ser vi at flere nasjoner blir født. Ordet som ofte oversettes med «nasjoner» er goyim og kan også vise til hedninger. 1. Mosebok 10 forteller at menneskeheten delte seg opp i land, språk, familier og «folkeslag» (1 Mos 10,5; se Åp 14,6).

Rett etter at dette begrepet dukker opp, kaller Gud Abraham ut av et av disse folkeslagene for å skille seg fra dem og det de står for.

`Les 1 Mos 12,1–9. Hvorfor kalte Gud Abram (senere Abraham) bort fra hans hjemland?`

Gud ville bruke Abraham til å skape et folk som skulle være en kontrast til de andre rikene. De skulle bare ha Gud som konge og vise hva som ville skje hvis menneskene kom tilbake til Skaperen. Israel ble til for å være til velsignelse for «alle slekter på jorden» (1 Mos 12,3). Gud ga dem lys og fortrinn som verden ikke hadde sett maken til siden vannflommen.

`Les 5 Mos 4,5–9. Hva sa Gud til Abrahams etterkommere, det folket som var oppfyllelsen av løftet Gud hadde gitt Abraham?`

Dette var ikke en enkelt person som vitnet lokalt; et helt folk skulle arbeide sammen og i samarbeid med Gud for å fremstille hans karakters herlighet. Og det var ikke bare de «forskrifter og lover» Gud hadde gitt dem, som gjorde dem spesielle, men det at de holdt dem. Det ville få folk til å si: «Så klokt og forstandig det er, dette store folket!» (5 Mos 4,6). Men hvis de sannhetene de hadde fått, ikke ble fulgt, ville de bringe forbannelse og død, om de var aldri så flotte.

`Gjelder prinsippet om ikke bare å kjenne sannhetene, men å følge dem, også dagens adventister. Hvorfor?`