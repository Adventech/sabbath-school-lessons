---
title:  Misjonsfortelling
date:  25/04/2025
---

#### Familie eller Jesus

_Av Andrew McChesney_

Etter å ha blitt Syvendedags Adventist fikk Pedro Arnaldo problemer hjemme i Beira i Mosambik. Derfor reiste han rundt 100 mil sørover til Mosambiks hovedstad Maputo og flyttet inn hos søsteren og mannen hennes.

Alt gikk bra helt til Pedro gikk på sabbatsgudstjeneste i en Adventistkirke. Den dagen innkalte søsteren hans og mannen hennes til et møte.

«Du kan ikke gå i Adventistkirken, for det er ikke en god kirke», sa søsteren.

«Hvis du nekter å høre på oss, må du forlate hjemmet vårt», sa mannen hennes.

Pedro hadde ingen steder å dra. Han kunne ikke dra tilbake til Beira. Han hadde ingen annen familie i Maputo. Han ba.

Neste sabbat stanset søsteren ham da han var på vei ut av huset for å gå i kirken.

«Går du fortsatt i kirken din?» sa hun. «Når du kommer tilbake, må du finne deg et nytt sted å bo fordi du nekter å følge husordensreglene»

Pedro gikk til kirken og ba kirkemedlemmene om å be for ham. Han var ikke opprørt. Han visste at dette ikke var en konflikt med søsteren og mannen hennes, men en del av en åndelig kamp mellom Gud og Satan. Bibelen sier: «For vår kamp er ikke mot kjøtt og blod, men mot makter og åndskrefter, mot verdens herskere i dette mørket, mot ondskapens åndehær i himmelrommet.» (Ef 6,12).

Pedro tok dette verset til seg, i tillegg til det neste, der det står: «Ta derfor på dere hele Guds rustning, så dere kan stå imot på den onde dag, og når dere har gjort alt, kan dere bli stående». Han bestemte seg for å ta på seg hele Guds rustning ved å stå fast med Guds styrke.

Da Pedro kom hjem, ble han beordret til å dra. Han bodde hos en venn i to dager. Så ble han tatt imot av en adventistkvinne som ga ham jobb med å passe huset sitt. Han kunne gå i kirken på sabbaten og slapp å bekymre seg for å jobbe på Guds hellige dag.

Ti år senere bor Pedro sammen med søsteren og mannen hennes igjen, og de har et godt forhold. Selv om de ikke holder sabbat, forbyr de ham ikke lenger å gå i kirken.

«Jeg tok på meg Guds rustning», sa Pedro. «Jeg kjempet og vant, og jeg kan gjøre alt ved Kristus, som gir meg styrke. Herren kan gjøre hva som helst. Det er bare å sette sin lit til ham.»