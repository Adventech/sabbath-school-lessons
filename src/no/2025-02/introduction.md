### Profetienes forløpere Forord

Under den første Gulfkrigen (1991) var en kjent protestantisk forfatter og foredragsholder sikker på at Åpenbaringen hadde forutsagt den konflikten. Han begrunnet det med at noen av helikoptrene i krigen lignet gresshoppene i Åpenbaringen 9. «Og da den åpnet brønnen, steg det røyk opp, som røyken fra en stor ovn, så solen og luften ble formørket av røyken fra brønnen. Ut av røyken kom det gresshopper som spredte seg over jorden, og de fikk samme makt som skorpionene på jorden.» (Åp 9,2–3).

Neppe den beste måten å tolke bibelske profetier på, men slikt er ganske vanlig. I flere tiår har det kommet bøker, artikler, videoer og nå også nettsteder som tar opp profetier og serverer forutsigelser og dateringer om de siste ting – som regel om krig og uro i Midtøsten.

Og hver gang har de tatt feil. Som syvendedagsadventister, har vi Kristus i sentrum, ikke steder i Midtøsten og de militære konfliktene som utspiller seg der. Vi ser profetiene gjennom den store konflikten mellom Kristus og Satan – en åndskamp som topper seg når Guds folk (se Åp 12,17; Åp 14,12) står i den siste krisen, som dreier seg om tilbedelse av Skaperen (se Åp 14,7) eller dyret og dets bilde.

Daniel 2 er en nøkkel til å forstå profetiene. Kapittelet inneholder ikke bare en historisk skisse av profetiene, men også en tolkningsnøkkel til å forstå dem.

I Daniel 2 skildres de fire verdensrikene Babylon, Media-Persia, Hellas og Roma, som blir fulgt av at Gud oppretter sitt evighetsrike, «som aldri i evighet skal gå til grunne og ikke bli overgitt til noe annet folk. Det skal knuse og gjøre ende på alle de andre rikene, men selv skal det bestå til evig tid.» (vers 44). Parallellprofetiene i Daniel 7 og 8 følger den samme skissen, nemlig at rikene kommer og går helt til Guds rike blir opprettet for evig.

I Daniel 7 sier engelen: «Disse store dyrene, fire i tallet, betegner fire konger som skal stå fram på jorden. Men Den høyestes hellige skal motta kongeriket og beholde det til evig tid, i evigheters evighet.» (Dan 7,17–18).

Fire verdensriker (Babylon, Media-Persia, Hellas og Roma) følger en ubrutt rekke gjennom historien inntil Gud oppretter sitt permanente rike etter Jesu gjenkomst.

Vi befinner oss fortsatt i Romerrikets tid, det fjerde og siste jordiske riket før Jesus kommer tilbake.

Ut fra dette historiske perspektivet skal vi se hvordan vi kan tolke Bibelens profetier, nærmere bestemt noen av de allusjonene, historiene, bildene og metaforene som avdekker profetiens sannhet og de siste ting.

Vi starter med skapelsen og 1. Mosebok. Den er viktig for å forstå ikke bare profetiene, men også det som følger etter, spesielt korset og Jesu soning – og går videre til Babels tårn, helligdomstjenesten, salmene og noen av ekteskapene i GT. I alt dette finner vi bilder, symboler og metaforer som, når de studeres i bønn og med et ydmykt sinn, vil bidra til å gjøre endetidsprofetiene (spesielt de i Åpenbaringen) mer levende.

Ett kvartal er ikke nok til å forstå alle historiene og bildene som bidrar til å åpne den profetiske sannhet. Kanskje trenger vi en evighet til det. Imens vil vi ved Guds nåde studere det vi kan.

_Shawn Boonstra er taler og leder på Voice of Prophecy._