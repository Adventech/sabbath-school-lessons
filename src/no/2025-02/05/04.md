---
title:  Daniel 7
date:  29/04/2025
---

Drømmen i Daniel 2 ble først lagt frem for en babylonsk konge. Men synet i Daniel 7 ble gitt til en hebraisk profet, en av Guds paktsfolk.

Daniel får se det samme emnet som Nebukadnesar, men i et annet lys. I stedet for en statue ser han folkeslag som stiger opp av havet etter at vinden har virvlet opp vannet. Disse folkene var stadig i strid med hverandre slik at maktbalansen stadig endret seg. Vers som Sal 65,6–9; Jes 17,12–13 og Jer 46,7–8 bruker flom og bølger til å skildre kaoset blant folkeslagene.

I kontrast til dette var det lovede land, iallfall for en stund, en fredens og trygghetens øy midt i et hav av hedenske riker – en hellig nasjon bygget på Guds faste grunnvoll til forskjell fra de uregjerlige folkene rundt det.

`Les Dan 7,1–3. Det er mye bevegelse i denne scenen. Hva kan billedspråket lære oss, f.eks. det at dyret stiger opp av havet?`

Daniel ser hedningenes kaotiske krigføring fra stranden da dyrene plutselig kommer opp på land – inn på hans område. Nå ble hedningenes problemer hans folks problemer. De hadde valgt å leve som hedninger, så nå skulle de leve med (og under) hedninger. Etter det babylonske overherredømmet fikk Guds paktsfolk aldri mer noen full eller langvarig selvstendighet.

Denne frihetsberøvelsen må Guds folk i dag leve med helt til tidenes ende, når Kristus igjen får sin rette plass som vår konge. I NT fortsatte Guds folk å leve under Romerrikets jernhæl, og siden under forfølgelsene under det lille hornet, det hedenske Romas etterfølger.

Historisk sett har noen nasjoner hatt det bedre enn andre, og noen epoker har vært fredeligere enn andre, men for det store flertallet har det gått fra den ene tragedien til den andre, fra den ene undertrykkeren til den neste. Og ofte har dette skjedd under herskere som har påstått at de bare har tenkt på sitt folks beste. For en kontrast til det styresettet som Gud hadde ønsket for sitt folk, om de bare hadde valgt det.

`Hvordan kan Rom 3,10–19 forklare mye av det som skjer i vår verden? Og hvordan viser vers 19 hvorfor evangeliet er så sårt tiltrengt i vårt liv?`