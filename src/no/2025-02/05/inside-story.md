---
title:  Misjonsfortelling
date:  02/05/2025
---

#### Del 1: En jentes religion

_Av Andrew McChesney_

Som 12-åring begynte Diana å drikke alkohol, røyke marihuana og høre på hardrock. Midt i festingen begynte hun å tenke på Gud.

Gud hadde ikke vært noen stor del av Dianas tidlige barndom. Faren tilbrakte mye tid utenlands som sjømann i marinen, og som mange andre militærfamilier flyttet familien hvert annet eller tredje år. Noen få ganger tok moren henne og søstrene med i kirken på søndager da de var små og bodde i Florida.

Diana fikk muligheten til å delta på feriebibelskole da hun var 10 år gammel, mens hun bodde i Norfolk i Virginia. En buss fra baptistkirken kjørte forbi nabolaget hennes og hentet henne og storesøsteren. Hun lærte Johannes 3,16 og rekkefølgen på Bibelens bøker utenat. Hun lærte om misjonærer og respekt for Guds uforanderlige ord. Hun valgte å la seg døpe. Kirken ga henne et åndelig fundament. Utenfor kirken var det en annen historie. Diana ble utsatt for overgrep, og traumene kom til å prege henne i årevis.

Da hun var 12 år gammel, flyttet familien igjen, denne gangen til Albuquerque i New Mexico. Mange av barna i nabolaget brukte alkohol og narkotika, og Diana ble en av dem.

Som 14-åring flyttet Diana med familien til Monte Vista i Colorado. Mens hun røykte marihuana sammen med sine nye venner, snakket hun av og til om Gud. Da hun var 16 år gammel, ble mange av vennene hennes pålagt å delta i religionsundervisning. Diana ønsket å få et dypere forhold til vennene sine og deltok i timene sammen med dem. I løpet av en time erklærte presten at kirkens autoritet sto over Guds ords autoritet fordi kirken hadde endret Guds tilbedelsesdag fra den bibelske syvende dagen, lørdag, til den første dagen, søndag.

Diana ble sjokkert og bekymret. Hun husket at hun hadde lært at Guds ord ikke kunne endres. Hun undret seg: «Hvorfor tilber folk på den første dagen når det står tydelig i Bibelen at det er den syvende dagen?» Diana bestemte seg for å fullføre religionsundervisningen, men ikke for å gå i kirken. Hun fortsatte å drikke, bruke narkotika og lytte til hardrock. Etter hvert ble dette identiteten, livet og religionen hennes.

Denne misjonshistorien gir et innblikk i hvordan Gud på mirakuløst vis virket i livet til Diana Fish, utviklingssjef for Holbrook Seventh-day Adventist Indian School i USA, som mottok det trettende sabbatsofferet i 2021. Takk for at du støtter forkynnelsen av evangeliet med dette kvartalets trettende sabbatsoffer på 28. juni. Les mer om Diana i neste uke.