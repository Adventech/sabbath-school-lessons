---
title:  Daniel 2
date:  28/04/2025
---

Under det babylonske fangenskapet ga Gud profeten Daniel den mest overbevisende skildringen vi har av forholdet mellom Guds folk og verdens riker. Hans folk var ikke lenger selvstendige; nå fikk de se følgene av sine valg (og kanskje lære av dem?).

`Les Dan 2,31–35, som gir et panoramabilde av verdenshistorien frem til tidens ende. Hvilke viktige sannheter finner vi i denne profetien?`

På slutten av 1800-tallet var det mange som trodde på menneskets fremskritt. Verdensutstillingen i Paris (1900) var et bemerkelsesverdig utstillingsvindu for optimisme om fremtiden. Med alle de teknologiske og vitenskapelige fremskrittene ville mange av våre største problemer være over! Da verden gikk inn i det 20. århundre, var mange optimistiske og trodde på opplysningstidens idealer – som at mennesket ble stadig bedre og fornuftens seier ville innvarsle en vidunderlig ny tid for menneskene.

Men første verdenskrig knuste disse drømmene, og ved slutten av 1900-tallet hadde vi mistet mer enn 200 millioner mennesker i krig. Vi hadde nok gjort teknologiske fremskritt, men ikke moralske. For å omskrive Dr. Martin Luther King Jrs ord, så kan vi styre raketter, men villeder mennesker. Og det er en farlig kombinasjon.

Mange har lagt merke til at metallene i Daniel 2 går fra de mest verdifulle til de minst verdifulle: Gull forringes til sølv, sølv forringes til messing, og messing til jern, helt til vi ender opp med bare jern og leire.

Charles Darwin, Karl Marx og andre av 1800-tallets tenkere prøvde å overbevise oss om at mennesket er på vei oppover – at vi utvikler oss biologisk og sosialt. Og tilværelsen har jo på noen måter blitt bedre (iallfall på det fysiske plan), men hvem er egentlig optimist når det gjelder fred, sikkerhet og velstand her i verden, slik den styres i dag?

`Jesus sa: «Dere skal høre om kriger, og det skal gå rykter om krig. … Folk skal reise seg mot folk og rike mot rike, og det skal være hungersnød og jordskjelv mange steder.» (Matt 24,6–7). Er det noen trøst at vi har blitt advart? Hvorfor?`