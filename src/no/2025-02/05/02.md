---
title:  Det aller første budet
date:  27/04/2025
---

Edens hage var Guds første folks klasserom, et sted der deres samspill med skaperverket skulle lære dem og deres etterkommere stadig mer om Skaperen. «Det hellige paret var ikke bare barn under Guds faderlige vern og omsorg» skrev Ellen G. White, «De var også elever som tok lærdom fra den allvise skaper. […] Hemmelighetene i det synlige univers – ‘et underverk av ham som vet alt’ – var for dem en uuttømmelig kilde til undervisning og fryd.» – _Alfa og Omega_, bind 1, side 30.

`Les 1 Mos 2,9–17. Hva var det første budet Gud ga menneskene, og hvorfor var det viktig?`

Første gang Gud brukte roten tswh, «å befale», var i 1 Mos 2,16–17, da han forbød oss å spise av treet til kunnskap om godt og ondt. Hvordan kan kunnskap være forbudt? Er det ikke alltid nyttig å erfare og vite mer?

Ikke om vi skal tro Skriften: Gud ville gi sitt folk grundig undervisning, men skåne dem for kroniske lidelser som en del kunnskap kunne føre til, f.eks. det som skjedde senere da folket valgte å styre seg selv i stedet for å bli styrt av Gud.

Da Israel ba om en konge, la Gud frem følgene av dette (som vi så sist uke), og han fortalte at valget om å gå bort fra hans direkte styre ville vare til tidenes ende.

Etter som Israels konger ble stadig mer ugudelige, ble Guds paktsfolk så verdslig og kom så langt bort fra sitt formål at han ga dem enda mer av det de ville ha: menneskelig styre.

Det kan være nyttig å lese Daniels bok mot dette bakteppet: Verdensrikenes fremmarsj som skildres i boken, er ikke bare en anklage mot «folkeslagene» – det er også en anklage mot Israels svikt, at de ikke fulgte hans mitswot (bud). Århundrer med underkastelse i stedet for den friheten de fikk i Eden, skulle bli et nytt klasserom der de som ville, kunne oppleve kontrasten mellom verdens riker og Guds rike.

`Tenk på hva slags kunnskap mange av oss ville ha klart oss bedre uten. Hvordan kan dette hjelpe oss å forstå det som ble forbudt i Eden?`