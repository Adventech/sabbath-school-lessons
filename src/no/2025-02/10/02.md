---
title:  Lammets vrede
date:  01/06/2025
---

`Les Åp 6,12–17. Tenk over hvordan de reagerte da de fikk se den siste tids hendelser utspille seg. Hva merker du deg?`

Det er interessant at de fortapte ikke roper: «Hva skjer?» eller «Hvem står bak dette?» De later til å vite hva som skjer. De omtaler Jesus som «Lammet», og det forutsetter at man kjenner historien om ham. De ser også ut til å være klar over at «den store vredesdagen er kommet», og at de er fanget i en håpløs situasjon: «Hvem kan da bli stående?»

Før verdens ende blir evangeliet forkynt for alle jordens folk (Matt 24,14), og de tre englebudskapene går ut til hele verden. Likevel blir noen tatt på sengen – ikke av mangel på informasjon, men fordi de ikke vil tro og adlyde. Derfor går de fortapt i den siste tid.

`Les Matt 24,36–44. Hva sier Jesus historien om Noah bør lære oss?`

Jesus viser til historien om vannflommen for å advare om at hans gjenkomst vil komme bardus på mange. Flommen kom heller ikke overraskende fordi folk manglet informasjon. Noah forkynte i 120 år for en verden som ikke ville tro. De visste hva som skulle skje. De trodde bare ikke.

Mange tror at den lange tiden som har gått, betyr at profetiene tar feil. Med vannflommen som kontekst skriver Peter: «I de siste dager skal [det] komme folk som farer med spott og følger sine egne lyster. Hånlig sier de: ‘Hva med løftet om hans gjenkomst? Fedrene våre er døde, men alt er som det har vært fra skapelsen av.’» (2 Pet 3,3–4). Denne holdningen vil bare tilta etter som tiden går.

`For hvert individ, vil Jesu gjenkomst oppleves som kun et øyeblikk etter døden, og livet går fort. Hvordan kan denne tanken gjøre det lettere å håndtere «forsinkelsen»?`