---
title:  Fortellingen om Sodoma og Gomorra
date:  03/06/2025
---

Peter viser til en annen viktig fortelling i GT når han skildrer de siste dagers hendelser: ødeleggelsen av Sodoma og Gomorra. Byene på sletten ble legendariske for sin ondskap og er det første eksempelet på befolkningssentra ødelagt av ild fra himmelen.

`Les 2 Pet 2,4–11; Jud 5–8, og Esek 16,46–50 – og merk deg det som sies. Hva førte til at byene ble ødelagt, og hvilke paralleller ser vi i dag?`

Den advarselen historien om Sodoma og Gomorra gir endetidsfolket, er entydig: Til slutt vil de ugudelige bli tilintetgjort av ild, som beskrevet i Åpenbaringen 20. Synd bedrar, for den gjør oss blinde for vår egen tilstand og dekker våre overtramp med et lag av selvros mens vi ser andres ondskap klart og tydelig. Når Gud forteller om den kjærlighet han har utøst over folket, advarer han dem også om at de har blitt verre enn Sodoma enda de ikke har begått de samme syndene (Esek 16,47).

Israel hadde drevet med «horeri» (Esek 16,41) og begått åndelig ekteskapsbrudd. Forestill deg folkets overraskelse da de fikk høre at de var verre enn folk som var kjent for sin ondskap.

Det er ikke noe nytt i dette, ikke bare i det gamle Israel, men i hele menneskeheten. I Rom 1,18–32 gir Paulus leserne en lang liste over menneskelig ondskap som kunne ha vært hentet fra dagens aviser. Det var ikke meningen at jødene skulle føle seg overlegne når de leste Paulus’ skildring av hedningenes synd, men at de skulle forstå alvoret i sin egen synd. Natan gjorde det samme da han talte til David og fortalte om en riking som hadde stjålet et lam fra en fattig stakkar. Fortellingen gjorde David rasende (2 Sam 12,5), for uretten var åpenbar, og likevel måtte Natan si: «Du er mannen!» (2 Sam 12,7) for at David skulle se seg selv i historien.

Det er viktig å huske at Bibelen ikke først og fremst er skrevet til omverdenen, men til Guds folk. Når vi ser andres grove synd i et avsnitt som Åpenbaringen 13 eller 17, er det en advarsel om at vi kan gå i den samme fellen.