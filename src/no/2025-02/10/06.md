---
title:  Dommen før jesu gjenkomst
date:  05/06/2025
---

Beskrivelsen av dommen i Daniel 7 lar oss se inn bak forhenget – vi får se hvordan Gud løser syndens problem og samtidig frelser dem som vil leve i pakt med ham.

`Les den beskrivelsen av den undersøkende dommen som vi får i Dan 7,9–10; Dan 7,13–14; Dan 7,22; Dan 7,26–27. Hva er hovedfokuset i dommen? Hvilken dom blir avsagt ved slutten av prosessen? Hva sier det om frelsesplanen?`

Det er ingen tvil om at Gud vil dømme menneskeheten. Fork 12,14 sier at «Gud skal dømme hver gjerning», og Paulus minner om at vi ikke behøver å dømme hverandre, for «vi skal alle fram for Guds domstol» (Rom 14,10). Gud behøver ikke opptegnelser for å vite hvem som er frelst eller fortapt, men englene – som hele tiden har gransket frelsesplanen (1 Pet 1,12) – har naturlig nok sine spørsmål. De har vært vitne til Satans opprør og sett en tredjedel av himmelens engler bli drevet ut av himmelen (Åp 12,4) – og nå fører Gud oss inn i sitt nærvær. Gud åpner bøkene og lar de hellige se alt.

Historien om Abrahams forbønn for Sodoma og Gomorra gir oss innsikt i dommen. Sodomas synder ble tydeligvis gjenstand for granskning. Gud nevner at byens ondskap hadde gitt den et ry som gjorde at klageropet over den var stort (1 Mos 18,20). Men det var ikke bare Sodoma og Gomorra som ble undersøkt før de ble ødelagt. Gud åpnet også for at Abraham kunne undersøke om Guds beslutning om å ødelegge de ugudelige var rettferdig eller ei.

Hvem trer frem midt i dommen i himmelen i Daniel 7, om ikke «Menneskesønnen» Jesus (Dan 7,13, se Matt 20,28), hvis fremtreden er grunnen til at dommen blir avsagt slik at «Den høyestes hellige [fikk] sin rett» (Dan 7,22). Hans fullkomne rettferdighet alene er det som får hans folk trygt gjennom dommen.

`Tenk å skulle stå til doms med alle dine hemmeligheter avslørt for en hellig Gud. Hva er ditt eneste håp i dommens time? (Se fredag.)`