---
title:  Noahs evangelisering
date:  02/06/2025
---

Peter minner oss om at Kristi gjenkomst kommer uventet for mange fordi de med vilje «glemmer» (2 Pet 3,5) vannflommen. Enda verden har et kollektivt minne om en stor vannflom (mange kulturer forteller historien om en ødeleggende flom), er historien om Noah en av de mest latterliggjorte av Bibelens fortellinger. Som varslet, avviser verden med overlegg historien som en myte, enda så tydelig den er skildret i GT og omtalt flere ganger i NT.

`I Matt 24,37–39 sa Jesus at verdenssituasjonen ville komme til å minne om «Noahs dager». Sammenlign teksten med 1 Mos 6,1–8. Hva førte til vannflommen? Hvilke paralleller er det mellom de to episodene?`

En annen viktig lærdom for Guds restfolk i den siste tid trer frem ved nøye studium. Hebr 11,7 forteller at Noah «bygde … en ark og berget sin familie. Hans tro ble en dom over verden, og selv ble han arving til den rettferdighet som troen gir.»

Tenk å forkynne i over hundre år uten annet å vise til enn din egen familie i arken! Hadde Noah vært en moderne evangelist, ville vi kanskje ha avskrevet ham som en fiasko: flere årtiers forkynnelse og ingen synlige resultater.

For tiden er det stor respons på de tre englebudskapene i flere deler av verden. Forkynnelsen av vårt unike restbudskap er utrolig effektiv mange steder, og mange blir kjent med Gud. Vi har ennå ikke kommet dit at vi ikke ser resultater, selv om vi har blitt fortalt at det kommer en tid da «prøvetiden [vil] være slutt og nådens dør bli stengt. Denne korte kunngjøringen: ‘De som var ferdige, gikk sammen med ham inn til bryllupet; og døren ble stengt,’ fører oss ned til slutten av Kristi tjeneste, til den tiden da frelsesverket er fullført.» – Ellen G. White: _Alfa og Omega_, bind 7, side 359–360.

Men inntil videre har kirken en oppgave.

`Hvordan kan vi unngå å miste motet om vår personlige evangelisering ikke ser ut til å bære særlig frukt? Hvorfor må vi ikke gi opp våre anstrengelser? (Se Joh 4,37.)`