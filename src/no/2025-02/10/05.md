---
title:  Hele jordens dommer
date:  04/06/2025
---

Like før Sodoma blir ødelagt, finner det sted et selsomt opptrinn på Mamre-sletten. Gud viser seg for Abraham sammen med to engler. Da Abraham ser dem, ber han dem inn på et måltid, og det er nå Gud lover Abraham og Sara at de skal få en sønn som skal føre frem til Messias. Ja, Jesus var av Abrahams ætt (jf. Gal 3,16). Så dreies samtalen plutselig over til å handle om de onde byene på sletten.

`Les 1 Mos 18,17–32. Hva får vi vite om Gud og hvordan han har tenkt å håndtere det onde her i verden?`

Gud skylder oss ingen forklaring, men han velger å være åpen om sine motiver og planer. «Herren Gud gjør ikke noe», sier profeten Amos, «uten å åpenbare sitt skjulte råd for sine tjenere profetene» (Am 3,7).

Før Gud ødelegger Sodoma og Gomorra, sier han at det eneste riktige er å fortelle Abraham det som skal skje og som han snart blir vitne til.

Gud blir hos Abraham mens englene drar til den onde byen for å finne dem som vil gi akt på advarselen. Man kan ikke la være å tenke på de profetiske englene som har den samme oppgaven i den siste tid og kaller dem av Guds folk som bor i Babylon, ut av henne (Åp 14,6–12; Åp 18,1–4). Mens den siste advarselen blir gitt, snakker Gud med Abraham om det som skal skje og lar patriarken komme med innvendinger.

«Det ligner ikke deg å gjøre noe slikt, å la rettferdige dø sammen med urettferdige!», sier Abraham, «Må ikke hele jordens dommer gjøre det som rett er?» (1 Mos 18,25). Abraham gransker ikke bare Sodoma, han gransker Guds karakter. Og før det hele er slutt, åpner Gud himmelens bøker (Åp 20,4; Åp 20,11–15) og lar oss granske bevisene før han lar ild falle ned på jorden. Vi har tusen år på oss til å få svar på det vi ikke har fått svar på.

`Før Herren feller den endelige dommen over de fortapte, gir han oss tusen år så vi kan forstå det som skal skje med hvem og hvorfor. Hva sier dette om ham og om hvor villig han er til å la seg granske av skapte vesener – slike som er helt avhengige av ham for sin eksistens – og som ikke har noen egentlig rett til å få vite slikt?`