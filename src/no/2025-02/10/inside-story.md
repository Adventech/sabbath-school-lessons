---
title:  Misjonsfortelling
date:  06/06/2025
---

#### Del 6: Avstå fra alkohol

_Av Andrew McChesney_

Diana tok sitt siste glass alkohol på USAs uavhengighetsdag. Hun åpnet en ølboks og sa til vennene sine: «Det finnes ikke noe bedre enn en iskald øl på en varm sommerdag». Så tok hun en stor slurk og spyttet den nesten ut. Hun trodde ølet hadde blitt dårlig, så hun hentet et annet ølmerke fra kjøleren. Det ølet smakte også forferdelig. Men en venninne sa at begge ølene smakte godt.

Den dagen sluttet Diana å drikke. Det var ikke fordi Bibelen sa at øl var dårlig, men fordi Den hellige ånd hadde forandret lysten hennes på alkohol.

Kort tid senere ble Diana og Loren døpt av Lorens far på en årlig familietreff for slektningene hans i nærheten av Chicago. Diana ble overrasket da hun hørte dåpsløftene for første gang. De inneholdt blant annet setningen: «Tror du at kroppen din er Den hellige ånds tempel, og vil du ære Gud ved å ta vare på den, unngå bruk av det som er skadelig, avstå fra all uren mat, avstå fra bruk, produksjon eller salg av alkoholholdige drikkevarer, bruk, produksjon eller salg av tobakk i alle former for konsum, og avstå fra misbruk av eller handel med narkotika eller andre rusmidler?»

Diana sendte Loren et spørrende blikk og tenkte: «Hvordan kunne vi gå glipp av dette?» Hun jobbet i en bar på flyplassen i Salt Lake City. Det var en av de beste jobbene for ufaglærte arbeidere, med mye driks og enkle arbeidsoppgaver.

Dianas kolleger ble forbløffet da hun fortalte at hun skulle slutte, og de spurte hvorfor. Bartenderen spurte flere ganger. Han og de andre var interessert i hennes nye tro. Diana flyttet til en annen flyplassbutikk, der hun bakte og solgte kaker. Det var ikke like godt betalt, men hun fikk fri på sabbaten.

Snart følte Diana og Loren at Gud ledet dem til å flytte til Tennessee for å hjelpe Lorens besteforeldre. De bosatte seg i nærheten av Southern Adventist University. Det var en tid med store åndelige utfordringer. Diana hadde fortsatt mange verdslige trekk som hun måtte underkaste seg Gud.

Da en slektning av Loren hørte at Diana hadde aviserfaring, ba han henne om å søke på en stilling i Southerns radiostasjon, der han jobbet som daglig leder. Diana ville ikke ha jobben, men Loren oppfordret henne til å be. Hun jobbet på radiostasjonen i nesten 10 år, hvorav syv år som utviklingssjef. I løpet av den tiden hjalp Gud henne med å overvinne synder som hadde plaget henne siden hun ble misbrukt som barn.

Så ble Diana bedt om å søke på en ledig stilling som utviklingsdirektør i adventistenes sykehussystem i Florida. Hun følte seg ukvalifisert og ville ikke søke, men Loren oppfordret henne igjen til å be. Hun jobbet på sykehuset de neste ti årene. Så fikk hun høre om Holbrook Indian School.

Les mer om Diana i neste uke.