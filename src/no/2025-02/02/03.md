---
title:  Forstå guds kjærlighet
date:  07/04/2025
---

Vi har arvet en syndig natur, og derfor farges vår oppfatning av universet av vår tilbøyelighet til egoisme og stolthet. Vi ser verden fra vår egen snevre vinkel, ikke fra Guds allvitende perspektiv. Knapt noe begrep har blitt mer forvrengt av oss syndere enn «kjærlighet». I populærkulturen er kjærligheten ofte mer opptatt av meg selv enn andre. En slik tilnærming gjør det vanskelig å forstå Guds syn på kjærligheten.

Det er viktig å forstå kjærlighetens natur for å kunne forstå Bibelens profetier. Et av de viktigste temaene i den store konflikten er at Guds karakter er blitt misforstått. Ellen G. White avslutter sin oppsummering av den store konflikten med ordene: «Hele universet er rent. Harmoni og glede går som pulsslag gjennom hele det umåtelige skaperverket. Fra ham som skapte alt, strømmer liv, lys og glede ut gjennom universets grenseløse rom. Alle ting, fra det minste atom til den største klode, det levende og det livløse, forkynner i ufordunklet skjønnhet og fullkommen glede at Gud er kjærlighet!» – _Alfa og Omega_, bind 8, side 175.

`Les 1 Mos 22,1–13. Første gang kjærlighet nevnes i Bibelen, er i 1 Mos 22,2. Hva kan den historien si oss om Guds kjærlighet?`

Foruten den første forekomsten av et begrep i Bibelen, kan det være nyttig å finne den første omtalen av begrepet i enkeltbøker i Bibelen – spesielt evangeliene. I Matt 3,17; Mark 1,11; Luk 3,22 og Joh 3,16 finner vi den første omtalen av kjærlighet i hvert av evangeliene.

Ta f.eks. den første omtalen av kjærlighet hos Johannes (Joh 3,16): Den henspiller nok på historien om Isak på alteret. Abrahams tro på Gud var så sterk at han stolte på ham og valgte å tro at Gud kunne oppvekke sønnen hvis han gjennomførte ofringen (Hebr 11,19). Det var et forbilde på Guds kjærlighet til oss. Han elsket oss så høyt at han «ga sin Sønn, den enbårne» (Joh 3,16; se 1 Mos 22,2; 1 Mos 22,12; 1 Mos 22,16) – og så oppreiste han ham fra de døde. Slik får vi en åpenbaring av den kjærligheten, den selvoppofrende kjærligheten, som Gud har til oss.

`Hvordan kan vi vise andre litt av Guds selvoppofrende kjærlighet til oss? Hvorfor kommer ikke slik kjærlighet av seg selv?`