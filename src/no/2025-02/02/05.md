---
title:  Dødens problem
date:  09/04/2025
---

Noe av det med en verden som er løsrevet fra Skaperen, er at døden lurer i skyggen av ethvert liv, klar til å slå til når som helst. Den er «syndens lønn», straffen vi betaler for å ha vært koblet løs fra universets eneste kilde til liv: Skaperen. Derfor spiller døden en viktig rolle i Bibelens profetier, både som realitet og fordi den eneste løsningen er Jesu død og oppstandelse.

Både Bibelens første omtale av døden og dens første opptreden kaster lys over dette profetiske temaet, hjelper oss å forstå alvoret i syndens problem og gir oss redskaper til å forstå Guds løsning på problemet.

`Les 1 Mos 2,15–17; 1 Mos 4,8–15; 1 Kor 15,15–19 og Åp 1,18. Hva sies om hvorfor vi dør, hvordan Gud ser på døden og hva løsningen på problemet er?`

Folk sier ofte at «døden bare er en del av livet». Nei, døden er det motsatte av livet, livets undergang; den er en inntrenger som vi aldri burde ha opplevd. Selv om vi har vent oss til døden, protesterer hjertet når vi står overfor den, som om vi innser at det er noe helt galt med den. Døden er smertefull, men noen dødsfall er enda mer tragiske enn andre, som når et barn dør. Vi regner gjerne med at foreldre dør før barna sine, og vi har lært å godta det som tingenes normale orden.

Det første dødsfallet i Skriften bryter med normen. Før Adam og Eva møtte døden, opplevde de tragedien da deres sønn ble drept av sin egen bror. Det var en spesielt urettferdig død.

Tenk på Jesus, den rettferdige som ble drept av urettferdige, slik som Abel. Hva kunne ha vært mer urettferdig enn Jesu død? Ser du andre paralleller mellom Abels død og Kristi død på korset? Hvordan gjør Abels død det lettere å forstå hvorfor Jesus har «nøklene til Hades [graven] og døden» og hva Gud tilbyr oss i ham?

`Hvorfor er livet i bunn og grunn meningsløst uten en løsning på dødens problem? Hva sier dette oss om hvor glade vi bør være for det Jesus har gjort for oss?`