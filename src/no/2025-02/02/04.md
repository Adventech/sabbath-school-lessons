---
title:  'Isaks spørsmål: Hvor er lammet?'
date:  08/04/2025
---

Bibelens første omtale av et seh (hebraisk: et lam) finner vi i den historien der kjærligheten nevnes første gang, i 1. Mosebok 22. Lammet er et av de viktigste symbolene i Åpenbaringen, der Jesus blir kalt «Lammet» over 20 ganger. I en av de sterkeste scenene – Johannes’ besøk i Guds tronsal i kapittel fire og fem – spiller Lammet hovedrollen.

`Les 1 Mos 22,7–8; 2 Mos 12,3–13 og Åp 5,5–10. Hvordan trer den symbolske bruken av lam frem i nesten-ofringen av Isak? Hvordan henger denne historien sammen med synet i Åpenbaringen 5?`

I Bibelen nevnes seh (lam) første gang når Isak spør: «Hvor er brennofferlammet?» (1 Mos 22,7). Interessant nok besvarer resten av Bibelen det spørsmålet i detalj. Resten av bøkene i GT fører leseren langs en vei der Isaks spørsmål besvares i stadig større detalj, fra påskeritualene til Davids tid og videre fremover. Hele historien er krydret med messianske profetier som foregriper svaret på Isaks spørsmål. I NT blir spørsmålet besvart når Jesus kommer i kjøtt og blod, går som tjener blant sitt folk og gir sitt liv på korset.

Se på den første omtalen av et lam i Johannesevangeliet (Joh 1,29–34). Det er nesten som om døperen Johannes gir sitt personlige svar på Isaks spørsmål, og settingen kunne ikke vært mer passende. Syndere omvender seg og går under vannet i dåpen, som symboliserer synderens død og starten på et nytt liv. I denne settingen dukker Jesus, Guds lam, plutselig opp, og ifølge Matteus’ fortelling åpner himmelen seg og kunngjør ham: «Dette er min Sønn, den elskede, i ham har jeg min glede» (Matt 3,17). Legg merke til at det også er en røst fra himmelen som gir løsningen på Abrahams og Isaks problem (1 Mos 22,11–14).

Når man fletter alle trådene sammen, ser vi at Jesus, Guds lam, er vår stedfortreder. Dette kaster lys over forståelsen av Lammet som er slaktet i Johannes’ syn.

`Hvorfor er vissheten om at Jesus er vår stedfortreder viktig for frelsen? Hva slags håp ville du ha hatt uten ham som stedfortreder?`