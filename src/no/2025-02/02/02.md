---
title:  Prinsippet om «første omtale»
date:  06/04/2025
---

De fleste akademiske studier begynner med et oversiktskurs som tar for seg brede og grunnleggende prinsipper som grunnlag for videre studier av emnet. Slik er det også med Bibelen, og man ser fort at Gud har et oversiktskurs i 1. Mosebok der han setter frem tanker som blir utdypet i resten av Bibelen.

Som regel vil du finne at første gang et begrep eller symbol er nevnt i Bibelen – spesielt hvis det skjer i de første kapitlene i 1. Mosebok – gir det en generell forståelse av begrepet, og det vil hjelpe deg å forstå hvordan det blir brukt senere.

Noen bibelgranskere kaller dette «loven om første gangs omtale», selv om det snarere er snakk om et prinsipp (eller et mønster) enn en lov, for den er langt fra uten unntak. Det mønsteret som avtegner seg, er at Gud gradvis og over tid gir sine barn ny informasjon ved å begynne med et grunnleggende begrep og så utdype det mange ganger i tidens løp.

`Les Jes 40,7–8; Mal 3,6 og Hebr 13,8. Hvilket prinsipp kan utledes fra disse tekstene og gi en god forankring i studiet av profetiene?`

I den moderne verden snakker man ofte om «sannferdighet» i stedet for «sannhet» siden man går ut fra at «sannhet» er en plastisk størrelse som kan endre seg over tid. Begrepet «sannhet» blir iblant betraktet som suspekt.

Men når Gud etablerer sannheten, endrer han ikke mening. Når han først har begynt å undervise sitt folk om sannheten, kan vi stole på at gjentakelser av det samme bibelske prinsippet eller temaet ikke endrer dets betydning, men kaster nytt lys over betydningen. Når man studerer profetier, gir det derfor god mening å sette seg godt inn i 1. Mosebok, der mange begreper forklares for første gang, og deretter ta med denne forståelsen når resten av Bibelen skal utforskes.

`Hvorfor er det viktig at vi ikke lar noe svekke vår tro på Bibelen og de sannhetene den lærer oss? Hvordan kan en slik svekkelse skje?`