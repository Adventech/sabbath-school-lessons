---
title:  Til fordypning
date:  11/04/2025
---

Ellen G. White: «Åpenbaringsboken» i _Alfa og Omega_, bind 6, side 396–406.

Mange verdensreligioner handler kun om ideer, men kristendommens tankeverden er forankret i historiske hendelser. Bibelen er historien om Guds samspill med menneskeheten opp gjennom tidene, og ved å studere dette samspillet over tid kan vi lære mye om Guds karakter.

Det hender likevel at kristne sier de er lei av å høre det samme. Når vårt særegne profetiske budskap forkynnes offentlig, hender det at vi tenker at vi har hørt det før og at vi ikke har noe nytt å lære.

Men det at budskapet ikke endrer seg, betyr ikke at det er enfoldig eller lettvint. Tvert imot: Når man studerer informasjon som vi har fått formidlet fra Guds sinn, ser man fort at man aldri blir ferdig med et emne.

En av grunnene til at Åpenbaringen ble skrevet, var, ifølge Ellen G. White, at de kristne skulle forankres i kirkens historiske budskap for all tid. Noen yngre arbeidere «var gått lei av å høre de samme sannheter om og om igjen. De ønsket noe oppsiktsvekkende nytt og prøvde å introdusere [nye] læresetninger.» – _Alfa og Omega_, bind 6, side 397. I så måte er det ikke bare en bok om fremtiden, men også en bok om fortiden som skal forankre oss i vår historiske tro slik at vi ikke føres vill av et ønske om å finne noe nytt og originalt.

**Forslag til samtale**

`Skriftene gir stadig ny informasjon og ny forståelse. Hvordan balanserer man ønsket om noe nytt med betydningen av å holde fast ved det vi allerede har?`

`Hvordan bør menigheten forholde seg til nye profetiske tolkninger? Vi kan alltid lære mer, men hvordan vet vi om det nye er viktig eller bare en motebølge, eller feil?`

`Da en sjømann lå for døden i Stillehavet i 2. verdenskrig, ropte han til sanitetssoldaten: «Jeg er foreldreløs. Hvem skal huske meg når jeg dør?» Den andre svarte: «Jeg glemmer deg aldri». Det var godt ment, men han ville også dø en dag, og det ville også minnet om den foreldreløse sjømannen. Hvordan viser dette at livet er meningsløst hvis døden får det siste ordet?`