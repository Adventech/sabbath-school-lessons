---
title:  Slangen
date:  10/04/2025
---

Tilbedelse er et viktig tema i Åpenbaringen. Den som står bak og legger til rette for falsk gudsdyrkelse, blir kalt «dragen» (Åp 13,2–4), og det er ingen tilfeldighet at denne falne kjeruben skildres som en slange. Det peker tilbake til Edens hage, der en slange kom inn i paradiset og fikk Adam og Eva til å følge ham i opprøret mot Skaperen.

`Les 1 Mos 3,1–5 og Åp 12,1–9. Hvilke temaer har tekstene felles? Hvordan kan detaljene om slangen i 1. Mosebok gjøre det lettere å forstå noen av de problemene som førte til den krigen i himmelen som omtales i Åpenbaringen?`

Bibelen har to historier der Satan fører hele verden på avveier. I 1. Mosebok, da det bare fantes to mennesker, og i Åpenbaringen 12 og 13, der Satan «forfører hele verden» (Åp 12,9) og gir havdyret makt slik at «all verden» undrer seg og følger det (Åp 13,2–3). Et av temaene i Bibelens profetier er den store stridens uforanderlige natur. Guds karakter og Ord endrer seg ikke, og det gjør heller ikke djevelens ambisjoner.

Siden den store stridens natur ikke endrer seg og siden vi har klare referansepunkter i de profetiske skriftene, kan kristne heldigvis gjennomskue trender og begynne å se de åndelige fallgruvene. Gud vil alltid være den samme, og det er også djevelen. Satan har tusenvis av forkledninger, men både historien og det profetiske scenariet i Åpenbaringen viser at han ikke viker fra den planen han fulgte i Edens hage. Gud har lovet oss visdom og dømmekraft (Jak 1,5), og når vi får Skriftens visdom, behøver vi ikke falle for djevelens løgner. Men dessverre har mange falt for dem, og mange – de fleste – kommer til å gjøre det.

`Tenk på hvordan kulturen endrer seg over tid. Det som en gang var akseptabelt, blir uakseptabelt, og motsatt. Hva bør vi ta i betraktning når vi observerer det skiftende kulturelle bildet, når vi vet at de temaene og aktørene i den store striden ikke forandrer seg? Hvor finner du f.eks. djevelens gamle løgner i dagens kultur, som at dere ikke skal dø, og at dere skal bli som guder?`