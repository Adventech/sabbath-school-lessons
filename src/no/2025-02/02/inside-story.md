---
title:  Misjonsfortelling
date:  11/04/2025
---

#### Melkemirakelet

_Av Andrew McChesney_

Ingen ku sto i hagen da mor kom hjem fra markedet. Mor så seg rundt i hagen. Ingen ku. Hun visste at de to små barna hennes ventet på henne inne i huset. Hun fikk tårer i øynene. Hvordan kunne hun fortelle dem at kua, deres eneste inntektskilde, var blitt stjålet? Uten kua ville de dø.

Mor bestemte seg for ikke å fortelle det til barna. Hun ville ikke at de skulle se tårene hennes. Hun gikk bort til noen busker og utøste sitt hjerte for Gud. Hun minnet ham om at mannen hennes, en Syvendedags Adventistpastor, var blitt arrestert for å holde sabbaten og dømt til åtte års straffarbeid langt fra hjemmet deres i den daværende sørlige sovjetrepublikken Tadsjikistan. Hun takket Gud for kua som nå var blitt stjålet. Hun hadde byttet kuas melk mot mel, poteter, gulrøtter, løk, hvitløk, tomater og agurker på landsbymarkedet.

«Hva nå?» gråt hun. «Hvordan skal barna mine og jeg overleve?»

Mens hun gråt og ba, så hun på buskene og fikk øye på noe som hang fast i grenene. Hun kikket nærmere og så at det var en pengeseddel på en stor sum penger. «Takk, Gud!» ba hun. «Du har sendt penger til å kjøpe en ku til». Mor tørket tårene og gikk tilbake til markedet for å finne en ny ku. Men alle selgerne ville ha mer penger enn hun hadde funnet i buskene. Til slutt gikk en mann likevel med på å senke prisen.

«Jeg gir deg kua mi for like mye penger som du har», sa han.

Det var den minste og mest skranglete kua på markedet. Mor overleverte pengene og tok med kua hjem.

«Gud, denne kua er i dine hender», ba hun.

Hjemme matet mor kua, og de to barna lekte med den. Med mat og kjærlighet vokste og vokste kua. Snart produserte den dobbelt så mye melk som kua som ble stjålet.

«Gud reddet livene våre i denne vanskelige tiden», sier Liubov Brunton, barnebarnet til moren i historien.

Hun sa at mirakelet med melken er en sterk påminnelse om at Gud beskytter og tar vare på sine misjonsarbeidere uansett hvor og når de jobber. Men historien om kua sluttet ikke der. Bestemoren til Liubov skulle bli vitne til et nytt mirakel. Les om det i neste uke.

Takk for misjonsgavene som støtter forkynnelsen av evangeliet rundt om i verden.