---
title:  Daniel – Hold ordene skjult
date:  01/04/2025
---

`Les Dan 12,4. Hva sa Gud? (jf. Åp 22,10.)`

Vi hører ofte Dan 12,4 brukt om den teknologiske og vitenskapelige utvikling rett før Kristi komme. Mange bruker det også om fremskrittene innen rask reisevirksomhet det siste århundret. Flere adventistforfattere har valgt denne tilnærmingen. Det er jo ikke urimelig, men det kan også bety noe annet.

Les verset om igjen. Engelen ber Daniel om å «holde ordene skjult og forsegle boken». Det er snakk om Daniels egen bok. Så kanskje er det kunnskapen om Daniels bok som plutselig vil øke ved tidenes ende?

Dette skiller Daniels bok litt fra Johannes’ åpenbaring, for Johannes skulle ikke forsegle boken sin (Åp 22,10). Åpenbaringen skulle forstås fra første stund, for «tiden [var] nær». Daniel ville derimot bli forstått tydeligere en gang i en fjern fremtid.

Opp gjennom tidene har mange kristne tenkere forsøkt å forklare Daniels bok, og noen gjorde store fremskritt. Men forståelsen av Daniel økte raskt etter at den 1260 år lange profetien tok slutt i 1798, da flere utleggere verden over begynte å si at noe stort ville skje ca. 1843. Den mest kjente var William Miller. Hans forkynnelse ble startskuddet for den store adventbevegelsen på 1800-tallet og innledet en hendelsesrekke som ga opphav til «restkirken» og en klar forståelse av de tre englebudskapene.

Vår globale bevegelses tilblivelse er med andre ord en oppfyllelse av Daniels profeti om at «kunnskapen skal øke» i «endetiden».

Til sammenligning, og uten å dømme folks frelse, kan vi tenke på det «mørket» mye av kristenheten befinner seg i. Sabbaten på den syvende dag, som ble innstiftet i Eden, blir oversett og ofte avvist til fordel for søndagen, med dens røtter i romersk hedenskap. Eller tenk på uvitenheten om døden, der kristne flest tror på forestillingen om at de døde svever av sted til en annen eksistens, noe som for noen også kan bety et evig brennende helvete.

Derfor burde vi være takknemlige – og ydmyke – fordi vi kjenner sannheten.