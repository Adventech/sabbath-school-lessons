---
title:  Misjonsfortelling
date:  04/04/2025
---

#### «Jeg vil ha den boken!»

_Av Laurie Denski-Snyman_

Tim var ny misjonær, og han var redd. Han solgte kristne bøker på en hovedsakelig ikke-kristen øy i Sørøst-Asia, og han ville ikke ha noe bråk. Mens han gikk nedover gaten, ba han og gikk nervøst inn i butikken til en syerske. Foran seg så han fire personer som sto i kø. Minuttene syntes å dra ut i tid. Ventetiden tok lengre tid enn Tim hadde forventet. Han var fristet til å gå, men noe stoppet ham.

Han la merke til at syersken stadig kikket bort på ham med et merkelig ansiktsuttrykk. Innimellom flyttet hun seg til og med over på den ene siden av disken, helt inntil veggen, slik at hun kunne kikke rundt de andre kundene og se ansiktet hans bedre.

Til slutt forlot den siste kunden butikken, og det var Tims tur i køen. Men før han rakk å si noe, pekte syersken på bøkene som stakk opp av vesken hans. «Jeg vil ha den boken!» utbrøt hun. «Jeg vil ha den boken, og jeg vil ha den boken!»

«Hva?» sa Tim. «Hvordan vet du i det hele tatt at jeg har bøker til salgs?»

«Jeg hadde en drøm», sa syersken. «I drømmen så jeg en ung mann som så akkurat ut som deg. Han hadde med seg bøker som jeg trengte å lese, og en av bøkene het Den store striden. Så jeg visste at du kom til å komme. Jeg visste at jeg måtte kjøpe den boken!»

Tims frykt for å få problemer som misjonær forsvant umiddelbart. Han ble begeistret for å selge bøker. Han innså sannheten i 5. Mosebok 31,8, der det står: «Herren selv skal gå foran deg. Han skal være med deg. Han svikter deg ikke og forlater deg ikke. Vær ikke redd og mist ikke motet!» Han visste at Gud gikk foran ham og banet vei for ham slik at han kunne dele de gode nyhetene om Jesus og hans snarlige komme.

Be for Tim og andre misjonærer som forsøker å nå unådde folkegrupper i Den sørasiatiske Stillehavsdivisjon, der denne historien fant sted. Takk for ditt trettende sabbatsoffer dette kvartalet, som vil bidra til å spre evangeliet i Den sørasiatiske Stillehavsdivisjon.