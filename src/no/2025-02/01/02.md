---
title:  La den som leser opp, tyde det!
date:  30/03/2025
---

Gå inn i en kristen bokhandel og let gjennom titlene om Bibelens profetier. Da vil du fort oppdage et ufattelig stort utvalg av synspunkter og tolkninger, og man kan fristes til å tro at ingen kan forstå hva bøker som Åpenbaringen egentlig handler om. Én forfatter sier f.eks. at antikrist bare er en metafor, en annen at han kommer i fremtiden, og en tredje at han var en betegnelse for noe eller noen i det hedenske Romerriket. Som en gammel predikant sa det: «Kanskje Bibelen er som en gammel fiolin: Du kan spille alle melodier du vil på den».

Men Bibelen selv legger ikke opp til det. Den innbyr oss til å lese i den tro at Gud ikke taler forgjeves og at vi kan kjenne sannheten i det han sier gjennom sitt ord.

`Les Matt 24,15; Åp 1,3; Matt 11,29 og Jer 9,23–24. Hva sier de om at Gud vil gjøre seg forstått?`

Mange universiteter tilbyr kurs i Bibelen som litteratur. For den som tror, kan det bli en overraskelse når professorer på noen av disse lærestedene leser Bibelen som om den var hedensk mytologi. De tenker kanskje det er en kjerne av moralsk sannhet i historiene, men at man kan bruke dem til hva man vil. Slike lærere finner tanken om at boken skulle være inspirert av Gud merkelig.

Noen av dem leser Bibelen uten å høre Guds stemme tale. Andre trekker konklusjoner som er i strid med Bibelens budskap. Hvis de som leser Bibelen ikke er overgitt til Herren og åpne for sannheten, vil de nok ikke bare gå glipp av Bibelens budskap, men også misforstå Guds kjærlige og hellige karakter som er åpenbart der. Dette er lettere gjort enn mange aner, og derfor kan det være skadelig å bare lese Bibelen uten de riktige hjelpemidlene og (viktigst av alt) den rette innstillingen, under Den hellige ånds veiledning.

`En som ikke var særlig from, satt og leste i Bibelen. Da han ble spurt om hvorfor han gjorde det, svarte han: «Leter etter smutthull. Leter etter smutthull.» Hvorfor er dette en feil holdning til Guds ord?`