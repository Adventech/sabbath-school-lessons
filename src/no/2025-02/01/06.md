---
title:  Billedlig eller bokstavelig?
date:  03/04/2025
---

Et av spørsmålene vi som studerer profetier må ta stilling til, er hvordan vi avgjør om Bibelens språk er bokstavelig eller billedlig. Hvordan vet vi om forfatteren brukte symbolsk språk, og hvordan vet vi hva symbolet sto for? Da må vi se på hvordan Bibelen bruker symbolet, og ikke hvordan det brukes i dag. Noen tror for eksempel bjørnen i Daniel 7 er et tegn på Russland fordi bildet ofte brukes som symbol på Russland i vår tid. Dette er ikke en pålitelig måte å tolke profetiske symboler på.

**Slå opp tekstene nedenfor og la Bibelen være sin egen tolk. Hvilket profetisk symbol har tekstene felles i hvert tilfelle, og hva sier Bibelen det står for?**

`Dan 7,7; Dan 8,3; Dan 7,24.`

`Åp 1,16; Ef 6,17; Hebr 4,12.`

`Åp 12,1; Åp 21,2; Ef 5,31–32; Jer 6,2.`

Når vi følger regelen om at Bibelen må få forklare sine egne begreper, blir de profetiske symbolene mindre mystiske. Vi ser f.eks. at et horn kan stå for en politisk makt eller et folk. Et sverd kan symbolisere Guds ord. Og en kvinne kan stå for menigheten. Her forklarer Bibelen seg selv.

Men hvorfor taler Gud i symboler og ikke rett ut? Hvorfor omtalte f.eks. Peter byen Roma som Babylon i 1 Pet 5,13?

Gud kan ha mange grunner til å bruke symboler i profetiene. Hvis f.eks. Åpenbaringen hadde utpekt Roma som den som står bak så mye ondskap, kunne forfølgelsen av menigheten i NT ha blitt enda verre. Uansett grunn kan vi stole på at Gud vil vi skal forstå symbolenes betydning.

`Hvordan kan det styrke troen at vi fokuserer på det vi forstår, selv om noen symboler og profetier forblir mysterier?`