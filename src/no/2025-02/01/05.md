---
title:  Studiet av ordet
date:  02/04/2025
---

Syvendedagsadventistene står i gjeld til William Miller for sin forståelse av Bibelens profetier. Hans forståelse av sentrale skriftsteder (som Dan 8,14) var ikke fullkommen, men Millers metode var likevel viktig, for den banet vei for fremveksten av vår bevegelse.

`Les Matt 5,18; 2 Tim 3,15–17 og Luk 24,27. Hva sier tekstene om hvordan vi bør nærme oss Bibelens profetier?`

Det å studere Bibelen minner litt om å legge et stort puslespill. Finner du bare to-tre brikker, er det nesten umulig å se hele bildet. Kanskje ser du en hest på de to-tre brikkene, og så tenker du med at du har et bilde med hester. Men noen brikker viser en høne og en ku, og når du har satt sammen hundrevis av brikker, kan du til slutt se at du har jobbet med et landskapsbilde med en by, en gård og en fjellkjede i det fjerne.

En av de feilene noen kristne gjør når de studerer Bibelen, er å betrakte Skriften som en løselig samling utsagn eller ordtak de kan bruke i en gitt situasjon. Noen slår opp i en enkel studieguide der de kan finne nyttige vers om diverse emner og går ut fra at de inneholder hele Bibelens lære om et gitt emne.

Dessverre gjør de det samme med profetiene og plukker tekster ut av sin sammenheng og anvender dem på dagsaktuelle hendelser i stedet for å se dem i lys av resten av Bibelen. Dette har bl.a. ført til en stadig strøm av moderne profetibøker som må oppdateres med jevne mellomrom fordi de tok feil om det som ville skje – og når.

Derfor må vi ikke bare plukke ut enkelte tekster om et gitt emne, men i stedet studere alt Bibelen sier om emnet, og også ta hensyn til sammenhengen det står i. Det er lett å rive en tekst ut av sammenhengen og få den til å si det man selv vil.

`Hva er din erfaring med dem som bare bruker enkelte utvalgte tekster for å prøve å argumentere for sitt syn på f.eks. de dødes tilstand? Eller sabbaten? Hva er det beste svaret du kan gi?`