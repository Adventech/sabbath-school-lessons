---
title:  Misjonsfortelling
date:  09/05/2025
---

#### Del 2: Et rop om hjelp

_Av Andrew McChesney_

Dianas festliv begynte å ta hardt på henne mot slutten av sommeren etter at hun hadde tatt eksamen på high school. En dag, alene i en park i Monte Vista i Colorado, så Diana opp i løvet på trærne og så sollyset skinne gjennom. I det øyeblikket hørte hun en stemme si: «Hvis du ikke drar herfra, vil du dø her». Diana visste at stemmen sa at måten hun levde på ville føre til en tidlig død, og at hun måtte komme seg vekk hvis hun ville leve.

Hun snakket med moren om fremtiden, og moren spurte: «Har du noen gang tenkt på marinen?» Diana ble irritert over det hun syntes var et dumt spørsmål, men tre måneder senere ble hun vervet og fikk opplæring i Orlando i Florida. Etter det seilte hun verden rundt. Hun så mange ting som frastøtte henne. I hver eneste havn fantes det prostitusjon, gambling og det som verre var.

I rask rekkefølge møtte Diana en sjømann som hun giftet seg med, fikk avskjed i nåde fra marinen og fødte tre sønner. De flyttet til Monte Vista i Colorado, men Dianas mann var ikke fornøyd med familielivet.

Diana ble deprimert og begynte å forgude døden. Først ønsket hun å bli syk og dø. Så tenkte hun på å ta sitt eget liv. I desperasjon ba hun: «Gud, jeg tror at du finnes, men jeg vet ikke hvor du er».

I løpet av den neste uken hadde hun merkelig nok samtaler med mennesker fra fire ulike trosretninger. Først kom to unge misjonærer på døren hennes. Da hun slapp dem inn, åpnet den ene misjonæren en bok og leste en tekst som sa at mennesker med mørk hud ikke kunne komme inn i den høyeste himmelen fordi de var forbannet. Diana ble fornærmet. Som barn hadde hun vært det eneste hvite barnet i klassen sin i en periode med desegregering i Virginia. Hun visste at Gud elsket alle, og sa til misjonærene: «Dere må gå». «Hvorfor leste de den teksten for meg?» undret hun.

Dagen etter kom tre kvinner hjem til henne. Under besøket spurte Diana dem om sabbaten. «Vi tilber Gud hver dag», sa en av kvinnene. Diana syntes det hørtes fornuftig ut og gikk med på å treffe dem igjen.

Så banket en liten, gammel dame på døren hennes en stormfull fredagskveld. Hun samlet inn penger til en katastrofeorganisasjon. Selv om familien hadde svært lite penger, ga Diana henne pengene hun hadde spart i en tipskrukke fra jobben på Pizza Hut. Hun så aldri kvinnen igjen.

Samme helg ble Diana invitert av en venninne til en annen kirke. Hun følte et ondt nærvær da hun kom inn og flyktet etter gudstjenesten.

Denne misjonshistorien gir et innblikk i hvordan Gud på mirakuløst vis virket i livet til Diana Fish, utviklingssjef for Holbrook Seventh-day Adventist Indian School i USA, som mottok det trettende sabbatsofferet i 2021. Takk for at du støtter forkynnelsen av evangeliet med dette kvartalets trettende sabbatsoffer på 28. juni. Les mer om Diana i neste uke.