---
title:  Blodet av okser og geiter
date:  05/05/2025
---

Noen har kritisert hele offerbegrepet og ment at det er grusomt, hardt og urettferdig. Men det er det som er poenget. Kristi død var grusom, hard og urettferdig – den uskyldige døde for de skyldige. Det var det som måtte til for å løse syndens problem. Og alle disse harde, grusomme og urettferdige ofringene pekte mot Kristi død.

`Les Hebr 10,3–10. Hva lærer vi om Guds folks ofringer i GT? Hvorfor ofre hvis det ikke kunne frelse syndere?`

Lammene og de andre offerdyrene var bare symboler som pekte frem mot Guds lam som skulle bringe forsoningsofferet. De var troshandlinger der syndere uttrykte tro på den kommende Messias. Vi kaller ofte slike symboler for typer, som oppfylles av en antitype (et motbilde), det vil si den tingen eller hendelsen som de foregrep. Noen har sågar beskrevet ofringene som «miniprofetier» om Jesu død på korset.

Ritualene i forbindelse med ofringen var litt som å betale for en reise. Kjøper du en tog- eller flybillett, får du ikke reisen du har betalt for med det samme. Du får en billett eller et boardingkort: et symbol på eller et løfte om den kommende reisen. Du kan sette deg på papirlappen så mye du vil, men den fører deg ikke til reisens mål. Men når du har gått om bord og reisen starter, har du fått det du betalte for og papirbilletten blir unødvendig.

Slik var det med ofringene. De var viktige, men da det virkelige offeret var brakt, ble de meningsløse – som da forhenget mellom Det hellige og Det aller helligste i den jordiske helligdommen ble revet i stykker ved Jesu død. «Forhenget i tempelet revnet i to, fra øverst til nederst» (Mark 15,38). Hele offersystemet hadde pekt frem mot Jesu død på korset. Da Jesus døde på korset og sto opp etter å ha seiret over døden, ble typene overflødige.

`Tenk så alvorlig synden må være siden bare Jesu død, Ordet som ble menneske (se Joh 1,1–3; Joh 1,14), kunne sone for den. Hva bør da være vår holdning til synden?`