---
title:  Påskelammet
date:  06/05/2025
---

I Åpenbaringen kalles Jesus «Lammet» nesten 30 ganger. Siden frelsesplanens første tid har Guds folk brukt lam som symbol på den kommende Messias. Abel ofret «et … av de førstefødte dyrene fra småfeet» (1 Mos 4,4), og før israelittene forlot Egypt skulle alle førstefødte innløses med et ett år gammelt lam (2 Mos 12,5).

`Les 2 Mos 12,1–11; Jes 53,7–8; 1 Kor 5,7 og Åp 5,6. Hva lærer disse versene om Jesus som påskeofferet? Hva betyr det for oss?`

Lenge etter Kristi død, oppstandelse og himmelfart skrev Peter: «Dere vet at det ikke var med forgjengelige ting som sølv eller gull dere ble kjøpt fri fra det tomme livet dere overtok fra fedrene, det var med Kristi dyrebare blod, blodet av et lam uten feil og lyte» (1 Pet 1,18–19).

Jesus levde det eneste menneskeliv som tilfredsstilte Guds hellighet; vi andre har syndet, og måten vi lever vårt syndige liv på, lyver om vår skapers natur.

Men Jesus ble «den siste Adam» (1 Kor 15,45). Der vi hadde mislykkes, levde han fullkomment. Som menneske var han det menneskeheten var ment å være. Han gjenspeilet Guds herlighet fullkomment. «Den som har sett meg, har sett Far» (Joh 14,9), sa han til Filip.

Jesus ble korsfestet i påsken, også et bevis på at han er det antitypiske Lammet. I Joh 18,19–20 sier han at han hadde «talt åpent» om sin lære. På en parallell måte ble Israels barn i 2 Mos 12,5–6 bedt om å velge ut et påskelam til påsken, og «ta vare på det», eller sette det fram til skue i dagene før ofringen. Da øverstepresten spurte Jesus om hans lære, viste han til at han selv hadde vært utstilt i tempelet slik at alle kunne vurdere ham. Hans liv, hans gjerninger, hans lære – alt viste hvem han var. Han er Lammet uten lyte, det klareste uttrykket for Guds rettferdighet og herlighet.

`Hvordan kan vi bedre gjenspeile Jesu fullkomne karakter?`