---
title:  Til fordypning
date:  09/05/2025
---

Skriften viser oss at bare Kristus kan sikre vår frelse. Hans liv var det eneste syndfrie menneskelivet, det eneste eksempelet på et liv som gledet Faderen fullt ut. Han er Guds plettfrie lam, og nå er han menneskeslektens overhode som vår evige sikkerhet. Samtidig bar han vår skyld og tilfredsstilte Guds straffedom som er hans svar på ondskap. Da Johannes får se de himmelske vesener samlet rundt Guds trone, får han beskjed om ikke å gråte mer, for «Løven av Judas stamme … har seiret» (Åp 5,5).

Tenk også på hvor ond synden er, og hvor fallen mennesket er, siden bare Jesu død, Guds egen død, kan løse syndens problem. Hvis det fantes noen annen måte Gud kunne ha frelst oss på uten å bryte med prinsippene for sitt guddommelige styre, ville han ha gjort det.

«Guds overtrådte lov krevde livet av synderen. I hele universet fantes det bare én som på menneskets vegne kunne tilfredsstille lovens krav. Denne loven er nemlig like hellig som Gud selv. Derfor kunne bare en som var Gud lik, gjøre soning for overtredelsen. Ingen andre enn Kristus kunne løskjøpe menneskene fra lovens forbannelse og igjen bringe dem i harmoni med himmelen. Han ville ta på seg skylden som synden hadde forårsaket, en synd så anstøtelig for den hellige Gud at den måtte skille Faderen fra Sønnen. Kristus måtte stige ned i sorgens avgrunn for å redde den fortapte menneskeslekt.» – Ellen G. White: _Alfa og Omega_, bind 1, side 43.

**Forslag til samtale**

`Johannes ser at Lammet kommer inn i tronsalen og ser ut som om det er «slaktet». Åp 13,8 sier at Jesus har vært «slaktet» siden verdens grunnvoll ble lagt. Hva kan det si oss om hvor lenge det er siden frelsesplanen ble lagt?`

`Mange ateister tror vi er alene i et kaldt og ubarmhjertig univers. Bibelen forteller ikke bare om Gud, men også at han elsket verden så høyt at han kom og døde for den. Hvor forskjellig bør vårt syn på verden og vår plass i den være fra dem som ikke tror på Gud? Ja, hva bør korset få å si for alt vi foretar oss?`

`Hvorfor var Kristi liv, død og oppstandelse det eneste som kunne redde menneskene? Og hva sier en slik pris oss om syndens alvor?`