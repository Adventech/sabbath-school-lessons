---
title:  Nytteløse ofringer?
date:  04/05/2025
---

Noen ganger kan det være nyttig å sette to tanker opp mot hverandre. Vi kan lære mye om ofringene av de tilfellene da Gud avviste folkets ofringer.

`Sammenlign Jes 1,2–15 med Jes 56,6–7 og Sal 51,19. Hva kan vi lære om ofringene her?`

Denne tragiske episoden i Israels historie var ikke første gang Gud avviste et offer. Noe lignende skjedde da Gud godkjente og godtok Abels offer, men ikke Kains. Den episoden gjør at vi kan sette akseptable og uakseptable ofringer opp mot hverandre. (Se 1 Mos 4,3–7 og Hebr 11,4.)

På Jesajas tid gjorde Israel det som ble forventet, de krysset mentalt av i religiøse bokser i et forsøk på å blidgjøre Gud, og ellers levde de som de selv ville. Deres ofringer var selvopptatte ritualer, slik som Kains, og skyldtes ikke at de overga seg til Gud og underkastet seg ham.

Den samme ånden besjeler denne verdens riker: selvtilstrekkelighetens ånd. Kain ville leve på sin egen måte og utførte ritualer for Gud på egne premisser. Man kan anta at han så på Gud som en ulempe, en bremsekloss for hans egen kurs, men at han fryktet Gud akkurat nok til å holde fast på ritualene.

Broren Abel brakte det offeret Gud hadde bedt om, det som sto for det løftet Gud hadde gitt om en kommende Messias (1 Mos 3,15): et lam, som pekte frem mot Kristi frelseshandling på Golgata.

«Abel forstod de store prinsipper i frelsesplanen. Han så seg selv som en synder, og han så at synden og dens straff, døden, skilte ham fra samfunnet med Gud. Så bar han frem slaktofferet, og anerkjente på den måten kravene i den loven han hadde overtrådt. Gjennom blodet som rant, så han frem til Kristus, det fullkomne offerlam, som skulle dø på Golgatas kors. Han stolte på den forsoning som skulle finne sted der. Derfor fikk han det vitnemål at han var rettferdig. Hans offer var godtatt.» – Ellen G. White: _Alfa og Omega_, bind 1, side 53–54.

`Det er viktig at vi ikke bare «utfører ritualene»! Hvordan kan hver og en av oss oppleve hva det betyr å være helt avhengig av Jesu død som vårt eneste håp om frelse?`