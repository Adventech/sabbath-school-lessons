---
title:  Jesus og tempelet
date:  07/05/2025
---

Det er et paradoks i frelseshistorien. Gud ønsker å gjenopprette fellesskapet vi en gang hadde med ham og ønsker å komme oss nær. Men syndere ville bli tilintetgjort om de kom inn i hans nærhet. «Du er en Gud som ikke tåler urett. Ingen onde får bo hos deg», skriver David (Sal 5,5). Samtidig skriver han: «Men ved din store godhet kan jeg gå inn i ditt hus. Jeg kaster meg ned i ærefrykt for deg, vendt mot ditt hellige tempel.» (Sal 5,8).

`Les Haggai 2,7–9. Da det andre tempelet ble bygget, fikk profeten Haggai et forbløffende løfte: Det nye tempelet skulle bli bedre enn det første. Hva betydde det?`

Da Salomo innviet det første tempelet, fylte herlighetens sky – Guds nærvær som hadde fulgt Israels barn på veien til Kanaan – tempelet, så prestene ikke kunne bli der og gjøre tjeneste (1 Kong 8,10–11). Da det andre tempelet ble innviet, manglet paktens ark, som sto for Guds trone, for Jeremia hadde gjemt den. Nå fylte ikke Guds bokstavelige nærvær tempelet lenger. Det var hjerteskjærende. Hvordan kunne Haggais løfte oppfylles?

I det andre tempelet viste Jesus seg som Gud i kjøtt og blod. Gud selv hadde trådt frem fra bak forhenget og blitt en av oss og gått sammen med oss i en rasert verden. Guds Sønn hadde blitt Menneskesønnen slik at vi kunne se hans ansikt, høre hans stemme og være vitne til at han rørte ved spedalske og gjorde dem friske (Matt 8,3). I stedet for at vi kom nærmere ham, kom Gud nærmere oss ved å forflytte seg i vår retning. Han kom selv ned til oss. Ikke rart at Bibelen sier: «Se, jomfruen skal bli med barn og føde en sønn, og de skal gi ham navnet Immanuel – det betyr: Gud med oss.» (Matt 1,23). Tenk på det: Verdensaltets skaper kommer hit for å leve blant oss, men mer enn det: for å dø for oss.

`Korset er det aller største uttrykket for Guds kjærlighet. Hvordan kan vi ellers se og erfare Guds kjærlighet?`