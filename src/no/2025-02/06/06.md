---
title:  For du har skapt alle ting!
date:  08/05/2025
---

Ved en håndfull anledninger har profeter kommet så nær Gud i et syn at de fikk lov til å se Guds trone. Esekiel så den over himmelhvelvingen (Esek 1,26), Jesaja fikk se den i templet i himmelen (Jes 6,1), og Johannes ble ført dit i et syn i Åpenbaringen 4 og 5. Helligdomstjenestens typer viste at det bare var én vei inn i Guds nærvær: Kristi blod. (Se f.eks. 3 Mos 16,2; 3 Mos 16,14).

`Les Jes 6,1–5 og Åp 4,7–11. Hvilke likhetstrekk er det mellom de to synene? Se på hendelsenes rekkefølge: Hvilket tema kommer først? Og så? Hvilken sannhet om Gud fremheves i synene?`

I hvert av synene av tronsalen er det første som skjer at himmelske vesener understreker Guds hellighet. I Jesajas syn fylles templet med røyk, og «dørstolpene» rister mens serafene forkynner Guds hellighet. I Johannes’ syn kommer kjerubene med den samme kunngjøringen: «Hellig, hellig, hellig.» (Se Esek 10,14–15 der de levende vesenene beskrives som kjeruber.) Profetene fikk se Guds herlighet i en blendende scene.

Deretter får vi se profetens reaksjon. Jesaja roper at han er en mann med urene lepper (Jes 6,5), og Johannes gråter fordi han står overfor en tragedie: ingen er verdig (Åp 5,4). Når vi står overfor Guds verdighet, forstår vi endelig vår situasjon: Vi er fullstendig uverdige og behøver Jesus som vår frelser.

Satan har rettet mange anklager mot Gud og sagt at han er vilkårlig, egoistisk og hard, men en kort stund i Guds tronsal avslører Satans løgner. Det er når vi ser Kristus som den han virkelig er, «Lammet som ble slaktet» (Åp 5,12), at vi ser Faderen slik han er. Det er en trøst å vite at når vi ser Jesus, ser vi Faderen (Joh 14,9). Og den største åpenbaringen av Faderen ser vi når Jesus dør på korset.

Korset skal altså vise oss to ting:

1. Hvor høyt Gud elsker oss siden han gjorde dette og ofret seg selv for oss;
2. Hvor syndige og falne vi er, og at det bare er gjennom korset at vi kan bli frelst.