---
title:  Daniel 2 og det historisistiske synet på profetiene
date:  15/06/2025
---

En av Bibelens mektigste profetier er Daniel 2. Profeten skrev over 500 år før Kristus og skildret verdenshistorien fra sin egen tid i Babylon, via Media-Persia, Hellas, Roma og landene i det moderne Europa.

Om disse rikene heter det i en tekst at de skal «blande seg til én slekt. Men de skal likevel ikke holde sammen, like lite som jern kan blande seg med leire.» (Dan 2,43) Profetien har blitt oppfylt på forunderlig vis. For til tross for alle slags giftermål mellom folk i disse landene, forblir de splittet.

Det britiske monarkiet kalles f.eks. Huset Windsor, et fint engelsk navn. Men navnet er av nokså ny dato (1917). Før den tid het familien Saxe-Coburg-Gotha, et utpreget tysk navn fordi mange i det britiske kongehuset – ved å blande seg «til én slekt» – var blodsbeslektet med tyskerne. Men blodsbåndene var ikke nok til å unngå krig, og under første verdenskrig endret de navn til Huset Windsor for å distansere seg fra den forhatte fienden.

`Les Dan 2,31–45. Hva drømte Nebukadnesar, og hvordan tolket Daniel drømmen?`

Alle Daniels apokalyptiske profetier følger samme spor som Daniel 2. Det vil si at resten av profetiene følger rekkefølgen fra det ene verdensriket etter det andre inntil Gud oppretter sitt evighetsrike (se Dan 2,44; Dan 7,13–14). Profetiene gjennomgår med andre ord historien som en sammenhengende rekke av riker fra oldtiden og inn i fremtiden, helt til vår tid. Dette er den historisistiske måten å tolke profetiene på, og det er det tekstene krever. Denne historisistiske tilnærmingen er viktig for å forstå de siste dagers hendelser, spesielt de som skildres i Åpenbaringen.

`Hvordan viser Daniel 2 at Gud ikke bare kjenner fremtiden, men at han til syvende og sist styrer den?`