---
title:  Tilbedelse av bildet
date:  16/06/2025
---

I begynnelsen var Nebukadnesar imponert over Daniel og viste både ham og hans Gud stor troskap (se Daniel 2, spesielt vers 46–48), men det varte ikke ved.

`Les Dan 3,1–12. Hvordan kan det ha seg at statuen var av gull og at kongen forlangte at den skulle tilbes?`

Kongen understreket sin motstand mot Guds budskap ved å bygge en statue der alt var av gull. Hvorfor? Babylon vil vare evig, og Nebukadnesar skal alltid være konge. Og den som våget å motsette seg den tanken, skulle drepes. Dette er en klar påminnelse om at vår trang til å bestemme over oss selv fort kan gjøre oss blinde for sannheten om hvordan den store striden kommer til å utspille seg.

Nebukadnesar minner om Lucifer: Han var ambisiøs, selvhøytidelig og så stolt at han gjorde opprør mot Gud. Det er også forskjeller: Til slutt kom Nebukadnesar til tro på den sanne Gud, og vi får trolig møte ham i det riket han først opponerte imot.

`Les Dan 3,17–18, det de tre ungdommene sa da de trosset kongen. Hva kan dette si oss om troen og hva den kan komme til å koste oss?`

Tenk så lett de kunne ha kommet seg ut av knipen. Var det ikke fanatisk å la seg brenne levende fremfor å bøye seg? Kunne de ikke bare bøyd seg og strammet sandalremmene mens de ba til sin egen Gud? Var det virkelig verdt det? Det mente de visst, enda de ikke kunne regne med å slippe fra det med livet i behold.

`Hvordan kan vi unngå bortforklaringer som lar oss gå på akkord med troen? Hva sier denne teksten som tar for seg en lignende fristelse: «Den som er tro i smått, er også tro i stort, og den som er uredelig i smått, er også uredelig i stort» (Luk 16,10)?`