---
title:  Tilbedelse av bildet – igjen
date:  17/06/2025
---

Mange har sett likhetstrekk mellom Daniel 3 og det Åpenbaringen lærer om de siste dager. Og med god grunn, for Daniel 3 – med befalingen om å «tilbe statuen» (Dan 3,15) eller dø – gjenspeiler det Åpenbaringen sier om befalingen om å tilbe et annet bilde som kan straffes med døden. «Det fikk makt til å blåse liv i dyrets bilde, så det kunne tale, og til å få drept alle som ikke tilba dyrets bilde» (Åp 13,15).

`Les Åp 13,11–17; Åp 14,9; Åp 14,11–12; Åp 16,2; Åp 19,20 og Åp 20,4. Hva er kontrasten mellom Guds bud og menneskers bud?`

Guds folk skal tilbe «ham som skapte himmelen og jorden, hav og kilder!», det vil si Skaperen, ikke dyret og dets bilde. De tre unge jødene som sto overfor en lignende trussel, nektet å tilbe noe annet enn Skaperen. Uansett hvor ulike omstendighetene er mellom det som skjedde i Dura-dalen, da de ble befalt å tilbe bildet fremfor Skaperen, og det som vil skje over hele verden med oppfordringen om å tilbe bildet fremfor Skaperen – så er prinsippet det samme.

`Les Rom 1,18–25. (Merk deg koblingen mellom Rom 1,18 og Åp 14,9–10 om «Guds vrede.») Så hvordan er spørsmålet om tilbedelse av bildet et uttrykk for det samme prinsippet om hvem vi til syvende og sist viser troskap?`

Tilbedelse behøver ikke å bety at vi bøyer oss og ofrer røkelse, selv om det kan være det. Vi tilber det vi er mest tro mot. Når du tenker på hvem Gud, vår skaper og løsningsmann er, så er det naturligvis bare ham vi skal tilbe. Alt annet er avgudsdyrkelse. Kanskje gjør dette det lettere å forstå Jesu ord her: «Den som ikke er med meg, er mot meg. Og den som ikke samler med meg, han sprer» (Matt 12,30). De avsluttende scenene vil bli en dramatisk bekreftelse på denne sannheten.