---
title:  Forfølgelse av oldkirken
date:  18/06/2025
---

Ikke bare GT, men også NT inneholder forvarsler om de siste begivenhetene. Det var ikke lett å være kristen i det første århundret. Først ble de kristne hatet av trosfeller som betraktet dem som en trussel mot Moses’ lære. De opplevde også Romerrikets vrede. «Jordens og helvetes makter samlet seg mot Kristus i hans tilhengeres skikkelse. Hedningene ante at hvis evangeliet seiret, ville templene og altrene bli feid bort, og derfor samlet de sine krefter for å knuse kristendommen. Forfølgelsens flammer ble tent.» – Ellen G. White: _The Great Controversy_, side 39.

En fortelling i Apostlenes gjerninger viser med all tydelighet hva Guds folk kan vente seg på veien mot det vi finner i Åpenbaringen 13.

`Les Apg 12,1–17. Hvilke deler av fortellingen kan kaste lys over hendelser i den siste tid?`

Jakob hadde blitt halshugget, og Peter sto for tur. Det var dødsstraff for kristne. Noe av det mest bemerkelsesverdige ved historien er nok det at Peter sover så tungt i det som skulle være hans livs siste natt – så tungt at engelen må slå ham for å få ham våken!

Peter ble befridd på mirakuløst vis og fant veien til et møte med kristne som hadde vanskelig for å tro at han faktisk var fri, enda de hadde bedt om det. Bibelen sier at de ble forbløffet – og det får en til å lure på hvor ofte vi ber og knapt våger å tro at Gud vil bønnhøre oss.

Noen kristne ble skånet, andre måtte bøte med livet. Det samme vil skje når vi nærmer oss endetiden. Selv Peter, som ble skånet den gangen, måtte dø for sin tro. Jesus hadde sågar fortalt ham det: «‘Sannelig, sannelig, jeg sier deg: Da du var ung, bandt du beltet om deg og gikk dit du selv ville. Men når du blir gammel, skal du strekke ut hendene dine, og en annen skal binde beltet om deg og føre deg dit du ikke vil.’ Dette sa han for å gi til kjenne hva slags død han skulle ære Gud med. Da han hadde sagt dette, sa han til Peter: ‘Følg meg!’» (Joh 21,18–19).

`Merk deg at da Jesus hadde fortalt Peter hvordan han skal dø, sa han likevel: «Følg meg». Hva sier det deg?`