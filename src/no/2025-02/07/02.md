---
title:  Send meg
date:  11/05/2025
---

For mange år siden bestemte en menighet seg for å renovere en gammel kjeller og lage ny forsamlingssal. Noe av det første de gjorde var å installere nye lamper i håp om at det ville gjøre rommet vakrere. Men da de var på plass, så rommet verre ut, for sterkt lys avslører feil og mangler.

Jesajas syn av Guds trone gjorde ham smertelig klar over sine mangler. «Ve meg», klaget han, «Det er ute med meg. For jeg er en mann med urene lepper, og jeg bor i et folk med urene lepper, og mine øyne har sett kongen, Herren over hærskarene.» (Jes 6,5). Vi ville følt det samme i Guds nærhet. Lyset er så sterkt at det fjerner alle unnskyldninger. I Guds nærvær føler vi oss fortapt. Jesaja skulle få sitt livs overraskelse.

`Les Jes 6,6–8. Jesaja visste at synd betyr at det er «ute» med oss. Syndens lønn er døden. Men i stedet for å la oss ta konsekvensene av synden, trekker kjærlighetens Gud oss nærmere. Hva ble utfallet av møtet, og hvorfor er det viktig?`

Jesaja fikk sin synd renset bort da en seraf tok kull fra alteret og berørte munnen hans med det. Alteret var trolig røkelsesalteret, der det ble gjort forbønn av og for Guds folk (se Åp 8,3–4). Hans synder var tilgitt, og nå var han skikket til å stå i Guds nærhet – og ikke bare det, han skulle også representere Gud overfor verden.

Interessant nok betyr ordet «seraf» «den som brenner». Legg merke til beskrivelsen av døperen Johannes’ gjerning i Joh 5,35: «Johannes var en brennende og skinnende lampe, og for en tid ville dere glede dere i lyset fra ham». Johannes var også en synder som trengte nåde og frelse, men hans gjerning pekte frem mot den eneste som kunne gi nåde og frelse.

Jesus kom som det fullkomne bildet av Faderens herlighet – og Gud sendte en profet og synder som utførte en lignende oppgave som en av himmelens serafer hadde gjort.

`Først etter at Jesaja visste at hans synd var renset, sa han: Send meg. Hvordan kan vi som har fått våre synder renset ved Jesu blod, svare slik Jesaja gjorde?`