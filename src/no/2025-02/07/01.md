---
title:  Profetiens fundament
date:  10/05/2025
---

### Bakgrunnsstoff
Jes 6,6–8, 1 Mos 3,21–24, Esek 1,4–14, Åp 4,1–11, 4 Mos 2,3–25, Jes 14,12–14

> <p>Minnevers</p>
> Da hørte jeg Herrens røst. Han sa: «Hvem skal jeg sende, og hvem vil gå for oss?» Jeg sa: «Jeg! Send meg!» (Jes 6,8).

Gud har rett til å styre universet fordi han er alle tings skaper (Åp 4,11), men også fordi han er rettferdig. Når vi oppdager Guds rettferdighet, begynner vi å forstå hvordan og hvorfor vi kommer til kort overfor Guds herlighet (Rom 3,23).

Denne uken trer vi lenger inn i synet av tronsalen og ser nærmere på menneskenes forhold til en hellig Gud og hvordan Kristi offer gjeninnsetter oss og fører oss nær til tronen. Gud vil gjenreise oss, ikke bare hver for oss, men også som slekt, slik at resten av skaperverket igjen kan se hans herlighet i oss. Når vi leter gjennom resten av Bibelen, finner vi ledetråder som hjelper oss å forstå og sette pris på det høye kallet vi har fått fra Gud, vi som er tilgitte og frelste syndere.

Menneskets opprør vil ta slutt for alltid. Ja, mer enn det: Guds kjærlighet, hans selvfornektende og selvoppofrende karakter, vil skinne enda klarere enn i hans opprinnelige plan for menneskene. Det var ikke Guds mening at menneskene skulle falle i synd, men korset har gitt oss en enestående fremstilling av Guds kjærlighet.