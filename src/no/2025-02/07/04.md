---
title:  Som brennende kull
date:  13/05/2025
---

Kjeruber opptrer i hele GT, som levende vesener (Esek 10,8) eller som symboler av dem (2 Mos 25,18). De avbildes ofte som stående ved siden av Guds trone, der de utstråler hans herlighet. Kjeruber er også brodert inn i forhenget foran Det aller helligste (2 Mos 26,1). I Salmenes bok er Guds suverene makt over skaperverket poetisk fremstilt ved at kjerubene bærer Gud gjennom luften (Sal 18,11). Gud befalte at paktens ark skulle dekkes av to kjeruber i massivt gull med vingene utstrakt mot hverandre (2 Mos 25,18–20).

`Les Esek 1,4–14. Hvilke likhetstrekk er det med scenene i Jes 6,1–6 og Åp 4,1–11?`

Esekiel får se en demonstrasjon av Guds makt. Først er det hele forvirrende, slik Guds folks situasjon var det da: De er ikke i løftets land, men i babylonsk fangenskap. Idet Esekiel betrakter scenen, ser han opp og får se Guds trone over det hele.

Merk deg likhetstrekkene med andre «tronsyn». De levende vesenene Esekiel får se, har de samme ansiktene som de levende vesenene i Johannes’ syn: løve, ørn, okse og menneske.

De mystiske skapningene med fire ansikter navngis ikke i Esekiels første skildring, men i en annen scene fra tronsalen (Esek 10,1–21) blir de kalt «kjeruber», og vi finner også de brennende kullene fra Jesajas syn av serafene. Ansiktene er de samme som hos de levende skapningene i Johannes’ syn.

Når vi ser Guds trone – i paktens ark, der Gud møttes med Moses (2 Mos 25,22), eller i profetenes syner – er kjerubene alltid med. De er nært knyttet til Guds trone. Alle Guds skapninger skal gjenspeile hans herlighet – enten det er mennesket som er skapt i hans bilde, eller englevesenene som står ved siden av hans praktfulle trone.

`Hellig, hellig, hellig er Herren Gud, den Allmektige. Hvor står du i forhold til den helligheten Esekiel blir vitne til her? Hva sier svaret om ditt behov for evangeliet?`