---
title:  Misjonsfortelling
date:  16/05/2025
---

#### Del 3: Selvmordsforsøk

_Av Andrew McChesney_

Dianas ektemann ble sint da tre kvinner fortsatte å besøke huset for å studere de religiøse bøkene sine. På bryllupsdagen hadde han sagt til Diana: «Prøv aldri å få meg til å gå i kirken». Nå motsatte han seg de tre kvinnenes tilstedeværelse og kastet bøkene de ga henne.

Kvinnene inviterte Diana til kirkens kveldsmøter. Diana jobbet imidlertid kveldsjobb på Pizza Hut for å få endene til å møtes. En av kvinnene presset henne til å skaffe seg en dagjobb i en avis slik at hun kunne komme på møtene.

Da Diana studerte, fant hun ut at kvinnene mente at Jesus var et skapt vesen og ikke evig. Da hun leste litteraturen deres, så hun at deres Jesus ikke stemte overens med den Jesus hun hadde lært om i Bibelen da hun var liten.

Så ble Diana og mannen hennes separert, og hun flyttet med de tre sønnene sine til Santa Fe i New Mexico. Uten barnebidrag, venner eller familie jobbet hun fulltid for å betale regningene og ta seg av guttene på 1, 3 og 5 år. Da hun havnet i et voldelig forhold, begynte hun å tenke på selvmord igjen. En dag etter at hun hadde levert sønnene i barnehagen og på skolen, gikk hun til en våpenbutikk og kjøpte en pistol. Hun visste hvordan hun skulle bruke den fra tiden i marinen.

Hun satt hjemme i sofaen, ladet pistolen, trakk hanen tilbake og presset pistolen mot brystet. En altfor velkjent, anklagende stemme lød i hodet hennes. «Du er et forferdelig menneske», sa den. «Du er en forferdelig mor». Diana tok et fast grep om avtrekkeren. Hun kjente hjertet hamre i hodet. Så ble hun avbrutt av en beroligende stemme. «Hva med barna dine?» sa den. Før hun rakk å svare, kontret den anklagende stemmen: «De vil få det bedre uten deg».

«De trenger deg», tryglet den beroligende stemmen.

Diana tenkte på hvordan hennes død ville påvirke barna hennes. Hun ble rasende. Hun hadde lagt en plan for å få slutt på smertene, men nå kunne hun ikke gjennomføre den. «Jeg klarer ikke dette lenger! Det er for vanskelig!» ropte hun.

«Det trenger du ikke», sa den beroligende stemmen. «Jeg gjør det for deg».

Med disse ordene la Diana fra seg pistolen, falt sammen på gulvet og gråt til hun ikke klarte å gråte mer. Så ringte hun en kollega hun stolte på. Sammen kjørte de ut i ørkenen for å avfyre pistolen. Da Diana senere forsøkte å levere tilbake pistolen, nektet eieren av våpenbutikken å gjøre det med begrunnelsen: «Den er brukt».

«Men du må ta den tilbake», insisterte Diana og forklarte at hun hadde gitt en falsk sjekk. Eieren tok motvillig tilbake pistolen og anmeldte henne ikke til politiet. Diana trodde at han ante hva som hadde skjedd.

Les mer om Diana i neste uke.