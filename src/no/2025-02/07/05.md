---
title:  Gud iblant sitt folk
date:  14/05/2025
---

Etter å ha blitt ledet av Guds nærvær i skyen stanset israelittene på ferden mot det lovede land, reiste tabernaklet, og så slo stammene leir rundt det – tre på hver side. Guds nærvær steg ned i Det aller helligste og tok bolig blant hans folk.

**Det var en dominerende stamme på hver av de fire sidene av tabernaklet. Hvem var disse fire dominerende stammene ifølge 4. Mosebok 2?**

`4 Mos 2,3 (øst).`

`4 Mos 2,10 (sør).`

`2 Mos 2,18 (vest).`

`2 Mos 2,25 (nord).`

Legg merke til at hver hovedstamme hadde sitt eget «banner», eller spesielle flagg som viste hvem de var. Bibelen forteller ikke hva som sto på hvert flagg, men det finnes en interessant tradisjon – ut fra stammenes kjennetegn i 1. Mosebok 49 og 5. Mosebok 33 – som tilordner ett av de fire ansiktene til hver av de fire himmelretningene. «Ifølge rabbinsk tradisjon hadde Judas fane en løve, Rubens fane en mann eller et mannshode, Efraims fane en okse og Dans fane en ørn, slik at de fire levende vesener forent i de kjerubiske former som Esekiel beskriver, var representert med figurene på disse fire fanene.» – Carl Friedrich Keil og Franz Delitzsch: _Commentary on The Old Testament_, bind 1 (Peabody, MA: Hendrickson, 2011), side 660.

Man kan fort komme til å gi tradisjoner for stor betydning, men det er interessant å sammenligne den gamle tradisjonen med Bibelens skildring av det nye Jerusalem. Det tegner seg et mønster: Det er porter som representerer tre stammer på alle fire sider av byen (Åp 21,12–13).

Både beskrivelsen av Israels leir og av det nye Jerusalem viser at Gud akter å ha menneskene nær sin trone. Åpenbaringen lærer oss at «Herren Gud, Den allmektige, og Lammet er dens tempel» (Åp 21,22).

`Vi lever jo ikke i Israels leir. Men hvordan kan vi leve nær Gud her og nå?`