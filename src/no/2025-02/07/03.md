---
title:  De to kjerubene
date:  12/05/2025
---

Da våre første foreldre ble drevet ut av hagen, ga Gud dem håpet om Messias (1 Mos 3,15). Så satte han et mektig symbol ved Edens port: to kjeruber med et strålende, blinkende lys mellom seg. Denne scenen minner sterkt om paktens ark, symbolet på Guds trone (2 Mos 25,18).

`Les 1 Mos 3,21–24. Hva skulle kjerubene gjøre – og hvorfor?`

Ja, kjerubene skulle stenge for synderes adgang til livets tre (1 Mos 3,22), men de sto også for håp, løftet om at vi en dag ville få tilbake paradiset. «Edens hage ble på jorden lenge etter at mennesket var blitt forvist fra dens skjønne stier. Den falne slekt fikk enda i lang tid lov å se inn i det tapte hjemmet fra deres uskylds dager, men inngangen var sperret av englevakten. Ved paradisporten, der kjeruber holdt vakt, ble den guddommelige herlighet åpenbart. Hit kom Adam og hans sønner for å tilbe Gud. Her fornyet de sitt løfte om lydighet mot den loven som de hadde overtrådt, med den følge at de var blitt forvist fra Eden. Da urettferdighetens flodbølge oversvømmet verden, og menneskenes ondskap resulterte i at de ble tilintetgjort i en vannflom, ble Eden fjernet fra jorden av ham som hadde plantet den. Men ved den endelige gjenopprettelsen når det skal bli ‘en ny himmel og en ny jord’, skal også Eden bli gjenopprettet enda vakrere enn i begynnelsen.» – Ellen G. White: _Alfa og Omega_, bind 1, side 42.

Se på ordlyden i 1 Mos 3,24: Gud «satte» kjerubene øst for Eden, og det hebraiske ordet som brukes er shakan, rotordet for det hellige «tabernaklet» (se 2 Mos 25,8–9; 4 Mos 3,26), der Gud bodde blant sitt folk. En bokstavelig oversettelse av shakan kunne lyde: «Gud tabernaklet kjerubene øst for Edens hage.»

I Bibelen forbindes kjerubene med Guds nærvær (se 1 Krøn 13,6; Sal 80,2 og Jes 37,16), og spesielt hans trone, stedet der hans navn forkynnes. Vi merker oss at de 24 eldste ved Guds trone i Åpenbaringen 4 og 5 lovpriser ham og hans rett til å herske i egenskap av å ha skapt alle ting (Åp 4,11). Dette kan gjøre det lettere å forstå scenen i tronsalen og vår rolle som tilgitte syndere i møte med vår skaper.