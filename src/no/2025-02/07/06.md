---
title:  Lucifers fall
date:  15/05/2025
---

Det virker uforståelig at Lucifer en gang var kjerub og hadde en opphøyet stilling ved Guds trone. Han må ha vært med og åpenbart Guds herlighet for universet. Men så begynte han å tenke på sin egen ære, ikke Skaperens: Han begynte å innbille seg at man ikke viste den respekt som han var berettiget til.

`Les Esek 28,11–17 og Jes 14,12–14. Hva førte til Lucifers undergang? Se så på Åp 14,1–12. Hvordan påvirker kontrasten mellom Lucifers fall og menneskets høye stilling i Kristus din forståelse av det som skjer i Åpenbaringen 14?`

Vi ser at Lucifer kom bort fra det hellige fjell mens de frelste står på Sion-fjellet sammen med Guds lam. Lucifer sies å ha vært i Eden; vi var også der en gang, men i motsetning til Satans skjebne får menneskeheten paradiset tilbake i Kristus. (Se Åp 22,1–3.)

I denne sammenhengen skriver Ellen G. White: «Himmelen vil triumfere, for de ledige plassene som er blitt skapt i himmelen ved Satans og hans englers fall, vil bli fylt av Herrens frelste.» – _Advent Review and Sabbath Herald_, 29. mai 1900.

Og evangeliet er eneste grunn til at de er i himmelen. Evangeliets tema er frelsen, og den er fremstilt i tronsalen i Åpenbaringsboken 4 og 5. Englene roper: «Verdig er du til å ta imot boken og bryte seglene på den. For du ble slaktet, og med ditt blod har du frikjøpt for Gud mennesker av alle stammer og tungemål, av alle folk og nasjoner.» (Åp 5,9). Dette er da et bilde på evangeliet, Jesu død for menneskenes frelse!

Se også hvordan språket gjenspeiler den første engelens budskap, der vi blir kalt til å forkynne «et evig evangelium … for dem som bor på jorden, for alle nasjoner og stammer, tungemål og folk» (Åp 14,6). For en fremstilling av omfanget av det Kristus har gjort for verden! Det finnes ikke ett menneske i hele verdenshistorien som Kristus ikke har gitt sitt liv for. De behøver bare å høre om det og ta imot det.

`Hvilken rolle har vi, enkeltvis og som menighet, når det gjelder å fortelle om hva Kristus har gjort for oss?`