---
title:  Kyros, den salvede
date:  26/06/2025
---

Da Kyros plyndret Babylon, var årene i fangenskap over for Guds folk, og perserne lot dem vende tilbake til det lovede landet og bygge opp tempelet igjen. Under Kyros ble Perserriket det største i historien, med det historikeren Tom Holland kaller «den største ansamlingen av territorier som verden noen gang hadde sett». – Tom Holland: _Dominion Basic Books_, Kindle Edition, side 25.

Som skikken var blant perserne, ble Kyros også kalt «den store kongen» eller «kongenes konge».

Kyros foregriper det som vil skje når Kristus kommer for å hente sin kirke: Han er Kongen som kommer fra øst (jf. Matt 24,27), fører krig mot Babylon og befrir sitt folk så det endelig kan slippe ut av Babylon og vende tilbake til løftets land. (Se Åp 19,11–16.) Derfor omtaler Gud Kyros som «den han har salvet» (Jes 45,1). Ikke nok med at den berømte perseren satte fri Guds folk, hans felttog mot Babylon er også et forbilde på Kristi gjenkomst.

`Les 2 Krøn 36,22–23. Hvordan minner historien om Kyros om Nebukadnesars historie? Hva er annerledes? Hvilken betydning har dekretet? Hvordan påvirket det Jesu første komme flere hundre år senere?`

Rekkefølgen på bøkene i GT har blitt endret slik at de nå ender med Malaki, men opprinnelig var det her GT sluttet – med Kyros’ erklæring. Den neste episoden i Skriftens kanon er da Matteus, som begynner med Jesu fødsel, Kyros’ motbilde. Kyros skulle sørge for at det jordiske tempelet ble gjenoppbygget. Jesus skulle starte sin tjeneste i helligdommen i himmelen – som skulle føre frem til hans gjenkomst og vår utfrielse.

Kyros var ikke noe perfekt bilde på Kristus. Ingen typer svarer helt til antitypen, og vi må ikke legge for mye vekt på små detaljer. Likevel fungerer han grovt sett som et bilde på «Frelseren».

`Tenk at Gud kunne bruke en hedensk konge til å utføre sin vilje på en så tydelig måte. I det ytre ser det ikke slik ut for oss, men hvordan kan vi forstå sannheten om at Gud på lang sikt vil gjennomføre endetidens hendelser slik det er profetert?`