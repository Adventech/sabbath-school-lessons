---
title:  Belsasars festmåltid
date:  24/06/2025
---

Etter at en allianse av medere og babylonere (ledet av Nebukadnesars far) hadde ydmyket Ninive i 612 f.Kr., fikk Babylon en storhetstid det ikke hadde sett maken til siden den store lovgiveren Hammurabis tid. Under Nebukadnesar vokste Babylons rikdom og innflytelse til nabolandene ikke hadde annet valg enn å anerkjenne Babylons dominans. Babylon var verdens dronning, og de som ønsket fremgang, erklærte landet troskap.

Så vidt vi kan se, døde Nebukadnesar som en troende og bekjente at Daniels Gud er alle folks rettmessige hersker (Dan 4,34–37). Daniels neste beretning handler om etterfølgeren, visekongen Belsasar.

`Les Dan 5,1–31. Hva denne kan historien si oss? Hva felte Belsasar?`

Noe av det mest tragiske i denne historien finner vi i Dan 5,22. Etter å ha fortalt kongen om Nebukadnesars fall og oppreisning sier Daniel: «Men du, Belsasar, hans sønn, har ikke blitt ydmyk, enda du visste alt dette.» Han hadde muligheten til å kjenne sannheten og hadde kanskje vært vitne til det som skjedde med Nebukadnesar, men valgte å se bort fra det og slo i stedet inn på den kursen som hadde ført til så store problemer for forgjengeren.

Nebukadnesar hadde reist gullstatuen, og Belsasar trosset også det Daniels Gud hadde forutsagt. Han vanhelliget tempelkarene, trolig for å understreke at Babylon hadde erobret jødene og hadde Guds religiøse gjenstander. Med andre ord hadde de fortsatt herredømme over guden som spådde deres undergang.

Belsasar gjorde det i ren og skjær trass, men burde ha visst bedre. Han hadde hodekunnskap nok til å kjenne sannheten. Problemet var snarere hjertet. I den siste tid, når krisen bryter inn over verden, vil folk også få anledning til å kjenne sannheten. Det som avgjør valget, blir hjertet, som i tilfellet Belsasar.