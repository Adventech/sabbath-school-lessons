---
title:  En motvillig profet
date:  22/06/2025
---

Fortellingen om Jona (se Jona 1–4) er kort, men gjør inntrykk. Mange har sett seg selv i den motvillige profeten. Fortellingen inneholder også interessante perspektiver på fremtidige hendelser.

`Les Matt 12,38–42. Hvilke deler av historien om Jona viser Jesus til når han taler til de skriftlærde og fariseerne? Hva kan det han sier lære oss om dommen?`

Jesus sa han var større enn Jona. Han visste at hans komme til denne verden ville bety korset, og likevel kom han for å «lete etter de bortkomne og berge dem» (Luk 19,10). Jona var tre dager i den store fisken for sin egen synds skyld. Jesus var tre dager i graven for våre synders skyld. Det var prisen for å berge de bortkomne.

I dag kjenner vi Jona som en motvillig profet som ikke ville dra til Ninive. Det er lett å forstå ham: Assyrerne var et brutalt folk. Assyriske veggmalerier er fulle av usedvanlig grusomme scener: beseirede grupper ble drept på de grusomst tenkelige vis. Hvem ville vel ønske å forkynne omvendelse i hovedstaden deres?

Det er et viktig punkt i historien som kan peke frem mot de siste dagers restbevegelse: når Jona blir spurt om hvem han er, svarer han: «Jeg er hebreer og frykter Herren, himmelens Gud, som har skapt havet og det tørre landet» – et utsagn som minner mye om den første engelens budskap (Jon 1,9; Åp 14,7). Når han fremhever Herren som den som «har skapt havet og det tørre landet», peker han på ham som skaper. Dette er grunnleggende for at vi bør tilbe ham, og tilbedelse står sentralt i den siste tids hendelser.

Samtidig har også vi fått i oppdrag å forkynne et upopulært budskap i det åndelige Babylon. Å si «dra bort fra henne, mitt folk» (Åp 18,4) er å fortelle folk at de må vende om – et budskap som mange reagerer negativt på – også når det fremføres så vennlig som mulig. Hvem har vel ikke fått negative, ja fiendtlige reaksjoner når de har vitnet? Det er bare en del av «jobben».

`Ser du noe av Jona i deg selv? Hvordan kan du legge den holdningen bak deg?`