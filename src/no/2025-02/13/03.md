---
title:  Et omvendelsesarbeid
date:  23/06/2025
---

Jona hadde et klart budskap til folket i Ninive. «Jona begynte å gå innover i byen, og da han hadde gått en dagsreise, ropte han: ‘Ennå førti dager, og så skal Ninive bli ødelagt!’» (Jona 3,4). Det virker opplagt: Stedet var dødsdømt. For var det ikke en Herrens profet som hadde talt? Men hva skjedde?

`Les Jona 3,5–10. Så hvorfor gikk ikke profetien i oppfyllelse?`

Ja, hele byen omvendte seg, og den forutsagte undergangen ble avverget, iallfall midlertidig. «De unngikk den skjebne som var forutsagt. Israels Gud ble opphøyet og æret i hele hedningeverdenen, og hans lov kom til heder og verdighet. Først mange år senere falt Ninive som et bytte for nabofolkene, fordi innbyggerne ble hovmodige.» – Ellen G. White: _Alfa og Omega_, bind 3, side 122.

Kan vi forvente noe lignende i den siste tid, med det siste budskapet til den falne verden? Ja – og nei. Jo, mange over hele verden vil følge kallet: «Dra bort fra henne, mitt folk, så dere ikke tar del i hennes synder og ikke rammes av hennes plager» (Åp 18,4). Over hele verden vil folk stå opp og, i tross mot dyret, holde seg «til Guds bud og troen på Jesus» (Åp 14,12). I likhet med folket i Ninive vil de bli spart for dommen som rammer de fortapte.

Samtidig er noen profetier, som Guds kunngjøring om Ninive, betinget. Byen ville bli ødelagt med mindre folket vendte seg bort fra sin ondskap (se Jer 18,7–10). Men noen profetier er uten forbehold. De blir oppfylt uansett hvordan folk reagerer. De messianske profetiene om Kristi første og andre gjenkomst, dyrets merke, utøsingen av plagene, endetidens forfølgelser – de er ikke betinget. De vil finne sted samme hva folk gjør. Det menneskene gjør, og de valgene de tar, vil bare avgjøre hvilken side de vil stå på når de siste begivenhetene utspiller seg slik profetene har forutsagt.

`Hva gjør du nå som kan være med og påvirke det valget du vil ta når spørsmålet om tilbedelse av Gud eller bildet kommer på dagsordenen?`