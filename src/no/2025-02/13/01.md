---
title:  Bilder av enden
date:  21/06/2025
---

### Bakgrunnsstoff
Matt 12,38–42, Jona 3,5–10, Åp 18,4, Dan 5,1–31, Åp 16,12–19, 2 Krøn 36,22–23

> <p>Minnevers</p>
> Han svarte: «Jeg er hebreer og frykter Herren, himmelens Gud, som har skapt havet og det tørre landet» (Jona 1,9).

Denne uken tar vi en siste titt på historier som kan belyse de siste dagers hendelser. Denne gangen skal vi se på Jonas oppdrag i Ninive, Babylons fall og Kyros, perserkongen som lot Guds folk vende tilbake til det lovede land.

Som de andre fortellingene vi har sett på, har også disse historiene hatt stor betydning til alle tider. Men de er også relevante for de siste slektsleddene før Kristi gjenkomst. Det vil si at disse beretningene kan gi oss en bedre forståelse av det vi kaller «sannheten for vår tid».

Samtidig må vi huske én ting når det gjelder alle disse fortellingene som synes å foregripe de siste dagers hendelser: Vi må nøye oss med de store linjene og allusjonene, ikke prøve å analysere hver minste detalj slik at det skapes profetiske urimeligheter. Som i Jesu lignelser bør vi se etter de overordnede poengene og prinsippene. Vi skal ikke melke hver eneste lille detalj i håp om å finne skjulte sannheter. Nei, vi bør se etter hovedtrekkene, prinsippene, og ut fra dem kan vi se ting som er relevante i den siste tid.