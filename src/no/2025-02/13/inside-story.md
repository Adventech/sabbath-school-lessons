---
title:  Misjonsfortelling
date:  27/06/2025
---

#### «La oss gjøre en avtale»

_Av Laurie Denski-Snyman_

Maria ble glad da en huseier inviterte henne inn for å se på bøkene hun solgte i et ikkekristent land i Sørøst-Asia. Maria tok opp flere helsebøker fra vesken, men mannen stoppet henne.

«Jeg skjønner hva du gjør», sa han. «Du tar frem de lettere, mer nøytrale bøkene først, og når jeg har senket garden, tar du frem de kristne bøkene som du virkelig vil at jeg skal se. Jeg kjenner intensjonene dine, så del de kristne bøkene først.

Maria sendte opp en stille bønn. «Herre, vær så snill å hjelpe meg», sa hun. «Jeg vet ikke hva jeg skal si». Hun sa høyt: «Jeg har flere bøker om helse og religion. Jeg ønsker å dele det folk ønsker å se. Hvis de er interessert i helse, deler jeg disse bøkene. Hvis de er interessert i religion, deler jeg gjerne de bøkene også.»

Mannen gned seg over haken. «La oss gjøre en avtale», sa han. «Hvis jeg får stille deg spørsmål om religionen din, og du klarer å svare på dem, skal jeg kjøpe alle bøkene dine».

Maria følte seg engstelig. Hun trakk pusten dypt og sa: «Jeg er ikke klok nok til å svare på alt du spør om. Jeg trenger hjelp. Kan jeg be først?»

Mannen var enig. Maria ba høyt. Hun ba om visdom og kunnskap, og hun avsluttet bønnen i Jesu navn.

Mannen spurte straks: «Vi sier at Jesus var en profet, men dere sier at han er en Gud. Hvorfor sier dere det? Hvordan kan et menneske bli Gud?»

Uten å ta en pause sa Maria: «Mange tror at Jesus begynte å leve først da han var på jorden som baby, men han eksisterte mange år før det. Jesus var en del av Guddommen, og Gud sendte ham til jorden i form av en baby som et vanlig menneske. Så ble Jesus kalt til å være profet, så ble han kalt til å være offer, og så ble han kalt til å være yppersteprest. Akkurat nå går han altså i forbønn for våre synder. Jesus er ikke bare en profet. Han ble kalt til å være mer enn en profet. Han er yppersteprest – ikke bare for meg, men for alle som tar imot ham.»

Mannen la hodet i hendene. «Det er noe av det hyggeligste jeg noensinne har hørt», sa han.

Det var hans første og eneste spørsmål. Med tårer i øynene kjøpte han alle bøkene Maria hadde. Da de tok farvel, sa han: «Du forklarte meg virkelig det jeg ville vite. Nå ser jeg frem til å lese alle bøkene dine.»

Be for Maria og andre misjonærer som prøver å nå unådde folkegrupper i Den sørasiatiske Stillehavsdivisjon, der denne historien fant sted. Maria er et pseudonym. Takk for ditt trettende sabbatsoffer denne sabbaten, som vil bidra til å spre evangeliet i Den sørasiatiske Stillehavsdivisjon.