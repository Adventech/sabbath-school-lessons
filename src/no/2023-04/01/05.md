---
title:  Guden som stadig er med oss
date:  04/10/2023
---

Jesu liv og tjeneste var Guds største åpenbaring. På tre år var Gud i stand til å avsløre mer om seg selv og hva hans misjon gikk ut på enn i alt han hadde gjort i tidligere tider. Kristus var «den usynlige Guds bilde», den Gud lot hele sin fylde bo i «da han skapte fred ved hans blod på korset» (Kol 1,15; Kol 1,19–20). I Kristus ble Guds natur som misjonær kjent. Jesus åpenbarte sin misjon og sa: «Menneskesønnen er kommet for å lete etter de bortkomne og berge dem» (Luk 19,10).

`Les og tenk godt over Joh 3,16. Hvordan ser du Guds kjærlighet og misjon her?`

Da Jesus nærmet seg sin siste uke, sto menneskenes skjebne på spill. Det som skjedde disse dagene, knyttet sammen forventningen fra fortiden med håp for fremtiden. Under påskefeiringen – som mintes frihet fra egyptisk undertrykkelse – ga Jesus Kristus, den inkarnerte Gud, sitt liv for å sette oss fri fra syndens trelldom. Paulus skrev: «Han som ikke visste av synd, har han gjort til synd for oss, for at vi i ham skulle få Guds rettferdighet» (2 Kor 5,21).

`Les Matt 28,18–20. Hva er løftet i misjonsbefalingen? Hvordan gjør det oss trygge når vi blir med på Guds misjon?`

Kristi død var en del av forsoningsprosessen, ikke dens avslutning. I og med oppstandelsen seiret Jesus over døden og fikk «all makt i himmelen og på jorden» (Matt 28,18). I kraft av dette sendte han sine følgesvenner ut for å gjøre disipler over hele verden, med dette løftet: «Jeg er med dere alle dager inntil verdens ende» (Matt 28,20).

`Hvordan har Jesu løfte om «alle dager» blitt oppfylt i ditt liv mens du har drevet med i misjon?`