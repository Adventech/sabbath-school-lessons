---
title:  Gud som strekker seg ut etter oss
date:  01/10/2023
---

Gud skapte oss i sitt bilde. Han ga oss en fullkommen verden, og han ville vi skulle leve i et nært forhold til ham bygget på hans mest dyrebare egenskap: kjærlighet. Men for at kjærligheten skulle være ekte, ga Gud oss også en annen gave: fri vilje – friheten til å velge vei. Selvfølgelig fortalte Gud Adam og Eva om farene og følgene av ulydighet (1 Mos 2,16–17). Satan fikk Eva til å tro at hun kunne spise frukten fra treet til kunnskap om godt og ondt uten negative følger. Han sa de ville «bli som Gud og kjenne godt og ondt» (1 Mos 3,5). Eva spiste og ga frukten til Adam, og han gjorde som hun. Det fullkomne skaperverket ble svertet av synd.

Der og da ble Guds plan for verden forandret. Frelsesoppdraget, som ble utformet «før verdens grunnvoll» (Ef 1,4), måtte gjennomføres.

`Les 1 Mos 3,9–15. Hva var Guds første ord til Adam etter syndefallet, og hvorfor er ordene så teologisk viktige den dag i dag?`

Selvfølgelig visste Gud hvor de var. Det var Adam og Eva som trengte å se hva som foregikk. Men de måtte også konfronteres slik at de kunne forstå følgene av synden. Satan skulle også beseires. Derfor begynte Gud å legge frem sin misjon: frelsesplanen (se 1 Mos 3,14–15) – det eneste håpet om å «forsone verden med seg selv» (2 Kor 5,19).

Men før konfrontasjonen og løftet om forsoning oppsøkte Gud den falne menneskehet. Til tross for en tilsynelatende håpløs situasjon tar Gud opp to ting med Adam: vår tilstand som syndere og hans natur som misjonær. Vi er fortapt og har et fortvilet behov for frelse. Han finner oss og vil frelse oss og være hos oss.

`Gjennom historien fortsetter Gud å spørre: «Hvor er du?» Hva betyr dette for deg, og hvordan har du svart ham?`