---
title:  Guden som lengter etter å være sammen med oss
date:  02/10/2023
---

`Les 1 Mos 17,7; 1 Mos 26,3 og 1 Mos 28,15. Hva var hovedfokus for Guds løfte til Abraham og hans etterkommere?`

I GTs fortelling fortsetter Gud å handle i tråd med sin natur som misjonær for å nå sine mål. F.eks.: Etter vannflommen bestemte folket i Babel seg for å samles på ett sted og bygge en by og et tårn som skulle nå himmelen. Gud grep inn og forvirret språket deres for å spre dem rundt i verden (1 Mos 11,1–9). Deretter utvidet han sin misjon, og kalte Abram (senere kalt Abraham) til å formidle hans velsignelser til verden (1 Mos 12,1–3). Guds løfter til Abraham og hans ætt var mange, men ett overgår alle. Flere ganger sa Gud: «Jeg vil være [din] Gud.» «Jeg vil være med deg.» «Jeg er med deg» (se 1 Mos 17,7–8; 1 Mos 26,3; 1 Mos 28,15).

Etter som historien skrider frem, havner Josef i Egypt, men som redskap for sitt folks frelse. I hvert trinn av Josefs erfaring – også i de tyngste stundene i livet – sier Bibelen at «Herren var med» ham (1 Mos 39,2; 1 Mos 39,21; 1 Mos 39,23). Senere sendte Gud Moses til farao for å befri sitt folk fra slaveriet. Da Gud ga Moses oppdraget, sa han: «Jeg vil være med deg» (2 Mos 3,12). Gang på gang bekreftet Jahve sitt ønske om å være sammen med sitt folk.

`Les 2 Mos 29,43 og 2 Mos 29,45. Hva var en av hovedtankene med helligdommen i GT?`

Gud ville være hos sitt folk på en annen måte. Han fortalte Moses at han ville bo blant israelittene og at helligdommen skulle peke mot hans misjons viktigste redskap: Jesus Kristus. «Ofringene og prestedømmet ble innstiftet for å vise til Kristi død som mellommann. Seremoniene hadde ingen betydning uten Kristus.» – Ellen G. White: _The Advent Review and Herald of the Sabbath_, 17. desember 1872.

`Hvordan opplever du Guds nærvær?`