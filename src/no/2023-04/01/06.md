---
title:  Guden som kommer og henter oss
date:  05/10/2023
---

`Les Joh 14,1–3. Hvordan henger dette sammen med Bibelens endetidsbudskap?`

Et av Jesu mest dyrebare løfter, det velsignede håp, avspeiler skaperens ønske om å være med oss i evigheten. Jesus sa at han ville «komme tilbake og ta dere til meg, så dere skal være der jeg er» (Joh 14,3).

Ifølge Johannes vil løftet bli realisert. «Og jeg hørte fra tronen en høy røst som sa: ‘Se, Guds bolig er hos menneskene. Han skal bo hos dem, og de skal være hans folk, og Gud selv skal være hos dem. Han skal være deres Gud.’» (Åp 21,3).

«Frelsesverket vil bli fullstendig. Der hvor det var overflod av synd, er Guds nåde langt større. Selve jorden, nettopp det området Satan gjorde krav på som sitt eget, vil ikke bare bli gjenløst, men opphøyet ... Her hvor Guds Sønn tok på seg menneskelighet, der herlighetens konge levde, led og døde, skal Guds bolig være hos menneskene når han gjør alle ting nye. ... Og når de gjenløste gjennom endeløse tidsaldrer vandrer i Herrens lys, vil de prise ham for hans ubeskrivelige gave — Immanuel, Gud med oss.» – Ellen G. White: _Alfa og Omega_, bind 4, side 17.

Her finner vi det vakreste bildet av frelsesverket. Misjonens Gud vil oppfylle sitt ønske om å være sammen med sine barn for evig. For et privilegium å få del i denne virkeligheten!

Ukentlige utfordringer. Dette kvartalet vil du bli oppfordret til å ta delt i Guds misjon. Dette vil være en mulighet til å se og oppleve misjonens Gud i aktivitet. Benytt dette øyeblikket til personlig refleksjon og del det du har lært med gruppen. Utfordringen vil også oppmuntre deg til økt innsats i Guds misjon.

`Utfordring: Be hver dag i uken som kommer, om at Gud må åpne ditt hjerte til å ta del i hans misjon.`

`Ekstra utfordring: Lær navnet på noen du omgås som du ikke allerede kjenner – en nabo, kollega, butikkeier, bussjåfør, vaktmester, osv. Begynn å be for ham eller henne hver dag.`