---
title:  Til ettertanke
date:  06/10/2023
---

«Planen om å gjenløse oss var ikke en etterpå-tanke, en plan som ble utarbeidet etter Adams fall. Den var en åpenbaring av ‘den hemmelighet som har vært holdt skjult fra evige tider’. Romerne 16,25 ... Den var en utfoldelse av de prinsipper som fra evighet av var grunnvollen for Guds styresett. Fra begynnelsen av visste Gud og Kristus om Satans frafall og om menneskets fall på grunn av den ondes villedende makt. Gud hadde ikke bestemt at synden skulle eksistere, men han forutså at den ville komme og traff forholdsregler for å møte denne fryktelige ulykken. Så høyt elsket han verden, at han gjorde en pakt om å gi sin enbårne Sønn, ‘for at hver den som tror på ham, ikke skal gå fortapt, men ha evig liv’. Joh 3,16.» – Ellen G. White: _Alfa og Omega_, bind 4, side 13.

«Kristus sa aldri at disiplene ville få en enkel oppgave ... Likevel ble de ikke overlatt til å kjempe alene. Kristus forsikret at han ville kjempe sammen med dem. Om de bare gikk ut i tro, ville de være under allmaktens beskyttelse ... Så lenge de var lydige mot hans ord og samarbeidet med ham, kunne de ikke mislykkes. Gå til alle nasjoner, bød han. Dra til de fjerneste deler av den bebodde verden og vit at jeg er med dere også der. Arbeid i tro og tillit, for jeg kommer aldri til å svikte dere. Jeg vil alltid hjelpe, veilede, trøste, helliggjøre, støtte og gjøre det mulig for dere å tale slik at andre menneskers tanker blir ledet mot himmelen.» – Ellen G. White: _Alfa og Omega_, bind 6, side 24.

**Spørsmål til drøftelse**

`Tenk på hva det vil si at Guds første ord til den falne menneskehet ikke var «Hva har dere gjort?» eller «Hvorfor har dere vært ulydige mot meg?» I stedet var de første ordene «Hvor er du?» Hvilken trøst bør denne sannheten gi oss når det gjelder Guds hensikt med oss og våre kjære?`

`Tenk på hva det betyr at Gud selv kom for å frelse oss i Jesu person. Kristus på korset var det ypperste uttrykk for at Gud er en misjonens Gud. Hva sier det oss om hans karakter?`

`Misjonen tilhører Gud. Derfor vil han utruste og styrke mennesker til oppgaven. Hvordan kan du håndtere utilstrekkelighet og frykt midt i utfordringene ved en verdensomspennende evangelisering?`