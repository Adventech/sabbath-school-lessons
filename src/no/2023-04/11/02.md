---
title:  Utemisjon
date:  10/12/2023
---

Vi leser at Jesus tok sine disipler fra Gennesaret (Matt 14,34) og dro til «områdene omkring Tyros og Sidon» (Matt 15,21). Hvorfor tok han dem bort fra Galilea og til disse hedenske stedene? Han leder disiplene til fremmede områder slik at de kan lære det de ikke kunne lære i Galilea. Han ville forberede dem på kallet om å nå alle mennesker, også byfolk.

`Les Dom 3,1–6; 1 Kong 5,1–12 og 1 Kong 11,1–6. Hvordan gir dette oss litt av bakgrunnen til disse byene?`

I Dom 3,1–6 ser vi at Gud brukte disse gamle folkeslagene til å teste israelittenes tro. Dessverre strøk Guds folk også til denne prøven, iallfall i dette tilfellet: «De tok døtrene deres til koner og ga selv sine døtre til sønnene deres, og de dyrket deres guder» (Dom 3,6). Helt fra starten var disse folkene en snublestein for Israel.

I 1 Kong 5,1–11 ser vi det nære forholdet mellom sidonerne og hebreerne. De økonomiske båndene var til glede for begge parter, men hebreerne ble negativt påvirket av handelspartnernes hedenskap og avgudsdyrkelse.

1 Kong 11,1–6 avslører hvor negativt det ble: Kong Salomo giftet seg med en sidonsk prinsesse som førte ham på avveier. «Salomo fulgte Astarte, sidonernes gudinne» (1 Kong 11,5).

Men Jesus tok med disiplene dit, på tross av at stedenes hedenskap og avgudsdyrkelse hadde påvirket Guds folk negativt. Slik ga han dem en innføring i tverrkulturell bymisjon, konfronterte deres fordommer og ga dem et eksempel på bymisjon til alle kulturer og nasjoner.

Adventistenes bymisjonærer står overfor mange utfordringer, også helse- og miljøproblemer. Andre vil nok nevne høye levekostnader, rasisme, fordom, nasjonalisme og mangel på tros- og ytringsfrihet. Men vi må likevel arbeide for byene.

`Hvordan kan du hjelpe dem som driver bymisjon?`