---
title:  I Tyros og Sidon
date:  12/12/2023
---

Matteusevangeliet er nok skrevet for et jødisk publikum og Markus for et publikum med hedensk bakgrunn. Det er nyttig å ha dette klar for oss når vi leser evangeliene.

`Les Matt 15,22–28 og Mark 7,24–30. Hvilke forskjeller ser du i skildringen av kvinnen?`

Legg merke til at Matteus beskriver moren ved å nevne hennes nasjonalitet eller rase: kanaaneisk. Markus beskriver moren som «gresktalende» eller «en hedning» og av «syrisk-fønikisk ætt» eller «en syrer fra Fønikia» – den eneste gangen at dette begrepet er brukt i Bibelen.

Tenk på hvordan historien i Matt 15 ville oppfattes med det primære publikums bakgrunn og verdenssyn. De ville se på moren som en foraktet hedning ut fra jødefolkets historiske erfaring med kanaaneerne som en avgudsdyrkende folkegruppe. Deres livsstil og praksis hadde lenge vært en snublestein for Guds folk. Selv Jesu disipler så ikke muligheten for at kvinnen hadde tro og tilhørte Guds rike!

I Mark 7 ville Markus’ hedenske publikum reagere annerledes enn Matteus’ lesere. Hedningene hadde ikke samme erfaring med kanaaneerne som jødene. Hedningene identifiserte seg med kvinnen, som «var gresktalende, av syrisk-fønikisk ætt». Jesus helbredet en av deres egne! Hedningene ville se på kvinnen som en elsket mor som var urolig for datterens skjebne og ville at Mesteren skulle helbrede henne, uansett morens etniske og nasjonale bakgrunn.

«Kristus svarte ikke straks på kvinnens bønn. Han møtte denne representanten for en foraktet folkegruppe slik som jødene ville ha gjort. Hensikten var at disiplene skulle få et inntrykk av den kalde og hjerteløse måten jødene ville ha opptrådt på i et slikt tilfelle. Men da han etterpå oppfylte hennes bønn, gjorde han det klart for dem at det var en slik medlidenhet han ville de skulle vise mot mennesker som var rammet av ulykke.» – Ellen G. White: _Alfa og Omega_, bind 4, side 343.

`Les 1 Joh 2,2. Hva burde teksten si oss om hvordan vi alle stiller likt overfor Gud?`