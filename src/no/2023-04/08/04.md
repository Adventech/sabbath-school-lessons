---
title:  Flyktninger og innvandrere
date:  21/11/2023
---

Innvandrere og flyktninger blir heftig debattert, spesielt fordi de er så mange. Krig, naturkatastrofer, eller håp om en bedre fremtid har fått millioner til å forlate sitt hjem. De har et desperat behov for hjelp.

I Matt 2,13–14 var Jesus flyktning. Josef og Maria ble nødt til å forlate Betlehem om natten og søke tilflukt i Egypt for å unnslippe Herodes. Bibelen sier ingenting om tiden i Egypt, men de hadde nok sine utfordringer, kanskje noen av de samme som flyktninger møter i dag. Slik Jesu foreldre søkte asyl i et fremmed land, søker mange muslimer, buddhister, hinduer, kristne og andre asyl i nye land også i dag.

Det er lettere å bli venner med folk fra vår egen kultur- og språkgruppe fordi mye er felles. Da krever det mer å finne felles grunnlag med innvandrere og flyktninger som ser annerledes ut enn oss og ikke snakker språket vårt, som ikke har de samme religiøse verdiene og ikke spiser den samme maten. Evangeliet ber oss tre ut av våre etniske, nasjonale og kulturelle trivselssoner og rekke ut hånden til dem som trenger det, samme hvor ulik oss de er.

`Les 5 Mos 10,19; Sal 146,9; Rom 12,13 og 3 Mos 23,22. Hva er det viktig at vi husker her?`

Hvordan kan vi hjelpe innvandrere og flyktninger? Det er vanskelig, for i noen land er det ikke politisk korrekt å blande seg med slike. Likevel må vi gjøre det vi kan når vi kan for å hjelpe, for de har sikkert hatt det vanskelig og trenger vår hjelp. Så vi må hjelpe der vi kan.

Begynn med bønn og lær om innvandrere og flyktninger. Mange steder har organisasjoner som arbeider for dem. Du kan bli med i en av organisasjonene, eller kanskje kan bibelgruppen starte et tiltak for innvandrere eller flyktninger.

`Hva kan du gjøre for å hjelpe innvandrere eller flyktninger du kjenner til?`