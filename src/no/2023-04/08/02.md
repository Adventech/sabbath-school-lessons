---
title:  Venners tro
date:  19/11/2023
---

En sterk historie avslører hva noen gjorde for å hjelpe et menneske, sannsynligvis en venn, til å komme frem til Jesus. Her kan vi se at det iblant skal stor innsats til for å hjelpe dem som trenger det.

`Les Luk 5,17–26 (se også Matt 9,1–8; Mark 2,3–12). Hva kan denne historien lære oss om misjon og arbeid for Gud?`

Da de bar ham til Jesus, påtok de seg ansvaret for vennen. Gud kaller oss til å være som disse vennene – og føre mennesker til Jesus Kristus. Det krever tro, handling, tålmodighet og om nødvendig vilje til å være ukonvensjonell. Mennene kom til Jesus, men møtte hindringer. De kunne ikke bære sin hjelpeløse venn til Jesus på vanlig vis. De ga ikke opp, men fant en kreativ måte å få frem mannen på. Slippe vennen ned gjennom taket! Og ifølge Lukas likte Jesus det de gjorde (se Luk 5,20).

Jesus vil vi skal bringe hjelpeløse venner til ham. Han er den store legen som lengter etter å tilgi og helbrede dem som lider.

Ellen G. White utfordrer oss til å hjelpe de hjelpeløse: «Ikke vent på å bli fortalt din plikt. Åpne øynene og se dem som er rundt deg, bli kjent med de hjelpeløse, plagede og nødstedte. Gjem deg ikke for dem, og forsøk ikke å stenge deres behov ute. Hvem viser en ren og feilfri gudsdyrkelse, som Jakob skriver om? Hvem ivrer etter å gjøre alt i sin makt for frelsesplanen?» – _Testimonies for the Church_, bind 2, s. 29.

Jesus viser hvordan vi kan hjelpe de hjelpeløse og kaller oss til å gjøre det. Først blir vi deres venner, så lærer vi om deres behov, og til slutt fører vi dem til Jesus, for bare han kan hjelpe dem. Det var det mennene i denne historien gjorde, og vi må gjøre det samme. Led dem til den eneste som kan redde dem: Jesus.

`Hvem trenger litt hjelp akkurat nå? Hva vil du gjøre for dem?`