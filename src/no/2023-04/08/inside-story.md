---
title:  Misjonsfortelling
date:  24/11/2023
---

#### Å følge sannheten

_Obed, Ghana_

Bestefar syntes Obed skulle gå på adventistenes videregående skole i Ghana. Men Obeds stefar satte seg imot det. «Jeg går ikke med på det, for da blir han adventist», sa stefaren, som var pastor i et annet kirkesamfunn. Så Obed begynte på en offentlig internatskole. Der tilba han sammen med andre elever på et av klasserommene hver søndag.

På slutten av det siste året ble elevene i de lavere klassene sendt hjem, og avgangselevene fikk en måned til å forberede seg til eksamen. Med færre elever ble gudstjenestene avlyst. Men Obed savnet gudstjenestene. Den siste helgen før eksamen så han tre klassekamerater gjøre seg klar til å gå i adventistkirken lørdag morgen og ba om å få bli med dem. De tre sang «Until Then» for menigheten, og sangen rørte ved noe i Obed. På mandag ba han Sandra om å få låne salmeboken hennes så han kunne skrive av ordene.

Sandra ga ham boken og lærte ham sangen. Så fikk han henne til å lære ham andre sanger fra boken. De sang mange salmer sammen i eksamensuken. Salmene gjorde Obed interessert i Adventistkirken, og han ville vite mer. Men hva ville stefaren si?

Da Obed var ferdig på videregående, dro han hjem. Han hjalp mor med å selge stekt fisk langs veien. Han våget ikke å gå i kirken på sabbaten, men oppdaget at det var bønnemøter der mellom 19 og 20 på onsdager. I to måneder gikk han på møtene onsdag kveld. Han lærte nye salmer og nye sannheter om Gud. Han visste at han hadde funnet sannheten.

Da han begynte på universitetet den høsten, så han seg straks om etter adventister. Da han fant dem, deltok han i møtene på sabbaten. Snart var han døpt.

Obeds bestefar ble henrykt da han fikk vite at barnebarnet var blitt adventist. Stefaren ble opprørt, men med tiden godtok han det.

I dag er Obed assistent i administrasjonen ved hovedkvarteret for Sør-Ghana-unionen i Accra. Han sier det er viktig å følge sannheten selv om foreldre og andre forsøker å stopp en. «Du bør følge det du vet er sannhet, og når Guds tid er inne, vil han la deg tilbe i kirken.»

En del av ditt offer 13. sabbat vil bidra til å fremme adventistenes skolearbeid i Ghana. Midlene vil bidra til å bygge nye klasserom og sovesaler ved Seventh-day Adventist Nursing and Midwifery Training College. Colleget åpnet med 22 elever i 2015 og har nå 770. Dette er virkelig en misjonsskole: Bare 30 prosent av elevene er adventister. Takk for at du vil gi et rundhåndet 13. sabbats offer den 30. desember.

Last ned bilder fra Facebook: bit.ly/fb-mq.