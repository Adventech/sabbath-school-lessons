---
title:  Bare Kristi metode
date:  20/11/2023
---

**Hva lærer disse historiene oss om å hjelpe dem som er i nød?**

`Joh 5,1–9.`

`Mark 1,23–28.`

Ellen G. White skildrer Jesu metode for hvordan man skal tjene andre, spesielt dem som trenger det mest: «Ikke noen annen metode enn den Kristus brukte vil gi virkelig suksess når det er snakk om å nå mennesker. Frelseren blandet seg med menneskene som en som ønsket at de skulle ha det godt. Han viste dem sin sympati, fylte deres behov og vant deres tillit. Så bød han dem: ‘Følg meg.’» _Helse og livsglede_, side 104.

Først må vi omgås de hjelpeløse, ta oss tid til å bli kjent med dem og forstå deres behov med tanke på å gjøre godt mot dem. Se hva Jesus gjorde med den lamme ved dammen. Jesus var der blant «en mengde mennesker som var syke, blinde, lamme og uføre» (Joh 5,3).

For det andre må vi vise sympati. Mistillit kan iblant gjøre det vanskelig, også fordi folk iblant bruker vennlighet som middel til å vinne en tillit de senere misbruker. Likevel kaller Gud oss til å vise sympati uten å vente gjengjeld.

Det tredje er å dekke deres behov. Det krever mer enn ord. Det krever handling å dekke en annens behov. Jesus snakket med den lamme, spurte hva han ønsket seg, og utførte så et mirakel for ham. I historien om mannen som var besatt av en «uren ånd», tok Jesus kontroll over situasjonen og gjorde noe for den hjelpeløse som han ikke kunne gjøre for seg selv.

Det fjerde er å vinne deres tillit. Når vi hjelper mennesker, lærer de å stole på oss og det vi sier, og når vi siden snakker om Jesus, vil de ha lettere for å lytte. Jesus ville ikke bare helbrede dem fysisk, han ville at de skulle ha evig liv i ham (se Joh 10,10).

Det siste punktet er å hjelpe dem til Jesus, og det krever tro av både deg og den du hjelper.

`Vi kan som regel ikke gjøre de miraklene Jesus gjorde. Men hvordan kan vi likevel hjelpe dem som trenger hjelp?`