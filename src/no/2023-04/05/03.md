---
title:  'Våre unnskyldninger: Feil oppfatninger'
date:  30/10/2023
---

Da stormen kom, ga Jona seg selv skylden (Jon 1,1–12). Dette avslører noe om folks oppfatning av verden og Gud den gang. Man tenkte at ulike guder hersket i forskjellige land, men havet var demonenes kaotiske rike. I sjøfolkenes verdensbilde måtte man ofre for å dempe deres vrede. Selv om Jona var hebreer, var hans verdensbilde trolig påvirket av tidens tradisjonelle oppfatninger.

`Les Jona 2,1–3 og Jona 2,7–10. Hva viser disse versene om at Jona begynte å forstå Guds forsyn?`

Jona hadde flyktet fra landet der folket hadde Jahve som sin Gud, men lærte (i livets harde skole) at Jahve også var størst utenfor Israel. Vinden og bølgene tilhørte Gud. Fisken også. «Jorden og det som fyller den, hører Herren til» (Sal 24,1). Jona kom til jordens og havets hersker, og derfor bekjente han og ble reddet.

Vi kan også ha misforstått Gud og hva han forventer av oss. En vanlig misforståelse er at Gud vil vi skal ha fokus rettet mot vår egen frelse og komme bort fra ondskapen i verden. Jo, vi skal ikke la oss «flekke til av verden» (Jak 1,27), men vårt fokus bør være å bringe Guds velsignelser og håp til dem som trenger det.

En annen misforståelse som hindrer oss i å akseptere Guds kall til misjon, er å tro at suksess avhenger av oss. Vi kan ikke redde en sjel mer enn Jona kunne redde Ninive. Vi kan ha en «frelser-mentalitet» om misjon. Vårt kall er ikke å stå for frelsen, men å samarbeide med Gud i hans frelsesverk. Vi vitner om hvordan Gud forandrer oss, men bare Gud kan trekke mennesker til seg. Vi kan så sannhetens frø, men bare Gud kan omvende hjertet. Vi forveksler ofte vår rolle med Guds, og det kan få noen hver til å finne unnskyldninger for ikke å vitne. Ja, Gud brukte Jona, men det var Gud, ikke Jona, som omvendte Ninive.

`Det er for vanskelig å vinne sjeler til at vi kan klare det på egen hånd. Hvordan kan vi lære å la Gud vinne sjeler, men gjennom oss og vårt liv og vitnesbyrd?`