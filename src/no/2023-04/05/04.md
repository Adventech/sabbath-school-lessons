---
title:  'Våre unnskyldninger: Brysomt'
date:  31/10/2023
---

Jonas opplevelse i fisken (se Jona 2) avslørte Guds kjærlighet og barmhjertighet på dramatisk vis, og Jonas bønn viser at han forsto Guds kjærlighetsbudskap. Men trass i et utrolig møte med Gud, var det ikke lett å få bukt med gamle holdninger og vanetenkning, selv om han likevel dro til Ninive.

`Les Jona 3. Hvordan reagerte folk på det Jona forkynte? Hva kan det si oss om å vitne?`

Uansett hva Jonas følte for dem, forkynte han det Gud hadde sagt, og resultatet var forbløffende. Ninivittene omvendte seg! Ja, Jona måtte oppleve mye før han gjorde det han ikke ville, men da han gjorde det, ble Gud opphøyet.

Guds misjon fremmes av dem som er villige til å ofre, selv om de gjør det motvillig. Våre verdier må vike for Guds prioritering av de fortapte. Som hos Jona hindrer fordommer oss iblant i å gå til en person eller gruppe.

Det krever ydmykhet å innrømme våre fordommer. Misjon koster også tid og emosjonell energi. Det kan tære på å skulle investere i andres liv og ta seg av dem. I en tid da vi sliter med å holde tritt med våre egne problemer, kan det virke litt for slitsomt å skulle gi andre emosjonell støtte.

Og misjon krever ofte at vi endrer vårt forhold til penger. Misjon koster, enten det gjelder omsorg for andre, kjøp av litteratur og utstyr eller betaling for tjenester til å frigjøre tid til misjonsarbeid. Misjon koster, på mange måter.

Heldigvis arbeidet Gud for å føre ninivittene til omvendelse, tross Jonas’ utilstrekkelighet. Dessverre delte ikke Jona Guds glede.

`Hvilket offer ber Gud deg om for å få delt sin kjærlighet med andre? Hvor fullstendig stoler du på at han vil oppfylle sitt løfte om å berike ditt liv gjennom ditt offer?`