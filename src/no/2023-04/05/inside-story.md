---
title:  Misjonsfortelling
date:  03/11/2023
---

#### Kvalt av usynlig hånd

_Theophane, Guinea_

Det skjedde noe fælt da Theophane skulle til den videregående skolen sin i Guinea en lørdag morgen. Noen grep om halsen hans. Men Theophane så ingen. Han styrtet av sted til skolen. Etter en stund kunne han puste normalt.

Men dette var bare begynnelsen. Når han minst ventet det, kunne den usynlige hånden gripe om halsen hans og stenge for lufttilførselen. Far tok ham med på sykehuset, men legen fant ikke noe galt. «Du er frisk», sa han. Far tok ham med til et annet sykehus, men den legen fant heller ikke noe galt. Men Theophane visste at noe var galt. Han kunne ikke puste! Nå prøvde de et psykiatrisk sykehus, der legen foreskrev piller. Theophane følte seg bedre, men pillene stoppet ikke anfallene. Til slutt virket de slett ikke.

Han var som lengst nede da en stemme talte til ham: «Gå i kirken», sa stemmen. Det hadde han gjort hver søndag hele livet, til han sluttet for et år siden. Han ignorerte stemmen. Men anfallene fortsatte, og stemmen kom igjen: «Gå i kirken».

Theophane lurte på om Gud talte til ham. Han begynte å lese Bibelen. Da sov han bedre og bestemte seg for å gå i kirken neste søndag. Det var da onkelen hans kom på besøk.

Theophane fortalte ham om det han hadde opplevd. Onkelen var adventist og arbeidet som Global Mission-pioner. Han arbeidet med folk som ikke var kristne, men nå så han at nevøen trengte hjelp. «Du burde oppsøke adventistkirken og be om forbønn», sa onkelen. «Det er den beste løsningen for deg».

Neste lørdag ble Theophane med onkelen i kirken og ble der hele dagen. Han følte en ny indre fred. Den kvelden sov han bedre enn på lenge. Etter dette gikk han i adventistkirken hver sabbat og til bønnemøtene søndag og torsdag der folk ba for ham. De ba Jesus gripe inn og stoppe djevleangrepene.

Etter som tiden gikk, ble det stadig lenger mellom anfallene inntil de holdt helt opp. Theophane skjønte at kirken var viktig. Legene hadde ikke kunnet hjelpe ham. Bare Jesus kunne redde ham. Han overga seg til Jesus og ble medlem av Adventistkirken.

Takk for offeret for tre år siden som hjalp til med utvidelsen med nye klasserom på skolen i Conakry i Guinea. Hør resten av Theophanes fortelling neste uke.

Last ned bilder fra Facebook: bit.ly/fb-mq.