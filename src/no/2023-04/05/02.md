---
title:  'Våre unnskyldninger: Frykt'
date:  29/10/2023
---

`Les Nah 1,1; Nah 3,1–4; og 2 Kong 17,5–6; 2 Kong 19,32–37. Hva sier dette om Ninive og forholdet mellom Assyria og Israel? Hvordan kan dette ha fått Jona til å dra til Tarsis i stedet?`

Jona kan ha vært redd for å dra til Ninive. Assyrerne var en formidabel fiende, og Ninive var rikets hovedstad.

«I den perioden da Israels-riket var delt, var Ninive, hovedstaden i Assyria, en av de største byene i oldtiden ... I sin storhetstid var Ninive et eksempel på forbrytelser og ondskap. I Den hellige skrift er den omtalt som «den blodige byen ... full av løgn og vold …’. Profeten Nahum sammenlignet innbyggerne med en grusom, rovgrisk løve. ‘For hvem har ikke gang på gang blitt rammet av din ondskap?’ spurte han.» – _Alfa og Omega_, bind 3, side 119.

Ninive var en flott by. Historikerne sier at Sankerib utvidet byen kraftig og bygget det enorme sørvestpalasset som målte 503 × 242 meter og hadde minst 80 rom. Han bygde også 18 kanaler som førte vann til byen fra 65 km unna. Bare størrelsen må ha vært skremmende.

Men assyrerne var også hensynsløse. I sin beretning om erobringen av Babylon skrøt Sankerib av at han fylte gatene med innbyggernes lik, unge som gamle, og relieffutskjæringer funnet under utgravninger viser scener med soldater som spidder sine ofre. Slike mennesker la man seg ikke ut med, for de nølte ikke med å bruke vold mot dem de ikke likte. Ja, Jona må ha blitt skremt ved tanken på å gå blant folkemassene i Ninive.

Likevel leser vi ofte historien om Jona og synes det var stakkarslig å la frykt komme i veien for Guds misjon. Men vi kan komme til å gjøre det samme og la oss styre av frykt i stedet for av Gud.

`Tenk på en gang da du følte at Gud ledet deg til å gjøre noe du virkelig ikke ville gjøre fordi du var redd. Hva har den opplevelsen lært deg?`