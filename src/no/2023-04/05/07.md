---
title:  Til ettertanke
date:  03/11/2023
---

Ellen G. White har en sterk advarsel til dem som sliter med å følge Jesu kall om å vitne for de rundt seg.

«Unnskyldningene til dem som unnlater å gjøre dette arbeidet, fritar dem ikke for ansvaret, og hvis de velger å la arbeidet være ugjort, forsømmer de sjeler som Kristus døde for, de forsømmer sitt gudgitte ansvar og blir nedskrevet i himmelens bøker som utro tjenere. Arbeider pastoren slik Mesteren gjorde, for å være en styrke og velsignelse for andre, når han holder seg borte fra dem som trenger hans hjelp? De som forsømmer personlig omgang med folket, blir selvopptatte og trenger nettopp opplevelsen av å snakke med sine søsken slik at de kan forstå sin åndelige tilstand og vite hvordan de skal fø Guds hjord ved å gi hver enkelt det de trenger i rette tid. De som forsømmer dette arbeidet, viser at de trenger moralsk opprydding, og da vil de se at de ikke har båret verkets byrde.» – Ellen G. White: _The Advent Review and Sabbath Herald_, 30. august 1892.

Dette er strenge ord som understreker den betydningen Gud legger i misjon, men vi er ikke uten håp. «Da Herren gav Jona oppdraget, la han på ham et tungt ansvar. Men han som hadde bedt ham å gå, var i stand til å styrke sin tjener og la hans gjerning lykkes. Hvis profeten hadde adlydt uten forbehold, ville han blitt spart for mange bitre erfaringer og hadde høstet store velsignelser. Men Herren sviktet ikke Jona i hans dype fortvilelse. Som et resultat av gjentatte prøver og merkelige opplevelser gjenvant han sin tillit til Gud og hans grenseløse makt til å frelse.» – Ellen G. White: _Alfa og Omega_, bind 3, side 119–120.

Som Jona kan også vi finne det lettere å finne på unnskyldninger for ikke å delta i misjon. Vår unnskyldning kan være en av mange. Men vårt kall til misjon er ikke mindre konkret enn Jonas kall. Spørsmålet er hvordan du vil svare.

**Spørsmål til drøftelse**

`Hvilke unnskyldninger har du blitt fristet til å bruke for ikke å delta i misjon? Hva er ditt Ninive?`

`Tenk på hvor verdifull en sannhet vi syvendedags adventister har. Tenk på hvor velsignet du er som har disse sannhetene. Hva hindrer deg i å dele det vi setter så høyt med andre?`

`Hvordan kan du ved Guds nåde overvinne all frykt du måtte ha om vitnearbeid og misjon?`