---
title:  'Våre unnskyldninger: Ubehagelige konfrontasjoner'
date:  01/11/2023
---

«Herre! Var det ikke det jeg sa da jeg var i mitt eget land? Derfor ville jeg skynde meg og flykte til Tarsis. For jeg vet at du er en nådig og barmhjertig Gud. Du er sen til vrede og rik på miskunn, så du angrer ulykken» (Jona 4,2). For en vakker bønn! Eller var den det?

`Les Jona 4. Hva var galt med mannen?`

Jona nærte et så inderlig hat til det folket Gud sendte ham til at han følte det var bedre å dø enn å tape ansikt da hans dommedagsprofeti over Ninive ikke slo til. Jona ville at Ninive skulle bli det neste Sodoma og Gomorra. Han håpet på Guds dom over det forhatte folket. Når det ikke skjedde, slo verdensbildet hans sprekker, og Jona ville heller dø enn at verden ble snudd på hodet.

For andre gang konfronterer Gud Jona, ikke med ord, men med en opplevelse. Et verdensbilde blir ikke til på kommando. Det endres heller ikke fordi vi hører noe nytt. Et verdensbilde blir ofte dannet og endret ut fra livserfaringer og hvordan de tolkes eller forklares.

Den nye erfaringen Gud ga Jona, var å hjelpe ham å se sitt eget forvrengte verdensbilde. Gud fikk en plante til å vokse seg stor nok på én dag til at den skjermet Jona mot solens hete. Jona var glad, ikke for Gud, som utførte miraklet, men for planten. I stedet for å se det som et ufortjent mirakel, så han det som en velfortjent velsignelse etter det gode han hadde gjort. Da planten døde, var det en tragedie som gjorde Jonas sint og usikker på sin egen verdi, og han ble suicidal.

Opplevelsen følges av Guds milde irettesettelse, som får Jona til å innse hvor dum han var som satte en plante høyere enn de mange tusen menn, kvinner og barn i Ninive, samt dyrene deres.

`Historien ender ikke med Jonas omvendelse. Den uferdige historien henvender seg til oss. Hva vil vi gjøre med Guds omsorg for de onde, for mobberne, for dem som ikke er nådd over hele kloden?`