---
title:  Misjonsfortelling
date:  22/12/2023
---

#### Hoppe over et bud

_Nathanael, Ghana_

16-åringen Nathanael fikk seg en overraskelse da han hørte en pastor tale i en kirke i Ghana. Presten leste fra 2 Mos 20 og gjennomgikk budene etter tur mens Nathanael fulgte med i sin bibel. Men han hoppet over et bud. Etter gudstjenesten spurte Nathanael presten hvorfor han ikke hadde nevnt det fjerde budet.

«Det er ikke viktig. Du kan tilbe på hvilken som helst dag», sa presten. Nathanael ble bare mer overrasket. Han hadde aldri trodd at noen av budene var valgfrie.

Hjemme leste han budene om og om igjen. Neste søndag gikk han i en annen kirke og spurte presten om det samme. «Du kan tilbe på hvilken som helst dag», sa han.

Nathanael studerte nå Bibelen intenst. Hvor sto det at han kunne tilbe på hvilken som helst dag? Han fant et svar i Jakob 2,10: «For den som holder hele loven, men snubler i ett av budene, har gjort seg skyldig i å bryte dem alle.» Han begynte å tenke at det kanskje var viktig for Gud at man holdt lørdag, den syvende dag.

Nathanael hadde hørt om adventistene, og han kjente ikke til andre kristne som holdt lørdag. Men det var ingen adventister i byen hans. Han ba: «Hvis den syvende dag er virkelig viktig for deg, så la adventistene komme til landsbyen og holde møter her.» Han tenkte at et svar på denne bønnen ville bevise to ting: at Gud hadde hørt bønnen og at sabbaten var viktig for ham. Han gjentok bønnen dag etter dag, og åtte måneder senere kom adventistene. Nathanael ble så glad!

Da møteserien var slutt, ble Nathanael døpt sammen med sin lillesøster som også hadde gått på møtene. Alt i alt ble 50 mennesker døpt, og det ble startet en Adventistkirke i byen.

I dag er Nathanael 23 år og studerer til å bli lærer. «Gud hører bønn», sier han. «Adventistene hadde vunnet en sjel allerede før de kom til byen.»

Dine gaver 13. sabbat vil bidra til å fremme adventistenes skoletilbud i Ghana. Midlene går til å bygge nye klasserom og sovesaler på Seventh-day Adventist Nursing and Midwifery Training College. Colleget åpnet med 22 elever i 2015 og har nå 770. Det er stor søkning til skolen, og den har ikke kapasitet til flere elever. Dette er virkelig en misjonsskole, bare 30 prosent av elevene er adventister. En rekke elever blir adventister hvert år. Takk for at du vil gi et rundhåndet 13. sabbats offer den 30. desember.

Last ned bilder fra Facebook: bit.ly/fb-mq.