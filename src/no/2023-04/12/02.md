---
title:  Fange i en fremmed kultur
date:  17/12/2023
---

Det er aldri lett å bli forvist til en fremmed kultur. Det er vanskelig for oss å forstå hva jødene opplevde, først under babylonerne og deretter perserne.

Vi bor ikke i et adventistland der vår tro er landets lov. Men før de ble deportert, bodde jødefolket i sitt eget land, og prinsippene for deres tro var nedfelt i landets lovverk.

Tenk hvor lett det burde ha vært å være trofast mot Gud. For hvor mye lettere ville det ikke være å holde sabbaten hvis det å holde den syvende dag var nedfelt i landets lover?

Men bibelhistorien har vist oss at om landets lover er aldri så gunstige for troen, må trofastheten komme innenfra, ellers blir det bare synd, frafall og ødeleggelse.

«Herren sa: ‘Dette folket kommer nær meg med munnen og ærer meg med leppene, men hjertet er langt borte fra meg, og den frykt de har for meg, er et tillært menneskebud.’» (Jes 29,13).

Men selv de minst gunstige omgivelser kan ikke holde dem fra lydighet som er fast bestemt på å være trofaste.

`Les Dan 1,1–12; Dan 3,1–12 og Dan 6,1–9. Hver situasjon er unik, men hva sier disse historiene om de utfordringene Guds folk kan møte i en fremmed kultur?`

Vi lever alle i et miljø som kan være en stor utfordring for vår tro og vårt vitnesbyrd. Disse historiene i Daniels bok ender alltid «lykkelig», men de viser at folk kan være trofaste mot Gud selv under vanskelige forhold. Og hvis ingen av fortellingene hadde endt godt, ville disse mennene likevel ha gjort rett.

`Hvilke utfordringer kan din tro møte i din kultur? Hvordan reagerer du på det?`