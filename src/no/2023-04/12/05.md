---
title:  For en tid som denne
date:  20/12/2023
---

`Les Est 4,1–14. Hvorfor ble det nå ansett som passende for Ester å identifisere seg som jøde?`

Da Mordekai kontaktet Ester for å få hjelp, hadde hun vært gift med Ahasverus i flere år, men ingen kunne komme frem for kongens trone uten å være invitert. Alle som brøt denne regelen, risikerte døden. Ester kjente risikoen, men gikk likevel uoppfordret til tronsalen.

Mordekais tro forsøkte å vekke Esters tro. Sentralt i Esters bok står Mordekais ord til Ester: «Mordekai ba dem si til Ester: ‘Tro bare ikke at du som den eneste av jødene skal berge livet fordi du er i kongens slott. For om du tier i denne tiden, vil hjelp og redning komme til jødene fra et annet sted, mens du og ditt farshus vil gå til grunne. Og hvem vet om det ikke er for en tid som denne at du har fått dronningrang?’» (Ester 4,13–14).

Esters tro ble satt på prøve da Mordekai appellerte til hennes kjærlighet til sitt folk. Ingen andre enn Mordekai visste at hun var jøde, og da hun tok beslutningen om å involvere seg, nølte hun ikke med å sette livet på spill.

Hennes tro på Gud var sterk, og hun visste at det ikke ville gå uten Guds hjelp. Svaret til Mordekai viste hennes tro: «Gå og kall sammen alle jøder som befinner seg i Susa, og hold faste for min skyld. Dere skal ikke spise eller drikke på tre dager, verken om natten eller om dagen. Jeg og tjenestejentene mine vil også faste på samme måte. Så skal jeg gå inn til kongen, selv om det ikke er etter loven. Skal jeg gå til grunne, så går jeg til grunne.» (Ester 4,16). Mordekai sendte denne beskjeden til hele det jødiske samfunnet i Shushan (Susa), og mens de fastet og ba, forberedte Ester seg på det farlige øyeblikket. «Den tredje dagen kledde Ester seg i dronningskrud og stilte seg i den indre slottsgården, midt imot kongens hus. Der inne satt kongen på tronen midt imot inngangen. Da kongen fikk se dronning Ester der hun sto i slottsgården, fikk han godvilje for henne. Han rettet gullsepteret som han hadde i hånden, ut mot henne, og Ester gikk fram og rørte ved spissen av septeret.» (Ester 5,1–2).

`I en slik situasjon som beskrevet ovenfor ville jødene både faste og be. Selv om de handlet på egne vegne, var bønn en viktig del av deres respons. Hvilken opplagt lærdom kan vi trekke av det?`