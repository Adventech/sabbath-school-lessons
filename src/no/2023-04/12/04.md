---
title:  Mordekais trofaste vitnesbyrd
date:  19/12/2023
---

Siden de levde i et fremmed land, kunne Mordekai og Ester før eller siden ha fått problemer hvis de var tro mot Gud. Slik gikk det for Mordekai.

`Les Est 3,1–15. Hva skjedde, og hvorfor?`

I Ester 3 får vi vite at kong Xerxes (Ahasverus) hedret Haman med høy stilling og stor makt. Alle skulle bøye seg for Haman. Men vi leser: «Mordekai falt ikke på kne og bøyde seg ikke» (Ester 3,2). Bibelen sier ikke hvorfor Mordekai ikke knelte. Men vi vet det. Han er en god jøde. Mordekai vil ikke hylle en etterkommer av amalekitten Agag. Amalekittene hadde vært fiender av hans folk siden utvandringen fra Egypt (5 Mos 25,19). Hvordan kunne en trofast jøde knele for en amalekitt? Eller tilbe noen annen enn Herren?

«Kongens tjenere i slottsporten spurte Mordekai: ‘Hvorfor bryter du kongens bud?’» (Ester 3,3). Vi vet ikke akkurat hva han svarte, men neste vers sier at «han hadde fortalt dem at han var jøde» (Ester 3,4). Dermed hadde Mordekai en mulighet til å forklare at fordi han tilba Gud som skapte himmelen og jorden, kunne han ikke tilbe noe syndig menneske. Mordekai kunne nok til en viss grad vitne om sin tro, en tro han holdt fast ved så sterkt at den satte ham selv og andre i fare.

«Fra Daniel og hans følgesvenner ... skinte et sterkt lys midt i det moralske mørket ved kongens hoff i Babylon.» – Ellen G. White: _Advent Review og Sabbath Herald_, 13. mai 1884.

Da Haman ville utslette jødefolket, beskrev han dem slik: «Det finnes et folk som bor spredt og for seg selv blant de andre folkene i alle provinsene i riket ditt. Lovene deres er forskjellige fra lovene til alle andre folk, og de holder ikke kongens lover. Det er ikke en konge verdig å la dem være i fred.» (Ester 3,8). Et folk med andre skikker og som ikke følger kongens lover? En ideell oppskrift på forfølgelse.

`Hvordan kan vi bli satt på prøve som Mordekai? Hvordan bør vi reagere?`