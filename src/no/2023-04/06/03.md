---
title:  Et profetisk grunnlag
date:  06/11/2023
---

`Les Luk 24,36–49. Hva skjedde, og hvorfor var dette så viktig en opplevelse for apostlene?`

Det er interessant at disiplene først ikke trodde fordi de var redde. Men etter å ha sett Jesus og skjønt at han virkelig var i live, trodde de ikke av ren glede (Luk 24,41). Har du noen gang følt at noe var for godt til å være sant? Det var slik disiplene og de andre på salen hadde det.

Men hvis Jesus bare hadde gitt dem denne opplevelsen, da hadde troen deres kanskje ikke blitt varig. Med tiden kunne kraften i opplevelsen ha bleknet. De ville ha glemt den, eller kanskje begynt å stille spørsmål ved den. Så Jesus nøyde seg ikke med å vise dem arrene og spise fisk. Han viste dem det profetiske grunnlaget for sitt verk i Skriften. Så samme hvor flott en opplevelse de hadde hatt med ham, ville Jesus at troen skulle bygge på Guds Ord.

«Det var dette jeg talte om da jeg ennå var sammen med dere og sa at alt måtte oppfylles som står skrevet om meg i Moseloven, hos profetene og i Salmene» (Luk 24,44).

Også her finner vi en sterk motivasjon for å vitne og drive misjon: Guds Ord. Jesus visste at for å grunnfeste disiplenes opplevelse måtte de forstå hvorfor han måtte dø og hva oppstandelsen betydde. Deres verdensbilde måtte flyttes fra et politisk og jordisk rike til den store løsningen på synd og Kristi seier over døden. Evangeliet var noe mye større enn å oppnå politisk suverenitet for Israel. Det avslørte Kristi seier over Satan og garanterte at en dag ville all ondskap i verden være slutt, at jorden vil bli skapt på nytt og at Gud skal bo blant sitt folk. «Da åpnet han deres forstand» (Luk 24,45) så de kunne forstå de sannhetene som de skulle dele med verden.

Våre erfaring med Jesus kan ikke bevares uten hans Ord som grunnlag, deriblant profetiene som peker på historien og hendelsene som førte til Kristi første og andre komme. Når vi forstår disse sannhetene, kan vi være klare og motiverte for misjon.

`Hvor godt forankret er du i profetiene som peker på Kristus, både hans første og andre komme? Hvorfor må vi være grunnfestet i Guds Ord, deriblant profetiene, og hvorfor er det så viktig å forstå dem, spesielt for å drive misjon?`