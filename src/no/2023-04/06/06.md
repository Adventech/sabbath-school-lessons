---
title:  Et bilde av urkirken
date:  09/11/2023
---

`Les Apg 2,41–47. Hva slags bilde tegnes av den første menighet?`

Apostlenes gjerninger 2 avsluttes med et fint bilde av urkirken. Apostlenes gjerninger 2,41 sier at de som ble døpt, ble «lagt til» dem. Man kan lese dette som at noen la sammen antallet nye troende og antallet eksisterende troende og kom frem til et nytt medlemstall for gruppen. Men det blir for overfladisk. Bak ordlyden ligger tanken om at disse nydøpte kristne ble en likeverdig del av gruppen.

Og en sentral funksjon i urkirken var disippelskapet. Etter hvert som nye ble lagt til, ble de disipler på tre måter. For det første fortsatte de å motta undervisning gjennom apostlenes lære og fellesskap. Tekstens ord «lære» og «fellesskap» betyr bokstavelig talt «undervisning» og «partnerskap». Apostlenes forkynnelse konfronterte feil tro og ga nye forklaringer på det folk så og opplevde. Men det lærte dem ikke hvordan de skulle leve ut den nye sannheten i sitt liv. Det var noe som skjedde i relasjoner som en del av gruppen. Nye troende ble omsorgsfullt og bevisst gjort til disipler med direkte undervisning samt deltakelse i de troendes hverdagsliv, alt under tilsyn og ledelse av åndelig modne og grunnfestede apostler.

Det er dårlig forkynnelse å fortelle folk hva de skal gjøre uten å si hvordan. Man kan lese instruksjonsbøker og høre prekener om hvordan man gjør ting, men det er ingen erstatning for å se andre gjøre det og gjøre som dem. Paulus visste dette og lærte sine følgesvenner å ha ham til forbilde slik han hadde Kristus til forbilde (1 Kor 11,1). Når andre kan se at du har en ekte erfaring med Kristus, vil det påvirke dem.

`Utfordring: Tenk på noen du kjenner som du skulle ønske var kristen. Be hver dag at han eller hun må få en personlig opplevelse med Jesus.`

`Ekstra utfordring: Hvem hjelper du inn i et forhold til Jesus? Se etter måter å bringe ham eller henne inn i fellesskapet med andre troende.`