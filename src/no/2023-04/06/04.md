---
title:  Ventetid og misjon
date:  07/11/2023
---

Lukas 24 avsluttes med Jesu himmelfart (Luk 24,50–53). Men det er ikke slutten på historien. Lukas skriver også Apostlenes gjerninger. Rett før Jesu himmelfart ga han disiplene et oppdrag, et løfte og instrukser om å vente på «kraft fra det høye» i Jerusalem (Luk 24,49; se også Apg 1,4–8).

Jesus sa disiplene skulle vente i Jerusalem til han oppfylte løftet om å sende Faderens løfte (Den hellige ånd), som ville gi dem kraft til å vitne i Jerusalem, Judea, Samaria og alle andre steder.

`Les Apg 1,12–26. Hva gjorde disiplene (ca. 120 menn og kvinner) mens de ventet?`

Jesus hadde gitt disiplene et klart oppdrag: de skulle vitne om ham i verden. Mens de ventet, forberedte de seg på oppdraget på to måter. Først sier Lukas at de holdt ved i bønn sammen. Ingen tvilte på hva oppdraget var som Jesus hadde gitt dem, og alle hadde godtatt oppdraget. Det inspirerte dem til å stå sammen i bønn. Lukas forteller ikke hva de ba om, men de ba nok om visdom, kraft og mot til å utføre oppdraget. For et eksempel for oss.

Det andre de gjorde mens de ventet, var å forberede logistikken. Judas hadde overlatt Jesus til å bli henrettet og tatt sitt eget liv. Dermed ble det en stilling ledig blant de tolv. Så mens de ventet, søkte disiplene Guds veiledning og valgte en erstatter. De organiserte seg og planla starten på oppdraget. Peter spilte en lederrolle i alt dette. Ingen utfordret ham, alle så Guds visdom i det. De forsto og trodde at Gud handlet og var virksom blant dem. Ventetiden ble ikke fylt av lediggang, den var målrettet og drevet av misjonen.

Mens vi venter på at Den hellige ånd skal utøses og hjelpe oss å fullføre Guds store oppdrag, må vi stå sammen, oppmuntre hverandre (Hebr 10,24–25) og be om Guds hellige Ånd. Dessuten bør vi peile oss selv og menigheten vår inn på det Gud prioriterer – de fortaptes frelse.

`Hvordan kan du lære å vente på Herren og ikke miste motet i mellomtiden? Hvordan kan du best bruke tiden mens du venter, slik disiplene gjorde?`