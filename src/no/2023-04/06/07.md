---
title:  Til ettertanke
date:  10/11/2023
---

Vårt misjonsarbeid må komme av dyp kjærlighet og takknemlighet for det Jesus har gjort og gjør i vårt liv. All annen motivasjon er feilslått. Å fordype seg i Ordet og leve i harmoni med Ordet er nøkkelen til vellykket oppsøkende arbeid.

«Vårt liv må være knyttet til Kristi liv. Vi må stadig hente kraft fra ham. Vi må få del i ham, det levende brødet som kom ned fra himmelen. Vi må stadig drikke av den friske kilden som alltid strømmer ut og gir oss sine rike skatter. Dersom vi alltid har Herren for oss, og vi løfter opp hjertene i takk og pris til ham, skal vi stadig få erfare ny friskhet i vårt åndelige liv. Våre bønner vil bli en samtale med Gud akkurat som når vi snakker med en venn. Han vil åpenbare sine hemmeligheter for oss personlig. Vi skal da ofte få en salig, opphøyd følelse av Jesu nærvær. Ofte vil da våre hjerter brenne i oss når han kommer nær til oss for å vandre med oss slik han vandret med Enok. Når dette i sannhet blir den kristnes opplevelse, vil det i hans liv vise seg en hjertets enfoldighet, ydmykhet, saktmodighet og beskjedenhet som åpenbarer for alle han kommer i berøring med, at han har vært med Jesus og lært av ham» Ellen G. White: – _Ord som lever_ (2006), side 86.

«Den som er opptatt av seg selv, kan ikke vokse og bære frukt. Har du tatt imot Kristus som din personlige Frelser, må du glemme deg selv og prøve å hjelpe andre. Tal om Kristi kjærlighet, og fortell andre hvor god han er ... Etter hvert som du tar imot Kristi Ånd – den ånd som viser seg i uegennyttig kjærlighet og i tjeneste for andre – vil du vokse og bære frukt ... Din overbevisning vil bli dypere. Din kjærlighet vil bli fullkommen. _Ord som lever_ (2006), side 41.

**Spørsmål til drøftelse**

`Hvordan forstår du Paulus’ ord i Filipperbrevet om at Kristus ble forkynt av misunnelse og stridslyst? Hvordan kan vi sørge for at vi ikke gjør nettopp det?`

`Hvordan har du opplevd Guds virkelighet og kjærlighet? Det vil si, kan du ut fra egen erfaring forkynne Guds godhet og kjærlighet for andre med oppriktighet og ærlighet? Hva ville ditt vitnesbyrd være?`

`Hva har vært din erfaring med å vente på Herren, og hva har det lært deg om å stole på ham og om tro generelt?`