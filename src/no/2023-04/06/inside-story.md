---
title:  Misjonsfortelling
date:  10/11/2023
---

#### Forvandlet!

_Theophane, Guinea_

Far likte det ikke da Theophane ble adventist. Han var leder i en annen kristen menighet og skammet seg over at sønnen hadde valgt en annen tro. «Du har en uke på deg. Går du ikke i kirken på søndager, får vi heller skille lag».

Theophane var lei seg. Han var glad i far, men han hadde opplevd Jesu kraft. Djevleangrepene ga seg ikke før adventistene ba for ham. Og bibelstudier hadde vist ham at kristne skulle tilbe på den syvende dag, ikke søndag. Han ville ikke tilbake til sitt gamle liv. Siden han ikke kunne bo hjemme, flyttet han inn hos en venn i nabolaget.

Theophanes bestefar grep inn. Som familiens eldste var han høyt respektert. «Du er forvirret», sa han. «Jeg avtaler et møte med en prest som kan hjelpe deg å se sannheten.»

Far og bestefar tok med Theophane til presten. «Hva fikk deg til å forlate kirken?» spurte han. Theophane slo opp til 2 Mos 20, leste de to første budene og ba presten forklare dem. Presten forsvarte utskårne bilder i kirken med at israelittene ble reddet da de så på bronseslangen i ørkenen.

Da Theophane leste det fjerde budet, sa presten at loven var forandret. Theophane svarte med Jesu ord om at han ikke var kommet for å forandre loven. Da sa presten han var ulydig mot det femte bud. «Elsker du din far?» spurte han. «Du gjør ikke som han sier, og Gud sier: ‘Du skal hedre far og mor.’» Theophane svarte at Jesus sa: «Den som elsker far eller mor mer enn meg, er meg ikke verdig» (Matt 10,37).

Presten så på far. «Det er slutt for din sønn», sa han. «La ham ikke bo hjemme, for han vil ødelegge andre.» Far var rasende. Han truet med å brenne Theophanes’ fødselsattest og kutte all kontakt. Han forbannet onkelen som hadde invitert sønnen til adventistkirken. Theophane forsvarte onkelen, men far klaget direkte til ham. Onkelen minnet far om djevleangrepene. «Du gjorde ditt beste for gutten, men ingenting hjalp. Han fulgte ikke meg. Han fulgte Guds ord.»

Åtte måneder gikk. Theophanes’ liv var helt forandret. Han var fri for anfallene, og han ble en snill og god ung mann. Naboer som før hadde holdt barna sine borte fra ham, ville nå at de skulle bli som ham. Far var forbløffet og ringte til onkelen og takket ham. «Takk for det du har gjort for gutten min. Han er ikke til å kjenne igjen.»

Nå bor Theophanes hjemme igjen, og han holder sabbaten. Han ber at far og bestefar skal bli kjent med den Jesus som forandret hans liv.

Takk for offeret for tre år siden som hjalp til med utvidelsen med nye klasserom på skolen i Conakry i Guinea.

Last ned bilder fra Facebook: bit.ly/fb-mq.