---
title:  Å dele de gode nyhetene
date:  05/11/2023
---

`Les Luk 24,1–12. Hvordan reagerte de som hørte om den oppstandne Kristus?`

Etter Jesu død forteller Lukas at noen kvinner gikk til graven tidlig søndag morgen. De hadde med velluktende salver, så de skulle trolig pleie Jesu kropp nå som sabbaten var over. De forventet å finne en forseglet grav, men ble rystet da de fant graven tom. De var usikre og ble redde da to menn i skinnende klær dukket opp. Men mennene hadde en beskjed til dem. De minnet dem om Jesu ord og fortalte at Jesus hadde stått opp, slik han hadde sagt han ville. Glade skyndte de seg til stedet der disiplene og mange andre av Jesu følgesvenner oppholdt seg og fortalte hva de hadde sett og hørt, for de kunne ikke styre sin begeistring. De fortalte andre hva de hadde hørt om Kristus.

Kan du forestille deg hva kvinnene må ha følt? De hadde hatt en stor opplevelse, en som fylte dem med ærefrykt, men disiplene kalte det «løst snakk» og ville ikke tro dem. Peter var usikker på om han skulle tro kvinnene eller ikke og løp til graven for å se selv.

Peter og mange av oss nøler med å tro noe bare fordi andre har sagt det. Peter lyttet til kvinnene, men han kunne ikke dele erfaringen deres før senere. Først så han bare en tom grav, og det, sier Lukas, gjorde bare at han ble «fylt av undring» (Luk 24,12). Han opplevde ikke det samme som kvinnene ved graven.

Samme hva Peter sa, ønsket kvinnene å dele nyheten om Jesus straks de hadde hørt den. Hvilken større motivasjon for å misjonere finnes vel, enn å fortelle hva Jesus har gjort for dem? Hvilket større motiv enn å spre budskapet om frelse i Jesus, det eneste håpet som finnes?

Selvsagt må vi ha vi en personlig opplevelse med Gud før vi kan dele den med andre. Det må være en stor del av vår motivasjon for misjon at vi vil dele det vi elsker så høyt med andre. For vi kan vel ikke dele det vi selv ikke har?

`Hva er noen av dine opplevelser av Guds virkelighet og kjærlighet? Hvorfor er dette viktig for deg, og hvordan motiverer det deg til å gå til andre med de gode nyhetene?`