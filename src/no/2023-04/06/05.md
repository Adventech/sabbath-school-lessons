---
title:  «Som dere korsfestet»
date:  08/11/2023
---

Apostlenes gjerninger 2 forteller om da Den hellige ånd ble utøst på pinsedagen. Mens Jesu etterfølgere ba, hvilte tunger av ild på deres hoder. De skjønte at Den hellige ånds lovede kraft var gitt.

`Les Apg 2,1–41. Hva skjedde med disiplene da de fikk Den hellige ånd i pinsen?`

Disiplene begynte å snakke på andre språk «etter som Ånden ga dem å forkynne» (Apg 2,4). Det viktige her er at Gud ga hver enkelt kraft til glede for ikke-troende. Velsignelsen var ikke bare ment for dem selv. Det var ikke en velsignelse som skulle gjøre dem egnet til himmelen eller gjøre det lettere å drive handel på et fremmed språk. Velsignelsen gjaldt Guds misjon til de fortapte. I dag kaller Gud sine følgesvenner til å bruke sine gaver i misjonens tjeneste. Vi har fått gaver: hvilket større kall til misjon enn å bruke det vi har fått til å nå andre?

Utgytelsen av Den hellige ånd gjorde at mange angret at de hadde avvist Messias, for noen av dem var ganske sikkert i Jerusalem da han døde. Tenk på kraften i dette: Peter anklaget noen av dem for å ha korsfestet Kristus. De må ha skjønt hva de hadde gjort, for de ble overbevist og ropte: «Hva skal vi gjøre, brødre?» (Apg 2,37).

Men også de kunne få tilgivelse. «Vend om og la dere døpe i Jesu Kristi navn, hver og en av dere, så dere kan få tilgivelse for syndene, og dere skal få Den hellige ånds gave» (Apg 2,38).

Jesu følgesvenner arbeidet sammen i harmoni med Den hellige ånd og forkynte omvendelse og syndenes forlatelse – også for dem som kanskje hadde vært direkte innblandet i å korsfeste Jesus! Det er kraften i evangeliet. Hvis ikke det motiverer oss til misjon, hva vil da gjøre det? Vi er kalt til å spre evangeliet til verden, en syndig verden med syndige mennesker. Det er ikke vi som skal dømme, vår jobb er å vitne om Jesu frelse.

`Hvorfor skulle ideen om at til og med noen av dem som var medskyldige i Kristi død ble tilbudt frelse (1) oppmuntre oss for vår egen del, og (2) oppmuntre oss til å vitne for andre, samme hvor fæle de kan være?`