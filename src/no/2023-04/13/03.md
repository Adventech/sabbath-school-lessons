---
title:  De tre englebudskapene og misjon
date:  25/12/2023
---

Åpenbaringen gir en sterk og grafisk fremstilling av temaet om den store konflikten, kanskje mest dramatisk i Åpenbaringen 12,12: «Juble derfor, dere himler og dere som bor i dem! Men ve over jorden og havet! For djevelen er kommet ned til dere, og hans raseri er stort, for han vet at hans tid er kort.» (Åp 12,1). Det er vanskelig å forestille seg hvordan noen kan forstå noe som helst i Skriften uavhengig av temaet den store konflikten, som når sitt klimaks i de siste dager.

`Les Åp 14,6–12. Hva blir beskrevet her, og hva har disse versene å gjøre med vårt oppdrag og budskap?`

Sentralt i Guds misjon står Guds budskap: evangeliet. Budskapet er oppdraget. Verden må advares om hva som kommer over den, og alle vil bli nødt til å ta et valg, et valg enten for livet eller for døden.

`«Den som ikke er med meg, er mot meg. Og den som ikke samler med meg, han sprer» (Luk 11,23). Hva sier Jesus her som direkte omhandler vårt oppdrag?`

De tre englebudskapene i Åpenbaringen 14 danner kjernen i det syvendedags-adventistene er kalt til å forkynne for verden. Sentralt og grunnleggende for det, er to temaer: «et evig evangelium» (Åp 14,6) og tilbedelsen av skaperen. Disse to temaene ser vi i denne skildringen av de hellige: «Her må de hellige ha utholdenhet, de som holder seg til Guds bud og troen på Jesus» (Åp 14,12). Uansett hva vi ellers gjør – alt det gode vi gjør for å hjelpe mennesker – må vi aldri miste vårt kall og misjon av syne, som er å forkynne håpet som finnes i det «evige evangelium» for en fortapt verden, og å advare verden om hva som en dag vil komme over den.

`«Den som ikke er med meg, er mot meg» (Luk 11,23). Hvordan forstår du det Jesus sier til oss her? Hvorfor burde disse ordene få oss til å granske hvor vårt hjerte egentlig er?`