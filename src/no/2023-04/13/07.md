---
title:  Til ettertanke
date:  29/12/2023
---

«På grunn av frelsesplanen er verden på ny kommet inn under Guds nåde. Alt som gikk tapt ved synden, blir gjenopprettet. Ikke bare mennesket, men selve jorden blir løskjøpt som et evig bosted for dem som følger ham. I seks tusen år har Satan kjempet for å bevare herredømmet over jorden. Da skal Guds opprinnelige hensikt med skapelsen bli til virkelighet. ‘Men Den Høyestes hellige skal overta riket og beholde det for alle tider, i evigheters evighet.’» – Ellen G. White: _Patriarker og profeter_, side 317,318.

Men før det kan skje, er det vår plikt å samarbeide med Gud om hans misjon med å nå verden med advarselsbudskapet slik at folk kan ta imot og bli en del av Guds løfte om gjenskaping.

«Jeg lengter etter å se veldig mange arbeide for dem som ikke kjenner bevisene for vår tro. Mange har fått stort lys gjennom å høre de tre englebudskapene, og nå bør de forkynne budskapene i alle deler av verden. Jeg ønsker å gjøre min del og åpne veien for at andre kan bære sannhetens lys. Måtte Gud hjelpe oss å iføre oss rustningen. De troende må forene seg i det store arbeidet med å gi verden den siste advarselen.» – Ellen G. White: Brev 390, 1907 (upublisert).

Dette kvartalet har vi studert ulike aspekter og problemstillinger knyttet til Guds misjon. Denne uken avsluttet vi studiet med å se på Åpenbaringens nøkler til å forstå hvordan et gjenreist forhold til Gud tar seg ut, og det nådde sitt klimaks med en visjon om det fullførte oppdraget – jordens gjenskaping og gjenopprettelse. Selv om det er sant at utslettelsen av synd og lidelse vil bli de mest skremmende dagene i jordens historie, retter Gud vårt blikk mot en tid ut over denne ødeleggelsen og gir trøst og oppmuntring i løftet om at jorden skal fornyes.

**Spørsmål til drøftelse**

`Hva er «det evige evangelium»? Hvorfor er det «evig»? Og hvorfor må det som det lærer, være grunnlaget for vår misjon?`

`Hvorfor legger vi slik vekt på de tre englebudskapene? Hva sier du til argumentet om at vi må ha fokus rettet mot Jesus og ikke mot noe så «negativt» som disse budskapene, som inneholder sterke advarsler?`

`Hvordan har dette kvartalet gitt deg større forståelse, ikke bare for misjonens betydning, men også for hvordan du og din menighet bedre kan delta i den, som er det vi har blitt kalt til å gjøre?`