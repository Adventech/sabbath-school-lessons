---
title:  Guds misjon er slutt
date:  23/12/2023
---

### Bakgrunnsstoff
Åp 1,1–7, 1 Pet 2,9, Åp 14,6–12, Luk 11,23, 1 Tim 2,4, Åp 21,1–4

> <p>Minnevers</p>
> Når alt skal gå i oppløsning på denne måten, hvor hellig og gudfryktig bør dere ikke da leve mens dere venter på at Guds dag skal komme, og fremskynder den. (2 Pet 3,11–12).

Åpenbaringen fyller sinnet med scener om endetiden. Episenteret er den store konflikten mellom Kristus og Satan. Satan har mistet sitt grep om jorden, og nå forfølger han dem som er lojale mot Gud. Boken når sitt klimaks med Jesu gjenkomst for å utfri sitt folk, både de levende rettferdige og de trofaste som har dødd siden Adam og Evas fall. Boken viser også at Satan og de ugudelige ødelegges med ild, og Jesus oppretter sitt evige rike på den nye jord.

Lesere av Åpenbaringen er ivrige etter å se tegnene og hendelsene som markerer kirkehistorien frem til vår tid ved tidenes ende. Det gjør de rett i.

Men i kvartalets siste studium skal vi se at Åpenbaringen er en misjonsbok om misjonens Gud som kaller oss til å være en misjonskirke. Vårt kall til å forkynne sannheten for vår tid for verden vil bestå helt til alle har valgt for eller imot Gud.