---
title:  Misjonsfortelling
date:  29/12/2023
---

#### Betydningen av en invitasjon

_Susana, Ghana_

Flere hundre adventiststudenter og vennene deres fylte en kirke på et offentlig universitet i Ghana. En pastor ba dem som hadde et vitnesbyrd om hvordan de hadde overgitt seg til Jesus, om å bli igjen etter gudstjenesten. En av dem som ble igjen, var 22-årige Susana.

Susana sa hun hadde overgitt seg til Jesus for noen måneder siden etter å ha blitt venner med adventister på universitetet. Hennes historie begynte to år tidligere. Mens hun var hjemme på ferie hadde en svigerinne bedt henne med til en barnevelsignelse i en adventistkirke. Svigerinnen, som het Comfort, var familiens eneste adventist. Hun ville at hennes nyfødte barn, Righteous, skulle innvies til Gud.

Susana ble med og likte stedet, spesielt musikken og sangen. Hun ville gjerne komme tilbake, men Comfort ba henne ikke flere ganger, så hun gikk ikke.

Tilbake på universitetet ble Susana venner med en adventist som het Lydia. Etter en tid ba Lydia henne med til et bønnemøte med 30 adventiststudenter der de sang og ba, og en talte om Jesus. Susana likte møtet og begynte å gå fast.

En dag sa Lydia: «Vi skal drive evangelisering. Vil du være med?» De skulle gå fra dør til dør og invitere folk til kveldsmøter i en by 20 km fra universitetet. Susanna ble med på det.

På det første møtet spurte Lydia om Susana hadde lyst til å bli døpt. «Ja», sa hun. Ønsket om dåp vokste under møteserien. Hun var spesielt interessert i det taleren sa om at lørdag var Bibelens sabbat. Hun så at pastoren fulgte Bibelen, og hun likte sangen og musikken. Hun visste hva hun ville, men ville hun få en invitasjon?

Etter møteserien spurte Lydia: «Vil du virkelig bli døpt?» Nå var Susana sikker. «Ja», sa hun. Lydia omfavnet Susana da hun kom opp av vannet, og etter dåpen dro Susana hjem og fortalte Comfort om dåpen. Comfort var glad for at hun ikke lenger var eneste adventist i familien.

Hvorfor tok Susana imot Jesus? Den hellige ånd talte til henne, men prosessen startet med en invitasjon. «Jeg likte gudstjenesten allerede første gang jeg gikk. Da jeg ikke ble invitert igjen, gikk jeg ikke. Men så ble jeg invitert på universitetet, og jeg gikk og endte opp som adventist.»

En del av offeret i dag går til to skoleprosjekter i Vest-Afrika. Midlene går til å bygge nye klasserom og sovesaler på Nursing and Midwifery Training College i Ghana, der Susana studerer, og til å starte en tospråklig skole i Kamerun der barn kan lære om Jesus på fransk og engelsk.

Takk for at du gir et godt offer i dag.