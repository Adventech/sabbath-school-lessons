---
title:  Oppdraget fullført
date:  28/12/2023
---

`Les Åp 21,1–4 og Åp 21,22–22,5. Hvilken scene er beskrevet her?`

For et paradis den nye verden kommer til å bli! Døden og synden er borte, Satan og ondskapen tilintetgjort. Vi får møte vår frelser og gjenforenes med våre kjære. Og den nye jord blir befolket med representanter fra alle etniske grupper og språk. Generalkonferansens misjonsstyre har godkjent Global Mission-beregninger som kan brukes til å si om en gruppe personer er nådd eller ikke nådd. En «nådd folkegruppe» er en der det er tilstrekkelig mange, og de har ressurser nok, til å vitne effektivt for resten av gruppen uten behov for hjelp utenfra. Den har gudstjenester, Bibler og annen litteratur på førstespråket, og det finnes innfødte kirkeledere som kan vitne for resten av folkegruppen uten å arbeide gjennom en oversetter.

En «unådd folkegruppe» er en som ikke har noe innfødt fellesskap av tilstrekkelig antall troende adventister med nok ressurser til å vitne effektivt for sin egen gruppe uten hjelp fra utenfor deres kultur.

Hver lokal menighet og distrikt må avgjøre hvilke folkegrupper som må nås i deres område. Nå er tiden inne til å investere i Guds misjon ved å gjøre disipler i alle folkegrupper, fremskynde frelserens gjenkomst og så til slutt leve sammen med dem i den nye himmel og den nye jord som vi har fått løfte om.

`Utfordring: Hvordan fremskynder du Kristi gjenkomst? Sår du håpets frø i dem som trenger å høre godt nytt? «Vanner» du nyomvendte ved å hjelpe dem å lære hva det vil si å leve et liv i troskap og lydighet mot Kristus? Be om muligheter til å formidle løftet om den nye jord med menneskene på din bønneliste.`

`Ekstra utfordring: Noen av dine «disipler» kan være klare til å ta imot Kristus. Dette omfatter å bli med i en lokal menighet eller gruppe av troende. Sett deg selv i hans eller hennes sted og tenk deg at du går i kirken din for første gang. Hva slags erfaring får de? Hvor forberedt er kirken din til å ta imot og gjøre nye mennesker til disipler? Er du åpen for å starte nye grupper av troende, ikke bare bygge opp din egen eksisterende menighet? Lag en strategi for å håndtere svake punkter. Del tankene deres med menighetens ledelse, og samarbeid med dem om å iverksette en plan så dere kan bli en mer bevisst disippelgjørende menighet.`