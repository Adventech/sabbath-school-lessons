---
title:  Den siste krisen
date:  26/12/2023
---

Til disiplene og til oss sa Jesus: «Gå derfor og gjør alle folkeslag til disipler: Døp dem til Faderens og Sønnens og Den hellige ånds navn og lær dem å holde alt det jeg har befalt dere. Og se, jeg er med dere alle dager inntil verdens ende.» (Matt 28,19–20). Dette er misjonsbefalingen, og på mange måter er de tre englebudskapene, med kallet til «alle nasjoner og stammer, tungemål og folk» (Åp 14,6) bare misjonsbefalingen uttrykt som «sannheten for vår tid» (2 Pet 1,12).

`Les 1 Joh 4,8; 2 Pet 3,9; 1 Tim 2,4 og 1 Mos 12,3. Hvorfor er alle folkegrupper viktige for Gud?`

Kristi kjærlighet favner hele menneskeheten, ingen folkegruppe er ekskludert. Noen lærer at Kristus kun døde for en forutbestemt elite, men Bibelen er tydelig på at Kristi død gjaldt alle mennesker, uavhengig av rase, etnisitet eller andre faktorer. Er du menneske, så døde Kristus for deg. Punktum. Det eneste spørsmålet som gjenstår, er: Hvordan reagerer du på hans død?

Når Jesus kommer tilbake, vil det bare være to leirer: de som har gitt seg inn under Satan i religiøse og politiske institusjoner som kan ses i Åpenbaringen 13 og 17, og de som fullt ut har underkastet seg Jesus Kristus, med en tro som viser seg i at de holder «Guds bud» (Åp 14,12).

Siden første stund har menneskene hatt bevis for hvem Gud er og hans rettferdighets og kjærlighets vei (Rom 1,18–21). Derfor vil alle mennesker fra tidligere tider bli dømt ut fra hvordan de samarbeidet med Gud og levde sitt liv – uavhengig av hvor mye de forsto eller ikke forsto (Rom 2,11–16).

Men i endens tid er det en økende polarisering, og samvittighetsfriheten vil ikke lenger bli respektert. Folk vil bli presset til å stille seg på Satans side. Det haster med å forkynne evangeliet og avsløre sannheten om Satans strategier. Og det er nettopp det de tre englenes budskap – vårt oppdrag – handler om.

`Tenk på det at Kristus døde for deg personlig. Hva kan få deg til å tro at dine handlinger, om de er aldri så ille, ikke kan ha blitt dekket fullt ut av Kristi død på korset?`