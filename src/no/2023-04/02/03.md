---
title:  'Å gjøre disipler: Misjonens fokus'
date:  09/10/2023
---

`Les Matt 28,16–20. Hvilke sider av disippelskapet kan du finne i dette skriftstedet?`

Matteus 28,16–20 uttrykker det bibelske mandatet, gjerne kalt misjonsbefalingen (Matt 28,18–20), der Jesus ber sine følgesvenner dra ut og gjøre disipler, undervise dem i troen og innvie dem i fellesskapet (se også Mark 16,15–16; Luk 24,44–49; Joh 20,21–23; Apg 1,8).

Grunntrekkene i Matt 28,16–20 består av fire enkle deler:

1. Jesus befaler disiplene å dra til Galilea for å møte ham (Matt 28,16–17),
2. Jesus kommer til dem og erklærer sin makt og herredømme (Matt 28,18),
3. Jesus gir sine disipler en bestemt oppgave – nemlig å gjøre disipler – (Matt 28,19–20); og til slutt
4. lover Jesus å være med dem hele veien (Matt 28,20).

Å gjøre disipler er misjonsbefalingens hovedmål og misjonens hovedoppgave. På grunnteksten lyder begynnelsen av Matteus 28,19: «Når dere har gått, så gjør derfor disipler [...]». Dette «Derfor» gir misjonsbefalingen dens grunnlag for det som nettopp er lagt frem (Matt 28,18): Jesu makt, autoritet og suverenitet – alt dette skyldes seieren som ble attestert i oppstandelsen.

Merk at det eneste handlingsverbet i imperativ i misjonsbefalingen er «gjør til disipler». Å undervise alle, døpe dem og dele Jesu undervisning med hele verden er kjennetegnene på disippelprosessen. Her gir Jesus disiplene ett mål: å gjøre folk til disipler. Dette er virkelig en av de største misjonstekstene i hele Skriften. Den ender med Jesu løfte om alltid å være med sine følgesvenner.

Misjonsbefalingen gjaldt åpenbart flere enn bare de første disiplene som var samlet den gangen. De kunne ikke gå til «alle folkeslag» alene og oppfylle det nye oppdraget med å gjøre folk til disipler. Derfor er befalingen universell: enhver sann Jesu Kristi følgesvenn bør være med og gjøre folk til disipler. Og budskapet – Jesu Kristi evige evangelium – gjelder hele verden, uten geografiske, sosiale eller etniske begrensninger.

`Oppdraget er å «gjøre disipler». Hvordan påvirker Mesterens mandat ditt liv? Hva kan du gjøre for å bli mer involvert i det du har blitt kalt til?`