---
title:  'Guds folk: Misjonens utøvere'
date:  11/10/2023
---

Gud har alltid hatt dem som trofast representerte hans sinnelag og lydig fulgte hans hensikter. Guds folk er de som har blitt kalt og har tatt imot tilbudet om hans nåde. De har alle vært – og er – Guds redskaper i oppfyllelsen av hans misjon.

`Les 1 Mos 12,1–3; 5 Mos 7,6 og 5 Mos 7,11–12. Hva var Guds hensikt med sitt folk i GT?`

Guds pakt med Abraham og hans etterkommere hadde en bestemt hensikt. De ble kalt, skapt og fikk oppgaven med å drive Guds misjon – velsignelsens kanaler til folkeslagene (jf. 5 Mos 28,10; Jes 49,6). Men de ble utvalgt innenfor et paktsforhold til Gud og ut fra en underforstått betingelse om tro og lydighet (1 Mos 22,16–18; 2 Mos 19,5–6; 5 Mos 28,1–2; 2 Krøn 7,14). Denne prosessen med å tiltrekke de omkringliggende nasjonene til Israel, var Guds «misjonsstrategi» i GT.

I NT fortsetter Guds misjon. Den oppstandne Herre og Frelser lanserer nå en fornyet «misjonsstrategi» (se Matt 28,18–20; Apg 1,8) der Kristi disipler – som utgjør kirken – går ut som misjonærer til hele verden i stedet for at verden kommer til dem, som i GT. Misjonen oppsto ikke i kirken. Nei, kirken er til fordi Gud fortsatt har en misjon som skal utføres og bruker kirken til å oppfylle den.

Men et spørsmål gjenstår: Hva er kirkens oppdrag eller misjon? Den er den samme som den som skapte kirken: «For Menneskesønnen er kommet for å lete etter de bortkomne og berge dem» (Luk 19,10). Selv om ingen av oss i kirken kan frelse noen, kan og må vi peke på ham som kan frelse, nemlig Jesus Kristus.

«Kristi menighets oppdrag er å frelse mennesker som går fortapt. Oppdraget går ut på å fortelle andre om Guds kjærlighet og vinne dem for Kristus i kraft av denne kjærligheten.» – Ellen G. White: Testimonies for the Church, bind 3, s. 381. For et privilegium og ansvar!

`Misjon er for kirken hva luft er for livet. Uten luft dør vi. Uten misjon dør kirken. Hva kan du gjøre for å holde liv i din menighet?`