---
title:  'Det evige evangelium: Misjonsbudskapet'
date:  10/10/2023
---

`Les Åpenbaringen 14,6–7. Hvilke sider av Guds misjon finner du i den første engelens «evige evangelium»?`

Dette er det eneste stedet i Skriften hvor ordene «evig» og «evangelium» står sammen. Evangeliet er det gode budskap om nåde for alle i Jesus Kristus. Han kom til verden for å vise oss «nåde og sannhet» (Joh 1,14). Han levde et syndfritt liv og døde på korset da han bar straffen for våre synder (Jes 53,4–5; 1 Pet 3,18). Han sto opp til livet, dro tilbake til himmelen, ble opphøyet av Faderen og går i forbønn for oss i helligdommen i himmelen (Åp 1,18; Apg 2,33; Hebr 7,25). Snart oppfyller han sitt største løfte – å vende tilbake, og etter de tusen år oppretter han Guds rike på jorden (Joh 14,1–4; Apg 1,11; Åp 21,1–4). Alt dette er store sannheter i det evige evangelium.

Men det er bemerkelsesverdig at budskapet er evig. Det finnes bare ett evangelium som kan redde oss. Det er det samme til Guds misjon er fullført. Det kommer ikke noe annet evangelium. Læresetninger og doktriner kommer og går (Ef 4,14), men budskapet om frelse, det evige evangelium, forandres ikke, og de som tror og lever det i lydighet, vil få sin lønn (se 5 Mos 5,33; Rom 2,6).

Oppdraget til de første disiplene er det samme som i dag. Vi må fortsette med å gjøre disipler for Kristus overalt. Men hva slags disipler? Gode, ærlige, fullstendig hengitte, kjærlige mennesker? Slike trekk er nødvendige, men ikke nok. Vi må gjøre disipler som er opptatt av alt det vil si å være disippel (Luk 9,23; Joh 13,34–35; 2 Kor 5,17) med ett endemål: å være forberedt på, og forberede andre på, Jesu gjenkomst.

«Forkynnelsen av dommen er selve forkynnelsen om Kristi annet komme som en umiddelbart forestående begivenhet. Og denne forkynnelsen kalles det evige evangelium. Slik viser det seg at budskapet om Kristi annet komme, og forkynnelsen av at den står like for døren, utgjør en vesentlig del av evangeliet.» _Ord som lever_ (2006), side 160.

`Hva har domsbegrepet med «det evige evangelium» å gjøre i den første engelens budskap? Hvorfor må evangeliet stå sentralt i tanken om dom?`