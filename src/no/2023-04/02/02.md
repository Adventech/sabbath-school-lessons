---
title:  'Den treenige gud: Misjonens opprinnelse'
date:  08/10/2023
---

I Guds misjon står Jesus sentralt som eneste vei til frelse. Han sier: «Jeg er veien, sannheten og livet. Ingen kommer til Far uten ved meg» (Joh 14,6). Men Jesus hjelper oss også å forstå den treenige Guds sentrale plass i hans misjon.

Alt Kristus gjorde, var enten for eller fra sin Far (se Joh 4,34; Joh 5,30; Joh 12,45). Men vi må huske at Jesu misjon ikke begynte da han kom til verden. Han hadde mottatt den fra Faderen før verden ble til (jf. Ef 1,4; 1 Pet 1,20).

Derfor planla Gud sin misjon til menneskene alt før han skapte verden, og han trådte inn i historien for å gjennomføre dette formålet.

Sønnen skapte verden (Joh 1,3), og i «tidens fylde» (Gal 4,4) viste Gud sin kjærlighet ved å sende Sønnen hit (Joh 3,16–17). Sønnen kom, døde på korset og seiret over døden. Så kom Ånden sendt av Faderen (Joh 14,26; Joh 16,7). Han overbeviser verden (Joh 16,8–11) og fortsetter Faderens og Sønnens misjon ved å styrke Guds folk og ved å sende dem ut som misjonærer (Joh 14,26; Joh 16,13–14).

`Les Joh 20,21–22. Hvordan bør det at misjonen har sin opprinnelse i Faderen, Sønnen og Den hellige ånd forme vår misjon?`

Selv om ordet «treenighet» ikke finnes i Bibelen, finner vi mange bevis for treenigheten, også i misjonstekster. F.eks.: etter oppstandelsen viste Kristus seg for disiplene sine og lovet dem: «Og se, jeg sender over dere det som min Far har lovet. Men dere skal bli i byen til dere blir utrustet med kraft fra det høye» (Luk 24,49). Her finner vi Guddommens misjon uttrykt i én setning: Faderens løfte, Sønnens forsikring om oppfyllelsen av løftet, og selve løftet om Den hellige ånds komme (se også Luk 3,16; Apg 1,4–5; Apg 1,8).

Misjonen er ikke vår. Den tilhører den treenige Gud. Derfor vil den ikke mislykkes.

`Fader, Sønn og hellig Ånd har del i arbeidet med å frelse sjeler. Hvorfor bør du finne denne tanken så oppmuntrende?`