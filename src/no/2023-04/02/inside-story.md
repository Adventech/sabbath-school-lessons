---
title:  Misjonsfortelling
date:  13/10/2023
---

#### Besatt til fredfylt

_Salome, Kamerun_

Salomes navn betyr fred, men fred var mangelvare. Det begynte da hun ba læreren på adventistenes høyere skole om hjelp etter at hun hadde strøket på opptaksprøven til universitetet fire ganger. «Jeg kan be for deg», sa han. «Men du må få ditt liv i harmoni med Guds vilje». Det var OK.

Salome var ikke adventist, men trodde hun levde i harmoni med Gud. Men da læreren begynte å be, hylte hun. Hun spottet Gud og læreren, men han fortsatte å be. Da hun roet seg og læreren fortalte om hennes oppførsel, ble hun redd. Hun husket ingenting. En ond ånd hadde besatt henne. «Du trenger et bønneliv», sa læreren. «Ikke mist motet. Alt vil ordne seg etter Guds vilje».

Etter dette kom den onde ånden hver gang læreren ba. Hun skrek og spottet Gud og tok seg til halsen som om hun ville kvele seg. Iblant ble rommet fylt av en fæl stank, som av et råtnende lik. Læreren ba til hun roet seg igjen. Da fortalte han om Gud. Hun lærte om sabbaten, om ærlighet, at det ikke var rett å bo sammen med kjæresten. Hun slo opp med ham og gikk i kirken på sabbaten.

Så fikk hun et anfall hjemme. Hun fikk en fæl hodepine og ringte etter en adventistvenn. Vennen kom for å se hva som var galt. Da hun åpnet døren, kjente hun likstanken og begynte straks å be. Hun visste at Salome trengte bønn, ikke medisiner, så hun ba i nesten tre timer til Salome ble seg selv igjen.

Under en nattverd grep Salome nattverdskoppen og knuste den for å skjære seg på den. Menighetstjenerne bar henne ut av kirkesalen. For hvert anfall ble hun mer oppsatt på å leve etter Guds vilje. Hun ba om dåp.

Den onde ånden angrep en siste gang. Da Salome nærmet seg dåpsbassenget, falt hun om. En usynlig kraft ville hindre henne i å komme ned i vannet. Pastoren så hvordan hun kjempet og rakte henne hånden, men nå var Salome i åndens makt og nektet å komme. Pastoren trakk henne likevel ned i vannet. Hun gjorde fortvilet motstand da han skjøv henne under. Han visst det var den onde ånden som var imot dåpen, ikke Salome.

Da hun sto opp av vannet, forlot ånden henne. Hun smilte av glede. Hun ble aldri mer besatt av den onde ånden. Men hun hørte ham spotte da hun forberedte seg til opptaksprøven for femte gang. Han sa hun ikke ville klare det og at hennes liv var mislykket. Salome besto prøven.

I dag er Salome 31 år og lever i fred. Hun er menighetssøster og underviser på adventistskolen der hun før var elev. Hun takker Gud for at hun strøk til opptaksprøven fire ganger. «Gud brukte det til å føre meg til læreren og til å få den onde ånden ut av livet mitt».

En del av offeret 13. sabbat går til å åpne en tospråklig skole der barna kan lære om Jesus på fransk og engelsk.