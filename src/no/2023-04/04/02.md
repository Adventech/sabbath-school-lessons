---
title:  Gjestfrihetens gave
date:  22/10/2023
---

`Les 1 Mos 18,1–15. Hvilke av gjestfrihetens sider ser vi i Abrahams svar til gjestene?`

Abraham satt i teltåpningen i dagens heteste time. Dette var uvanlig. På den tiden leter alle etter skygge og frisk bris. Men kanskje holdt Abraham ut varmen for å hjelpe dem som måtte komme forbi?

Mens han satt der, så han tre reisende. Han pleide nok å tilby fremmede gjestfrihet. Derfor tok Abraham initiativet til møtet: I teksten løp han mot dem fra teltåpningen sin. Dette er viktig: Abraham tok initiativet til å møte dem før de kom til ham.

«La meg hente litt vann, så dere kan vaske føttene og hvile dere her under treet! Og la meg hente litt mat, så dere kan styrke dere før dere drar videre, siden dere nå har lagt veien forbi deres tjener.» (1 Mos 18,4–5).

Abraham kjente sin misjon, som var å dele kunnskapen om Gud med alle i en verden der hedenskap, avgudsdyrkelse og polyteisme rådet grunnen. Og hans mest umiddelbare måte å oppfylle sin misjon på var med gjestfrihet mot fremmede som så ut til å ha dukket opp i horisonten.

Abrahams «store husholdning besto av over tusen mennesker. Mange av dem var selv fedre og mødre, og ikke så få var nylig blitt omvendt fra hedenskapet. En slik husholdning krevde en fast hånd ved roret. Svak og vaklende undervisning ville ikke være nok ... Abrahams innflytelse strakte seg ut over hans eget hus. Overalt hvor han satte opp sitt telt, bygget han et alter der han kunne ofre til Gud og tilbe ham. Når teltet ble flyttet, ble alteret stående. Mang en omflakkende kanaanitt hadde lært Gud å kjenne gjennom Abrahams liv og stoppet ved alteret for å ofre til Gud.» – Ellen G. White: _Utdanning for livet_, side 100.

Fra første stund forsto han at Gud hadde kalt ham til misjon og at hans reise til det lovede land ikke var noen ferie, men at han skulle være en velsignelse for dem rundt seg, og gjennom sin ætt også for verden.

`Hva ved Abrahams gjestfrihet kan du etterligne i ditt eget liv?`