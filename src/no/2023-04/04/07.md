---
title:  Til ettertanke
date:  27/10/2023
---

«Det var kjærlighet til fortapte mennesker som inspirerte Abraham til å be. Han avskydde synden i den fordervede byen, men han ønsket at synderne måtte bli frelst. Hans dype interesse for Sodoma viser den omsorg vi burde ha for syndere. Vi burde avsky synden, men elske synderen. Overalt omkring oss finnes det mennesker som driver mot en avgrunn like håpløs og forferdelig som den skjebne som rammet Sodoma. Hver dag opphører prøvetiden for noen mennesker. Hver eneste time er det noen som overskrider grensen for Guds nåde. Hvor er de advarende og tryglende røster som skal formane synderen til å unnfly den fryktelige dom? Hvor er hendene som skal rekkes ut for å dra ham ut av dødens grep? Hvor er de som i ydmykhet og tro ber til Gud for ham?

Abraham hadde Kristi sinnelag. Guds Sønn går selv i forbønn for synderen. Han som betalte for vår gjenløsning, vet hva et menneske er verd. Kristus avskydde det onde på en måte som bare er mulig ut fra en ren og plettfri natur. Men overfor synderen la han for dagen en kjærlighet som bare den grenseløse godhet kunne åpenbare. Da han i dødsangst på korset bar all verdens synd, bad han for sine spottere og mordere: ‘Far, tilgi dem, for de vet ikke hva de gjør.’» – Ellen G. White: _Alfa og Omega_, bind 1, side 122.

«Abraham ble aktet og æret av folkestammene omkring som en mektig fyrste og en klok høvding. Han isolerte seg ikke fra sine naboer. Hans liv og karakter dannet en skarp kontrast til avgudsdyrkernes, og han øvde en sterk påvirkning til fordel for den sanne tro. Hans lojalitet mot Gud var usvikelig, men ved sin vennlighet og velvilje vant han folks tillit og vennskap, og de respekterte ham for hans indre storhet.» – Ellen G. White: _Alfa og Omega_, bind 1, side 115.

**Spørsmål til drøftelse**

`Hvilke andre eksempler fra Skriften viser oss en som oppfylte sitt misjonskall? Hva med døperen Johannes? Var han en suksess?`

`Les 1 Mos 19,30–36. Hva sier dette oss om noen av dem som ble reddet fra Sodoma?`

`Hva kan Abraham ellers lære oss om misjon og hvordan det kan gjøres?`

`Tenk på dette: Var Abrahams forbønn for Sodoma og Gomorra vellykket eller mislykket?`