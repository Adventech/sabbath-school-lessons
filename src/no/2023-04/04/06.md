---
title:  Under guds vilje
date:  26/10/2023
---

`Les 1 Mos 12,1–9. Hva lærer disse versene om å underkaste seg Guds vilje, også når veien videre ikke ser åpen ut?`

En av Abrahams viktigste kvaliteter var at han ga seg inn under Guds vilje. Alt han opplevde med Gud bar preg av underkastelse.

- Kallet: Abraham fikk et utfordrende kall: «Herren sa til Abram: ‘Dra bort fra landet ditt og fra slekten din og fra farshuset ditt til det landet som jeg skal vise deg!’» (1 Mos 12,1). Da han hørte en stemme fra himmelen, kunne han ha sett bort fra den og trodd at det var en hallusinasjon. Eller han kunne ha utfordret budskapet og sagt: Jeg vil ikke dra; Jeg har det fint her. «Det landet som jeg skal vise deg» kan ha fortonet seg som en merkelig beskrivelse av et reisemål! Men han tok imot kallet. Han overga sin vilje til Guds vilje og forlot sin fars hus og sitt land: «Så dro Abram, slik Herren hadde sagt ham» (1 Mos 12,4).
- Valg av land: Det brøt ut en krangel mellom Lots og Abrahams tjenere, men Abraham ville ikke slåss med sitt eget kjøtt og blod. Han underkastet seg Guds vilje, og ble igjen velsignet: «Herren sa til Abram etter at Lot hadde skilt lag med ham: ‘Løft blikket og se deg omkring fra det stedet der du står, mot nord og sør, mot øst og vest! For hele det landet du ser, vil jeg gi deg og din ætt for alltid.’» (1 Mos 13,14–15).
- Sodoma og Gomorra blir ødelagt: Da Gud åpenbarte de to byenes skjebne for Abraham, prøvde han å redde byene. Byene ble ødelagt fordi det ikke engang fantes ti rettferdige i byene. Abraham underkastet seg Guds vilje og godtok Guds dom over byene.

Herren kunne bruke Abraham fordi han alltid underkastet seg Gud. Slik må det være med oss i dag.

`Utfordring: I byene møter vi hindringer når vi vil forkynne evangeliet på en god og effektiv måte. Vi må be Gud om å gripe inn.`

`Ekstra utfordring: Finn en måte å kontakte noen som blir direkte berørt av en vanskelig situasjon som ligner din egen. Fortell at du ber for ham eller henne, og be Gud vise deg hvordan du kan hjelpe.`