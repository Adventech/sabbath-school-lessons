---
title:  Abrahams kjærlighet til alle
date:  23/10/2023
---

`Les 1 Mos 18,16–33. Hvordan viste Abraham sin kjærlighet til alle mennesker uten hensyn til stamme, rase eller folk?`

Abrahams andre egenskap i 1 Mos 18 var hans kjærlighet til mennesker, også dem han ikke kjente. Dette er et viktig eksempel til etterfølgelse for oss. Folket i Sodoma og Gomorra var syndere og ikke som ham, men han var glad i alle uansett rase, kjønn, språk eller religion.

Gud åpenbarer så sitt forsett om å utslette byene Sodoma og Gomorra for Abraham. «Og Herren sa: ‘Høyt er klageropet over Sodoma og Gomorra, for synden der er svært stor. Klageropet har nådd meg. Nå vil jeg stige ned og se om de virkelig har handlet så ille, og hvis ikke, vil jeg vite det.’» (1 Mos 18,20–21).

Abraham rettet forsiktig sin anmodning til Gud: «Det ligner ikke deg å gjøre noe slikt, å la rettferdige dø sammen med urettferdige! Skal det gå den rettferdige på samme måte som den urettferdige? Det ligner ikke deg! Må ikke hele jordens dommer gjøre det som rett er?» (1 Mos 18,25).

I sin kjærlighet håpet Abraham å redde alle i disse byene, ikke bare de rettferdige. Jo, Abraham visste hvor onde de som bodde der var. Hvem vet hva han hadde hørt om dem? Og fra det vi vet fra neste kapittel, med historien om Lot og pøbelen utenfor huset hans (se 1 Mos 19,1–11), var det fæle mennesker.

Men Abraham kjente Guds kjærlighet og ba for dem. Abraham visste at man alltid kan vende om til Gud. For Abraham ville det å redde innbyggerne i disse byene gi dem en sjanse til omvendelse.

Han bygget sin forespørsel på det han visste om Guds kjærlighet. Selv hadde han stor kjærlighet til syndere, og han visste at så lenge det er liv, er det håp om frelse.

`Hvorfor er forbønn så viktig i vårt bønneliv? Hvordan kan det å be for andre hjelpe oss å vokse åndelig og oppleve mer av Guds kjærlighet til syndere?`