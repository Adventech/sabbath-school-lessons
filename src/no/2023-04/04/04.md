---
title:  Bønnens ånd hos Abraham
date:  24/10/2023
---

`Les 1 Mos 18,23–32 og Jak 5,16. Hva burde dette si oss om forbønnens kraft?`

Dialogen mellom Abraham og Gud er en form for forbønn. Kapittelet fremstiller Abraham i forbønn for folket i Sodoma og Gomorra. Han ba for dem og på vegne av dem, på en måte var han et symbol på Jesus som ber til Far for oss. Vår misjon kan bare lykkes hvis vi ber slike bønner.

Abraham hadde lært å elske innbyggerne i Sodoma, Gomorra og de andre byene der omkring. Derfor var hans bønn ærlig og oppriktig. Han hadde allerede kjempet mot konger som hadde beseiret kongene av Sodoma og Gomorra. Etter Abrahams seier kom Bera, kongen av Sodoma, for å møte Abraham med Melkisedek. Bera ba om å få folket sitt tilbake: «Gi meg folkene, og ta du byttet!» (1 Mos 14,21). Dette viser kongens kjærlighet til sitt folk. Siden en av Abrahams egenskaper var kjærlighet, elsket han kongene i Sodoma og Gomorra, og han ba for dem og folket deres. «Det var kjærlighet til fortapte mennesker som inspirerte Abraham til å be» – Ellen G. White: _Alfa og Omega_, bind 1, side 122.

Abraham var ydmyk og utholdende i bønn. Straks Gud godtok den første anmodningen om å redde byen bare det bodde 50 rettferdige mennesker der, fortsatte han sin forbønn.

Vår misjon kan ikke lykkes uten bønn, forbønn. Etter å ha møtt noen, etter at vi har holdt en tale eller et bibelstudium for dem, må vi be for dem. Gud hører disse bønnene og rører ved hjertet til dem vi har kontaktet. Det er ikke ord eller veltalenhet som omvender våre venner eller bekjente – det er Den hellige ånd. Det er derfor vi i hvert misjonsoppdrag må be for den enkelte.

`Les Rom 8,34 og Hebr 7,25. Hva sier de om hva Jesus gjør for oss, og hvordan kan dette hjelpe oss å forstå vår egen rolle som forbedere for andre bedre?`