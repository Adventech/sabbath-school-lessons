---
title:  Forkynne Guds misjon
date:  21/10/2023
---

### Bakgrunnsstoff
1 Mos 18, Jak 5,16, Rom 8,34, Hebr 7,25, 1 Mos 19,1–29, 1 Mos 12,1–9

> <p>Minnevers</p>
> Et nytt bud gir jeg dere: Dere skal elske hverandre. Som jeg har elsket dere, skal dere elske hverandre. Ved dette skal alle forstå at dere er mine disipler: at dere har kjærlighet til hverandre. (Joh 13,34–35).

Fra første stund ønsket Abraham å bli brukt av Gud til misjon. Dette kan vi f.eks. se i 1. Mosebok 18, da Gud fortalte hva som ville skje med Sodoma og Gomorra. «Nei, Herren Gud gjør ikke noe uten å åpenbare sitt skjulte råd for sine tjenere profetene» (Amos 3,7). Og i historien om Sodoma og Gomorra var Abraham «hans tjener profeten».

Abraham hvilte midt på heteste dagen da han så tre reisende. «Abraham trodde at gjestene bare var tre trette veifarende. Lite ante han at det var en blant dem som han endog kunne tilbe uten å synde.» – Ellen G. White: _Alfa og Omega_, bind 1, side 120.

Men Abraham ble snart personlig innblandet i Guds misjon. Hans del var å be for folket i Sodoma og Gomorra og gå i forbønn for dem. Han ønsket å se om de kunne reddes, til tross for seg selv. Og er ikke det misjon – hva er det da?

I dette kapittelet ser vi tre åndelige egenskaper hos Abraham: gjestfrihet, kjærlighet og bønn – egenskaper som også kan bidra sterkt i misjonsarbeid.