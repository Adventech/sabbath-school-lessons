---
title:  Abrahams misjon
date:  25/10/2023
---

`Les 1 Mos 19,1–29. Hva ble resultatet av Abrahams gjestfrihet, kjærlighet og bønn?`

Teksten gir oss et vink om Lots stilling i Sodoma: «Lot satt i byporten» (1 Mos 19,1). Dette betyr at han var en viktig person i byen, iallfall en offentlig person, for i porten sitter tjenestemenn, dommere og konger (2 Sam 19,8; Jer 38,7; Rut 4,1).

1. Mosebok 19 er nesten en parallell til kapittel 18 og historien om englene hos Abraham. Både Abraham og Lot satt ved en inngang eller port (1 Mos 18,1; 1 Mos 19,1). Begge ba fremmede hvile seg hos dem (1 Mos 18,3–4; 1 Mos 19,2), og begge sørget for mat til gjestene (1 Mos 18,4–8; 1 Mos 19,3). Det ser ut til at Lot hadde flere gode egenskaper.

«Da lot Herren svovel og ild regne over Sodoma og Gomorra – ned fra Herren, fra himmelen. Han ødela disse byene, hele sletten, alle som bodde i byene, og alt som vokste på marken» (1 Mos 19,24–25).

Vi vet ikke hvor mange som bodde i Sodoma og Gomorra den gang, men av tusenvis av mennesker forlot bare fire byen, og bare tre ble reddet. Det samme skjedde med vannflommen. Vi vet ikke hvor mange som levde da, men de fleste ble ikke reddet.

Det lille antallet som ble frelst i Sodoma, sier noe om vårt eget oppdrag: ikke alle blir frelst. Vi vil at alle skal ta imot Jesus og hans frelsesplan, men alle har fri vilje. Vår oppgave er å oppfordre så mange som mulig til å velge Jesus. Mens vi utfører vårt oppdrag, hjelper Den hellige ånd oss, men han vil aldri gå imot noens vilje. Fri vilje betyr at uansett hva vi gjør og hvor mye vi enn ber, så må den enkelte velge frelsen.

`Hvordan kan vi lære å ikke gi opp motet hvis vi ikke ser de resultatene vi ønsker når vi driver misjon?`