---
title:  Misjonsfortelling
date:  27/10/2023
---

#### Gammel mann ventet lenge

_Cosmas, Kamerun_

Mbassi arbeidet for et tobakksfirma i hovedstaden Yaoundé i Kamerun i Vest-Afrika. Der fikk han bibelstudier av en sveitsisk misjonær i 1953 og begynte å holde sabbaten. Men da han ba om dåp, fikk han nei fordi han arbeidet for et tobakksfirma og arbeidet enkelte sabbater. Mbassi ble skuffet, men fortsatte å gå i kirken når han kunne. Men han fikk alltid problemer på jobben når han gikk i kirken. Til slutt fikk han sparken på grunn av sabbaten. Mbassi var arbeidsløs og dro til hjembyen sin. Han var ikke døpt, men fortsatte å holde sabbaten i 42 år.

Mbassi ble gammel. Håret ble hvitt, synet ble svekket, men han ble mer glad i Jesus for hver dag som gikk. Han lengtet etter å bli døpt.

En dag kom en adventistpredikant for å holde møteserie i byen. Da folk fikk høre at han holdt sabbaten, fortalte de ham om den gamle mannen. «Den gamle har en nevø som er pastor, men han går ikke i nevøens kirke på søndagene selv om han bor rett overfor kirken. Det er også en annen kirke like ved der han bor. Men han går ikke dit heller.»

Adventistpredikanten fikk vite at folk hadde terget den gamle mannen i årevis og sagt at han bare var adventist i navnet, for han var ikke døpt. Predikanten slapp alt han holdt på med og skyndte seg bort til den gamle.

Mbassi var syk og holdt sengen. Han fortalte at han hadde bedt denne bønnen de to siste dagene: «Herre, hvordan kan jeg dø uten å være døpt? Jeg har holdt sabbat siden 1953, men jeg er ennå ikke døpt. Hvis jeg er ditt barn, må du hjelpe meg å bli døpt før jeg dør.»

Predikanten og den gamle mannen ba sammen. Så studerte de Bibelen i to uker. Predikanten, som heter Cosmas, arbeidet på et adventistsykehus i Yaoundé 70 km borte. Det var en vanskelig tur hver dag på dårlige veier.

Endelig ble Mbassi døpt. Han var 84 år og så svak at han måtte bæres til elven. Men han smilte over det hele. Gud hadde hørt bønnene hans, og han ble døpt.

En del av offeret 13. sabbat vil bygge på det arbeidet den sveitsiske misjonæren som grunnla It Is Written i Kamerun, begynte i 1963. Aimé Cosendai var en pioner i landet, og med over 50 års tjeneste åpnet han hundrevis av menighetsskoler. Offeret 13. sabbat dette kvartalet vil bidra til å åpne enda en menighetsskole, en tospråklig skole der barna får lære om Jesus på fransk og engelsk. Takk for at du planlegger et godt offer.

Last ned bilder fra Facebook: bit.ly/fb-mq.