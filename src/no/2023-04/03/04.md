---
title:  Abrahams kall
date:  17/10/2023
---

Abraham fulgte Guds kall til landet Gud hadde befalt ham å dra til. Men det så ikke ut til å gå så bra for ham. Han kom dit Gud ba ham gå, men ifølge Bibelen «bodde kanaaneerne i landet» (1 Mos 12,6) – hedninger som var kjent for grusomhet og vold. Ikke rart at da Abraham kom dit, viste Herren seg for ham og sa: «Jeg vil gi dette landet til din ætt.» (1 Mos 12,7). Oppmuntringen var nok nødvendig.

Men det gikk likevel ikke så bra, iallfall ikke i begynnelsen.

`Les 1 Mos 12,10–13,1. Hva skjedde med ham, og hvilke feil gjorde Guds mann?`

Det må ha vært en skuffelse for ham å skulle forlate et godt liv i hjemlandet og dra av sted «uten å vite hvor han kom» (Hebr 11,8). Og noe av det første han kom ut for, var hungersnød! Den var så ille at han måtte forlate stedet Gud hadde sendt ham til og dra et annet sted. Og verre skulle det bli.

«Under sitt opphold i Egypt viste Abraham at han ikke var fri for menneskelig svakhet og ufullkommenhet. Da han la skjul på at Sara var hans kone, viste han en manglende tiltro til Guds omsorg. Han viste ikke den samme opphøyede tro og det mot han ellers ofte hadde gitt edle eksempler på i sitt liv ... På grunn av Abrahams trossvikt ble Sara utsatt for alvorlig fare. Da kongen av Egypt hørte om denne vakre kvinnen, sørget han for at hun ble brakt til slottet. Hensikten var å ta henne til kone. Men i sin store nåde beskyttet Herren Sara ved å la straffedommer komme over kongens familie.» – Ellen G. White: _Alfa og Omega_, bind 1, side 111, 112.

Ingen har sagt at misjonsarbeid var lett, og ved å lyve og bedra gjorde Abraham det bare verre. Men Gud er en tålmodig Gud, og han forkastet ikke sin tjener for denne feilen, som dessverre ikke blir Abrahams eneste feil. Det er godt å vite at våre feil og synder ikke bare kan bli tilgitt, men Herren kan fortsatt bruke oss til misjonsarbeid hvis vi holder oss til ham i tro og underkastelse slik Abraham gjorde.

`Hva kan vi lære av historien om Abram i Egypt?`