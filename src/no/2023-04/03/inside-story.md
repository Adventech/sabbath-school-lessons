---
title:  Misjonsfortelling
date:  20/10/2023
---

#### Håp for blinde

_Cosmas, Kamerun_

Lekevangelisten Cosmas traff en blind da han forberedte en møteserie i Douala i Kamerun i 2014. Mannen sa: «Hvis du har et prosjekt i livet, bør det være for blinde mennesker.» Den kvelden fikk Cosmas en drøm der han snakket med en blind. Dagen etter traff han ti blinde, og neste natt drømte han at han var på en fotballstadion med bare blinde. Da han våknet, skjønte han at Gud kanskje kalte ham til å arbeide blant de blinde.

I dag leder Cosmas en gruppe på 350 blinde. Han taler, holder bibelstudier og hjelper dem sosialt og med utdanning. Flere er døpt. En av dem er Flora.

Da Flora var 32, begynte hun å få hodepiner. Hun hadde aldri hatt problemer med synet, men på tre måneder ble hun helt blind. Hun følte seg avvist av samfunnet og satt bare hjemme. Hun begynte å høre på radio, spesielt It Is Written, som Cosmas ledet. Hun lærte om en Jesus som kunne forvandle liv og hørte at Adventistkirken verdsetter de blinde. Så hun gikk i kirken på sabbaten.

Månedene gikk, og Flora begynte å smile og være glad igjen. Hun ble døpt og ble adventist. Så traff hun et menighetsmedlem som ville gifte seg med henne. Familien hans var imot, men han sa: «Skulle dere ikke ønske at jeg kunne bli gift hvis jeg var blind?» Da de svarte bekreftende, sa han: «Så la meg gifte meg med Flora.» De ble gift i 2022.

I dag er Flora 40 år og underviser blinde i bruk av datamaskiner. Men den største gleden hennes er å fortelle mennesker at Jesus elsker dem og at han ikke avviser noen. «Jeg er blind, men jeg lever et liv fullt av glede», sier hun. «Jeg har en plass i verden, og jeg mangler ingenting.»

En del av offeret 13. sabbat vil bygge på det arbeidet den sveitsiske misjonæren som grunnla It Is Written i Kamerun, satte i gang i 1963. Aimé Cosendai var en pioner i landet, og i løpet av over 50 års tjeneste åpnet han hundrevis av menighetsskoler. Offeret 13. sabbat dette kvartalet vil bidra til å åpne enda en menighetsskole, en tospråklig skole der barna får lære om Jesus på fransk og engelsk. Takk for at du planlegger et godt offer så misjonsånden kan leve videre i Vest-Afrika.

Last ned bilder fra Facebook: bit.ly/fb-mq.