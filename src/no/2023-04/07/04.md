---
title:  Å arve evig liv
date:  14/11/2023
---

`Les Luk 10,27–28. Hva svarte den lovkyndige på sitt eget spørsmål?`

Den lovkyndige hadde stilt spørsmålet, og han ga selv svaret: «Du skal elske Herren din Gud av hele ditt hjerte ... og din neste som deg selv.» (Luk 10,27).

Hva sa Jesus til det? Han sa: «Du svarte rett» (Luk 10,28). Jesus utfordret ham til å gjøre noe med det da han sa: «Gjør det, så skal du leve» (Luk 10,28).

For de fleste er det ikke så vanskelig å gi de riktige svarene om tro og lære. Utfordringen er å gjøre det vi vet er riktig og følge det vi tror. Mange som vet nok til å bli frelst, vil gå fortapt fordi de ikke gjorde det de visste. Så alvorlig er det. Bare det å vite at man skal elske Gud og sin neste, er ikke nok. Du må gjøre det!

`Les Jak 2,17–22. Hvordan stemmer dette med det Jesus sa til den lovkyndige?`

Hvis vi elsker Gud, leser vi hans Ord, vi ber, holder hans bud og er lydige mot hans røst «av hele vårt hjerte». Hvis jeg sier at jeg elsker andre, men ikke bryr meg om andre i kirken, eller hvis jeg overser andres behov når jeg kan hjelpe, hva er da troen til? Kristendommen er ikke bare trospunkter, den er en livsstil.

«Sett at en bror eller søster ikke har klær og mangler mat for dagen, og en av dere sier til dem: ‘Gå i fred, hold dere varme og spis dere mette’ – hva hjelper det, dersom dere ikke gir dem det kroppen trenger?» (Jak 2,15–16).

`Hvor opptatt er du av andres ve og vel? Hvor nøye følger du Paulus’ ord: «Tenk ikke bare på deres eget beste, men også på de andres» (Fil 2,4)? Hvordan kan du ved Guds nåde lære å ha større omsorg for andre?`