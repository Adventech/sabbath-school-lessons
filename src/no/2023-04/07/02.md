---
title:  Det avgjørende spørsmålet
date:  12/11/2023
---

Hvem er vi? Hvorfor er vi her? Hva skjer når vi dør? Hva er vår endelige skjebne? Dette er på mange måter de viktigste spørsmålene vi dødelige har, vi som vet at vi skal dø. Og i Lukasevangeliet kommer noen til Jesus med det som er livets mest avgjørende spørsmål.

`Les Luk 10,25. Hva spurte den lovkyndige, og hvorfor spurte han om det?`

Enda så alvorlig spørsmålet er, står det at han kom for å sette Jesus på prøve. Vi vet at iblant kan noen komme med skepsis, sågar vantro, og kanskje mener de ikke engang alvor når de spør, men de kan likevel nås. Det var nettopp slik Jesus behandlet den lovkyndige, enda han visste at han ikke hadde ærlige hensikter. Men for den lovkyndige og tilhørerne var spørsmålet en åpning som Jesus kunne bruke for å få dem til å granske sitt eget hjerte. Selv om Jesus kjente mannens motiver, ville han ikke overse ham eller behandle ham respektløst.

For hva kan være viktigere enn dette? «Hva skal jeg gjøre for å arve evig liv?» Dette viktige spørsmålet overskygger alle religiøse ritualer og praksis. Hva er viktigere enn dette for oss som kan omtales som «røyk, synlig en kort stund og så borte» (Jak 4,14)? For hva er alternativet til evig liv om ikke evig død?

`Les 1 Kor 15,30–32. Hva er poenget som understreker betydningen av evig liv?`

Samme hvor tvilsomme motiver han hadde, så stilte den lovkyndige et viktig spørsmål, og Jesus, som benyttet enhver mulighet til misjon, brukte den til å nå sjeler.

`Hvordan kan vi benytte alle muligheter vi får til å vitne, selv om omstendighetene ikke er ideelle?`