---
title:  Den barmhjertige samaritan i dag
date:  16/11/2023
---

Da han berømmet den lovkyndige for å ha svart rett, sa Jesus: «Gjør det, så skal du leve» (Luk 10,28), og dermed rørte han ved det innerste av mannens hjerte. Det var lett for den lovkyndige å svare riktig, men å gjøre disse tingene var et problem for 2000 år siden og er det for mange den dag i dag. Den lovkyndige ville fange Jesus i ord og vise frem sin kunnskap. Han stilte et oppfølgingsspørsmål: «Hvem er så min neste?» (Luk 10,29).

`Les Luk 10,30–37. Hvordan vil du sammenfatte hva Jesu mener med historien?`

Finnes det noen rundt oss som har blitt urettferdig behandlet? Har vi gjort det vi kan for å hjelpe dem?

Iblant hjelper ikke pastorer, forstandere og medlemmer dem som trenger hjelp. Iblant kan mennesker med en annen tro være snillere mot andre enn vi er. Vi kan snakke om å være snille, men andre kan møte behov vi ikke gjør noe med. Hvis troen betyr noe, må vi hjelpe der hjelp trengs.

Jesus avsluttet historien om den barmhjertige samaritanen med å spørre hvem av de tre som virkelig var den overfaltes neste.

«Spørsmålet: ‘Hvem er min neste?’ er dermed besvart én gang for alle. Kristus har vist at vår neste ikke bare betyr en av vår egen menighet eller tro. Det har ikke noe med folkerase, farge eller klasseforskjell å gjøre. Vår neste er ethvert menneske som trenger vår hjelp. Hvert menneske som er såret og knust av vår motstander, er vår neste. Hver den som er Guds eiendom, er vår neste.» – Ellen G. White: _Alfa og Omega_, bind 5, side 60.

`Utfordring: Begynn å be daglig for en som er annerledes enn deg, kanskje en du ikke liker.`

`Ekstra utfordring: Skriv opp minst tre navn på bekjente (ikke-adventister): identifiser behovene deres (emosjonelle, fysiske, sosiale) og tenk over hvordan du kan dekke disse behovene. Hva kan du gjøre for dem i uken som kommer?`