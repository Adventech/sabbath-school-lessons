---
title:  Jesu metode og svar
date:  13/11/2023
---

Bibelen sier at den lovkyndige kom for å sette Jesus på prøve, men Jesus visste hva planen var. Ja, Gud kjenner hjertets lengsler og ønsker mer enn vi selv gjør. Og vi kjenner vel ikke motivene til dem som spør oss?

Noen ganger spør folk fra andre religioner oss om vår tro. F.eks. spør muslimske venner om Jesu guddom, som: «Hvor i Bibelen sa Jesus at han er Gud?» eller «Hvorfor sier du at det er én Gud når du har tre personer i treenigheten?» Selv om dette ser provoserende ut, kan behovet for Jesus likevel være et ekte uttrykk for en dyp lengsel eller tomhet hos dem som spør. Vi kjenner ikke hjertet, og det behøver vi ikke. Vi trenger bare å tjene andre etter beste evne, uavhengig av deres innerste motiver.

`Les Matt 26,56; Apg 17,11; 1 Kor 15,3 og 2 Tim 3,16. Hvordan hjelper disse versene oss å forstå Jesu svar i Lukas 10,26?`

Noen ganger vil vi ha svar, men legger ikke ned arbeidet for å finne dem. «Hva står skrevet i loven? … Hvordan leser du?» (Luk 10,26). Jesus pekte på en viktig side ved læring. I stedet for bare å lytte til hva andre sier, må vi lese Skriften selv. Svarene står der allerede, og Den hellige ånd virker på vårt hjerte for å vise oss hva vi skal gjøre.

Gud har gitt oss sitt Ord. Der kan vi finne den sannheten vi trenger å vite om hvordan vi skal leve, behandle andre og «arve evig liv». Jo, lærere og prester har sin plass, men i siste instans må vi gå til Bibelen etter sannhetene som betyr noe. «Ditt ord er en lykt for min fot og et lys for min sti» (Sal 119,105). Dette verset er ikke bare poesi, det er sannhet og viser oss til Guds Ord og dets betydning for den troende.

`Jesus, Guds Ord som ble menneske, sendte alltid folk tilbake til det skrevne ord. Hva bør dette si oss om Bibelens betydning og hvorfor vi må avvise alle filosofiske og teologiske resonnementer som svekker tilliten til Bibelen?`