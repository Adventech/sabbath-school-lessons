---
title:  Til ettertanke
date:  17/11/2023
---

Les Ellen G. White: «Hvem er min neste?» i Alfa og Omega, bind 5, side 55–62.

Det er mange sultne og mishandlede mennesker som trenger hjelp. Du kan gjøre ditt, enda så «lite» det kan virke. Vi klarer ikke å løse alle verdens problemer før Jesus kommer tilbake. Det er ikke vår oppgave. Men du kan gjøre noe så enkelt som å hjelpe en du kjenner som ikke har nok mat, eller det kan være å hjelpe et trossøsken som møter urett.

«En gudsdyrkelse som er ren og feilfri for Gud, vår Far, er å hjelpe enker og foreldreløse barn i deres nød, og ikke la seg flekke til av verden. Gode gjerninger er den frukten Kristus krever at vi skal bære: vennlige ord, godhet, omtanke for de fattige, de i nød, de plagede. Når hjerter sympatiserer med hjerter tynget av motløshet og sorg, når hånden rekkes ut til de i nød, når de nakne får klær, den fremmede ønskes velkommen til en plass i stuen din og en plass i hjertet, kommer engler veldig nær, og det er som musikk i himmelen. Alle uttrykk for rettferd, barmhjertighet og velvilje skaper musikk i himmelen. Faderen på sin trone ser dem som viser barmhjertighet og regner dem blant sine mest dyrebare skatter. ‘Den dagen jeg griper inn, sier Herren over hærskarene, skal de være min dyrebare eiendom.’ Enhver barmhjertig handling gjort mot de nødstedte, de lidende, blir regnet som gjort mot Jesus. Når du hjelper de fattige, sympatiserer med de plagede og undertrykte og blir venn med den foreldreløse, får du selv et nærmere forhold til Jesus.» – Ellen G. White: _Testimonies for the Church_, bind 2, s. 25.

**Spørsmål til drøftelse**

`Hvordan kan vi sikre oss at vi forstår at budet om å elske Gud og andre ikke er frelse ved gjerninger? Hvorfor er tanken om at vi kan gjøre noe for å fortjene frelsen så stor en feil når vi tenker på hvem Jesus er og hva han gjorde for oss på korset? (se Fil 2,5–8) Hvordan kan vi lære å skille mellom å arbeide for frelse, som er en stor feil, og å leve ut den frelsen vi har i Jesus?`

`Hvordan kan vi bli klar over noen av de fordommene vi kan ha mot dem som er annerledes enn oss?`

`Hvilken bibelsk støtte kjenner du for at vi skal vise godhet mot andre, uansett hvem de er, når du ser bort fra skriftstedene i ukens studium?`