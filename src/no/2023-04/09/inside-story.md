---
title:  Misjonsfortelling
date:  01/12/2023
---

#### En innflytelsesrik kirke

_Peter N.K. Duodu og Samuel Marfon, Ghana_

Det er ikke ofte at et 13. sabbats offer utløser et annet stort prosjekt. Men det har skjedd i Accra, hovedstaden i Ghana i Afrika.

For 15 år siden ga militæret i Ghana Adventistkirken en tomt i den største militærleiren i Accra, mot at de bygget en kirke der. Offeret 3. kvartal i 2007 bidro til byggingen av en vakker kirke. Kirken ble innviet 1. november 2008.

Ghanas politistyrke la merke til den nye adventistkirken og ville ha en adventistkirke ved politiskolen i landet. «Vil dere bygge en kirke der hvis vi gir dere tomt?» spurte de. Det var et tilbud kirkens ledere ikke kunne takke nei til. «De så hva vi hadde gjort i militærleiren og hadde tillit til at vi kunne bygge noe fint», sa Christopher Annan-Nunoo, som er sekretær for Sør-Ghanaunionen.

«Kirken i militærleiren har vist seg å være et lys for de væpnede styrker», sa Peter N. K. Duodu, som er militærkapellan i Adventistkirken. «Folk kommer hit til gudstjeneste på grunn av bygningen», sa han. «De sier: ‘Denne bygningen er fantastisk.’ Så bygningen taler for oss uten at vi må ut og forkynne.

Han sa at de militære som kommer i kirken, får en bedre forståelse av adventistene og lærer om Gud og frelsen.

Samuel Marfon, som har vært politimann i 17 år og er eneste adventist blant kapellanene i Ghanas politikorps, håper at den nye kirken ved politiskolen skal få en lignende betydning for politiets personale. Det forventes at det skal være plass til mellom 1500 og 2000 i kirken. «Gud vil gjøre det for oss», sa han. «Han vil bygge kirken.»

Josiah Nwarungwa, som er misjonsleder for Den vestafrikanske divisjon, fryder seg over den innflytelsen offeret 13. sabbat i 2007 hadde fått på politiet. «Det er inspirerende», sier han. «Jeg ber at Gud må gjøre det til et senter for evigheten for dem som kommer i kontakt med det.»

Takk for ditt offer i 2007 som har fått stor innflytelse på ledelsen for militæret og politiet i Ghana. Offeret dette kvartalet kommer nok også til å få stor betydning for folk i Ghana. Det vil gjøre det mulig for Seventh-day Adventist Nursing and Midwifery Training College å utvide med nye klasserom og sovesaler. Takk for at du vil gi et godt offer 13. sabbat den 30. desember.

Last ned bilder fra Facebook: bit.ly/fb-mq.