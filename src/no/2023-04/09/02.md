---
title:  Nebukadnesar
date:  26/11/2023
---

Som syvendedags adventister tror vi på «ubegrenset forsoning». I motsetning til noen kristne tror vi altså at Kristus døde for alle, ikke bare en spesiell gruppe som er forutbestemt til frelse. Siden Gud «vil at alle mennesker skal bli frelst og lære sannheten å kjenne» (1 Tim 2,4), ga Jesus seg som et offer «for våre synder, ja, ikke bare for våre, men for hele verdens» (1 Joh 2,2). Derfor ble alle utvalgt «før verdens grunnvoll ble lagt» (Ef 1,4), selv om ikke alle velger ham. Det er også derfor Bibelen forteller om alle slags mennesker som nås for Gud.

Les Dan 4. Hva skjedde med kongen, og hva sier det oss om at frelsen kommer til en av verdens mektigste menn?

Historien om kong Nebukadnesar er et eksempel på at Gud når mektige ikketroende. Guds dom over ham ble fullbyrdet på en måte som minner om noen israelittiske konger (se f.eks. 2 Krøn 32,25–26; 1 Kong 14,21–31; 1 Sam 28). Fortellingen om Nebukadnesar, som tok til fornuften og anerkjente Gud som skaper, viser at Gud bryr seg om alle, også de rike og mektige. I vers 37 erklærte verdens mektigste mann: «Jeg, Nebukadnesar, lover, priser og ærer nå himmelens konge. For alle hans gjerninger er sanne og hans veier rette. Han kan bøye dem som er hovmodige i sin ferd.» (Dan 4,37). Om bare alle rike og mektige blant oss forsto denne sannheten!

Hva kan vi lære av denne historien? For det første at Gud bruker troende som Daniel for å nå mektige ikke-troende. For det andre at Gud kan gripe direkte inn i vitneprosessen og nå mektige ikke-troende. Gud ydmyket Nebukadnesar for hans stolthet og arroganse. Dette var en dramatisk historie, men det er mange andre måter de rike og mektige kan jekkes ned på.

`Hvorfor må vi passe oss for den arrogansen kongen hadde vist? Hvordan er det lettere å få en slik innstilling enn vi kanskje tror?`