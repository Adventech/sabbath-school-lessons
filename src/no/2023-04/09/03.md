---
title:  Naaman
date:  27/11/2023
---

Jesus døde for alle, uansett bakgrunn, rikdom, etnisitet og status. Gud kaller på alle, også mektige ikke-kristne (se Ellen G. White: Alfa og Omega, bind 6, side 283–284).

`Les 2 Kong 5,1–19. Hva kan denne historien si oss om å nå mennesker for Gud?`

I 2 Kong 5,17–19 kom Naaman med to uvanlige forespørsler etter at han ble helbredet for spedalskhet. Først ba han om å få ta med to esellass jord fra Israel til Syria for å tilbe den levende Gud. Han sa: «For jeg vil aldri mer bære fram brennoffer og slaktoffer til andre guder, bare til Herren» (2 Kong 5,17).

Naaman tror nå på den eneste sanne Gud, men hans første anmodning viser at hedensk påvirkning ennå påvirket hans tenkning. Den syriske hærlederen så på Israels Gud som en som må æres på israelsk jord. Selv om Naaman skjønte at det ikke fantes noen annen Gud enn Israels Jahve, tenkte han fremdeles at Gud var knyttet til landet Israel. Derfor ville han tilbe Gud på israelittisk jord også i sitt eget land.

Naamans andre ønske viser at han var oppriktig. Han ville bare tjene himmelens Gud, men skjønte at det ikke ville bli lett å holde sitt forsett blant avgudsdyrkerne i hjemlandet. Syrias konge tilba stadig guden Rimmon, og Naaman var kongens ledsager. Han ville ikke forsømme sine plikter overfor kongen, men ville heller ikke at det skulle regnes som tilbedelse om han bøyde seg for Rimmon. Naaman hadde overgitt seg til Jahve, og ville ikke tilbe den hedenske guden. Han ville ikke at Elisja skulle få høre at han gjorde det.

Elisja besvarte Naamans bønn med ordene «Gå i fred!» (2 Kong 5,19). «Dette må verken betraktes som godkjenning eller avvisning av Naamans ønske. Han skulle reise i fred, ikke i tvil eller rastløs usikkerhet. Gud hadde vært god mot ham, og han skulle finne lykke og fred i tilbedelsen av Gud. Naaman var nyomvendt og samvittighetsfull. Han ville vokse i kraft og visdom hvis han holdt fast på sin nyvunne tro. Gud leder nyomvendte ett skritt om gangen og vet når tiden er inne til å be om en bestemt ting. De som arbeider for sjelers frelse, må alltid huske dette.» – _The SDA Bible Commentary_, bind 2, side 878. Han hadde nettopp begynt reisen. Han trengte tid til å vokse.

`Hva kan denne historien lære oss om å ikke presse folk for fort, spesielt de fra en ikke-kristen bakgrunn eller kultur?`