---
title:  Paulus på Areopagos
date:  04/12/2023
---

Samme hvor Paulus kom, var oppdraget å forkynne evangeliet. Og det ville han også gjøre i Athen.

`Les Apg 17,18–21. Hvordan reagerte hedningene på Paulus’ tale og spørsmål?`

Paulus og hans «fremmede guder» gjorde inntrykk på folk (Apg 17,18), og derfor tok de ham med til Areopagos, der juridiske og religiøse saker ble avgjort, enda det ikke virker som om Paulus sto overfor noen rettssak. Det virket rimelig å la ham legge frem sin «nye lære» (Apg 17,19). Det var nok vanskelig å avfeie en med Paulus’ veltalenhet, lidenskap og intelligens, selv om han sto for tanker som forekom dem merkelige.

Apg 17,21 sier at athenerne ikke brukte tiden til annet enn å fortelle og høre siste nytt. Mente Lukas de var late? Neppe. Han mente nok bare at de var erfarne tenkere og debattanter. Grekerne hadde jo frembrakt Sokrates, Platon og Aristoteles, filosofer med innflytelse helt ned til vår tid. Athen hadde vært et intellektuelt og filosofisk sentrum i århundrer. Disse tenkerne var ikke ateister i moderne forstand, men mange av deres tanker var helt ulike kristendommens lære. Det er f.eks. vanskelig å finne plass for en oppstanden Messias i epikureernes og stoikernes filosofi.

I Athen forventet Paulus at Den hellige ånd kunne bruke den kunnskap og talegaver han hadde tilegnet seg under Gamaliel. Men det var mer det Paulus oppdaget på gatene i Athen som Den hellige ånd kunne bruke. «De mest klartenkte blant tilhørerne ble forbauset over hans forklaringer. De forstod at han kjente godt til deres kunst, litteratur og religion.» – Ellen G. White: – _Alfa og Omega_, bind 6, side 165.

`Senere skrev Paulus til korinterne at «jeg hadde bestemt at jeg ikke ville vite av noe annet hos dere enn Jesus Kristus og ham korsfestet» (1 Kor 2,2). Hva kan dette si oss om hvor sentral Kristus må være i vårt budskap, samme hvem vi forkynner for?`