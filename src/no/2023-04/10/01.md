---
title:  'Misjon til de unådde: 1. del'
date:  02/12/2023
---

### Bakgrunnsstoff
Apg 17, 1 Kor 2,2, Rom 1,18–25

> <p>Minnevers</p>
> Gud, han som skapte verden og alt som er i den, han som er herre over himmel og jord, han bor ikke i templer reist av menneskehender. (Apg 17,24).

Lukas skrev om Paulus i Athen: «I synagogen førte han samtaler med jødene og dem som dyrket Gud, og på torget snakket han hver dag med dem han traff der» (Apg 17,17).

Paulus ville ha hatt lettest for å arbeide blant jødene, sitt eget folk. Men han slo seg ikke til ro med å arbeide bare blant sine egne. Han var kalt til å nå andre også.

Eller Paulus kunne ha gått til de «gudfryktige» hedningene som allerede hadde en endret forståelse. De hadde et bibelsk grunnlag han kunne bygge på, selv om de ikke kjente den Gud de «fryktet» – Jesus Messias.

Men, nei. Da Paulus var i filosofenes Athen, forsøkte han å nå folket der også. Mange av dem hadde en helt annen bakgrunn og verdensbilde enn det hebraiske, som var bakteppet for det Paulus ville lære athenerne.

Hvordan gikk Paulus frem for å nå dem, og hva kan vi lære av hans forsøk?