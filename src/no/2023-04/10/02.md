---
title:  En hebreer i Athen
date:  03/12/2023
---

`Les Apg 17,1–16. Hvordan havnet Paulus i Athen, og hvordan reagerte han på det han fant der?`

Athen var «full av gudebilder» (Apg 17,16). Paulus kjente sitt eget folks historie og deres tilbøyelighet til avgudsdyrkelse, og ble opprørt over alle avgudene han fant i Athen. Han hadde medfølelse med athenerne, som ville dø i sine synder hvis de ikke lærte om den sanne Gud.

Byene våre er også fulle av avguder, selv om de er mindre iøynefallende enn den gang. Mange troende kan gå gjennom en by uten å reagere på avgudene. Men Paulus lyttet nok til Den hellige ånd til å ta affære. Til forskjell fra troende som ikke skjønte at evangeliet gjaldt hele verden, visste Paulus at Gud ville athenerne skulle bli frelst sammen med alle andre. Han forsto at global misjon innebar å gå med evangeliet til dem som var helt unådd, også hedenske avgudsdyrkere og filosofene i Athens gater.

Derfor oppsøkte Paulus markedsplassen der de holdt til. Man kan si at han startet det første Global Mission studiesenteret og brukte markedsplassen til å studere og utprøve metoder for å nå hedninger.

Paulus visste at han ikke kunne snakke til athenerne slik han snakket til jøder eller gudfryktige hedninger. Dette var mennesker som ikke kjente Israels Gud eller hans historie med Israel. Jødene og de gudfryktige hedningene hadde trospunkter som betydde ingenting for dem Paulus møtte i Athen. En helt ny tilnærming måtte til.

I dag prøver vi ofte å nå slike som ikke har noe til felles med den jødisk-kristne arven. Derfor må vi tilpasse oss, slik Paulus gjorde det. Det som fungerer bra i Buenos Aires, kan være nytteløst i Bangkok.

`Hva slags avguder tilber folk der du bor, og hvordan kan du få dem til å se hvor verdiløst det er?`