---
title:  En ny gud
date:  06/12/2023
---

Nå som Paulus hadde fått tenkernes oppmerksomhet, viste han tilhørerne til himmelens Gud.

`Les Apg 17,24–27. Hva var Paulus’ tilnærming i forsøket på å nå dem?`

For et folk som var så opptatt av åndelige ting at de bygget et alter for en ukjent gud, var Paulus’ ord fengslende: en skapergud som ikke bor i et tempel, trenger ikke noe fra menneskene, men oppfyller deres behov. I en kultur gjennomsyret av en mytologi med guder som var uforutsigbare, selvopptatte og grusomme, var tanken om en Gud som den Paulus beskrev, en spennende tanke. Og mennene på Areopagos tok sine første små skritt mot kjærlighetens Gud.

Faktum var at den Gud de ikke kjente, kunne man kjenne! Og han ønsker å bli kjent.

Paulus talte nok lenger på Areopagos enn bare de få ordene Lukas gjengir. Lukas sammenfattet Paulus’ tale for å spare plass. Paulus utdypet nok hvert av de punktene vi har lest om hittil. Så vi sammenfatter Paulus’ tale punktvis:

1. Først roste Paulus deres åndelige bevissthet og oppriktighet.
2. Deretter viste han at han hadde studert deres tro og funnet ting han respekterte blant det han hadde oppdaget.
3. Så fortalte han dem en bestemt ting han hadde oppdaget ved religionen deres som de innrømmet at de ikke forsto.
4. Etter det delte han den siden av Gud som han visste at de trengte, nemlig at Gud er til, at han elsker dem og ikke er langt unna.
5. Til slutt i talen gikk Paulus over til å advare dem om hva det innebærer å avvise kunnskapen om den Gud de ennå ikke kjente.

Paulus førte dem så langt han kunne ut fra det han visste om det de trodde på. Det var ikke dårlig gjort å få dem med så langt.

`Legg merke til Paulus’ appell til skaperverket og Gud som skaper (se også Rom 1,18–25). Hvorfor er dette en god tilnærming med folk flest, iallfall som en begynnelse? Hva er det ved skaperverket som peker så sterkt på Gud?`