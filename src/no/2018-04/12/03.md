---
title:  Tjenerledelse
date:  17/12/2018
---

Jesus ble flere ganger oppgitt over disiplenes misunnelse og maktbegjær. Apostlene var oppsatt på å bli ledere i Jesu rike (Mark 9,33–34; Luk 9,46). Selv da de spiste det siste nattverdsmåltidet, jaktet de på makt og overhøyhet (Luk 22,24).

`Ved en slik anledning sa Jesus hva åndelig ledelse skulle være. Hvilke lederskapsprinsipper finner vi i Matt 20,25–28? Hvordan kan vi åpenbare dette?`

«I det korte avsnittet viser Jesus oss to myndighetsmodeller. Den første er Romas autoritetsidé. Her står eliten over andre i et hierarki. De har makt til å ta avgjørelser og forventer underkastelse av sine undersåtter. Jesus avviste denne modellen: ‘Slik skal det ikke være blant dere!’ I stedet ga han disiplene en ny form for autoritet, som avviste eller reverserte den hierarkiske modellen som de kjente så godt.» – Darius Jankiewicz: “Serving Like Jesus: Authority in God’s Church,” _Adventist Review_, 13. mars 2014, side 18.

Jesu autoritetsbegrep bygger på to nøkkelord: tjener (diakonos) og slave (doulos). Jesus ville ikke avskaffe all autoritet, men han understreket at kirkeledere først og fremst skal være Guds folks tjenere og slaver. De skal ikke bruke sin posisjon til å herske over andre eller bygge opp egen prestisje og renommé. «Kristus var i ferd med å opprette et rike etter helt andre prinsipper. Han kalte ikke mennesker til å herske, men til å tjene. Den sterke skulle hjelpe den svake. Den som hadde makt, posisjon, talent og utdanning, hadde derfor større forpliktelse til å tjene sine medmennesker.» – _Alfa og Omega_, bind 5, side 101–102 [DA 550].