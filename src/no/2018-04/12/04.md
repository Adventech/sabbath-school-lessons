---
title:  Bevare kirkens enhet
date:  18/12/2018
---

`Les 2 Tim 2,15 og Tit 1,9. Hvilke oppgaver skal en trofast kirkeleder og eldste ta seg av?`

Legg merke til betydningen av å bevare læren ren. Det er viktig for samholdet, for mer enn noe annet er det kanskje læren som forener oss. Vi har ulik bakgrunn og kultur, og vår enhet i Kristus bygger på vår forståelse av sannheten som Kristus har gitt oss.

«Så sant som han kommer og oppretter sitt rike, pålegger jeg deg for Guds og Jesu Kristi ansikt, han som skal dømme levende og døde: Forkynn Ordet, stå klar i tide og utide, vis til rette, tal til tukt og tal til trøst, med all tålmodighet og iherdig undervisning! For det skal komme en tid da folk ikke lenger tåler den sunne lære, men skaffer seg den ene læreren etter den andre, slik de selv finner for godt. For de vil ha det som klør i øret. De skal vende øret fra sannheten og holde seg til myter» (2 Tim 4,1–4).

Paulus setter fokus på Jesu gjenkomst og dommens dag. Han bruker sin gudgitte myndighet (se 1 Tim 1,1) til å gi Timoteus dette rådet. I de siste dager, med mange falske læresetninger og tiltagende umoral skal Timoteus forkynne Guds ord. Det er det han er kalt til.

Som lærer skal han overbevise, irettesette og formane. Verbene minner om den veiledningen som Skriften gir (2 Tim 3,16). Timoteus skal følge, lære og gjennomføre det han finner i Skriften og vise tålmodighet i prosessen. Strenge irettesettelser fører sjelden synderen til Kristus. Timoteus ville bli en samlende kraft i kirken hvis han fulgte Paulus’ råd og gjorde det under Den hellige ånds veiledning og med en tjenerleders innstilling.

`Hvordan kan vi hjelpe våre ledere med å bevare enheten i menigheten? Hvordan kan vi virke samlende og ikke splittende, også når det hersker uenighet?`