---
title:  Kristus er kirkens hode
date:  16/12/2018
---

I NT er kroppen et bilde på kirken. Den er Kristi kropp. Tanken peker på flere aspekter ved kirken og forholdet mellom Kristus og hans folk. Som Kristi kropp er kirken avhengig av ham for å eksistere. Han er hodet (Kol 1,18; Ef 1,22) og kilden til kirkens liv.

Kirken henter sin identitet fra Kristus, for han er kilden til dens tro og lære. Men kirken er mer enn dette, enda så viktig det er for dens identitet. Kristus og hans Ord som åpenbart i Skriften, bestemmer hva kirken er. Dermed finner den sin identitet og betydning hos Kristus.

`I Ef 5,23–27 bruker Paulus forholdet mellom Kristus og menigheten for å illustrere forholdet mellom mann og kone. Hva er de viktigste tankene om forholdet mellom Kristus og de troendes samfunn?`

Kirken er underlagt hodet, Kristus. Dermed er den underlagt hans autoritet. Vår anerkjennelse av Kristus som kirkens leder, hjelper oss å huske hvem vi først og fremst skal vise troskap. Kirken skal organiseres, men organisasjonen må alltid være underlagt Jesu autoritet.

«Menigheten er bygd på Kristus som er dens grunnvoll. Den skal være lydig mot Kristus som er dens hode. Den skal ikke være avhengig av mennesker eller la seg beherske av dem. Mange mener at et betrodd verv i menigheten gir dem myndighet til å diktere hva andre mennesker skal tro og gjøre. Gud bifaller ikke dette. Jesus sa: ‘Dere er alle brødre.’ Alle er utsatt for fristelser og har lett for å gjøre feil. Vi kan ikke stole på at noe menneske kan veilede oss. Troens klippe er Kristi levende nærvær i menigheten. Dette kan den svakeste sette sin lit til. De som mener om seg selv at de er de sterkeste, vil vise seg å være de svakeste, om de ikke lar Kristus virke i dem.» – _Alfa og Omega_, bind 4, side 356 [DA 414].

`Hvordan kan vi lære å stole på Kristus og ikke på «bare mennesker», som det er så lett å gjøre?`