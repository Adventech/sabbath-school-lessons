---
title:  Organisasjon og misjon
date:  20/12/2018
---

Vi er organisert som menighet for å misjonere. Vi er ikke bare en klubb for likesinnede som samles og støtter hverandre i troen. Vi skal å gi verden den sannheten som vi selv har blitt begeistret for.

`I Matt 28,18–20 leser vi Jesu siste instrukser for disiplenes oppdrag i verden. Finn nøkkelordene. Hva betyr de for dagens menighet?`

Det er fire nøkkelord i Jesu misjonsbefaling. Grammatisk sett er hovedordet «å gjøre til disipler». De andre tre verbene viser hvordan dette kan gjøres. Folk blir disipler når kristne går til alle folkeslag for å forkynne evangeliet, døpe dem og lære dem å holde det som Jesus sa.

Når menigheten følger befalingen, blir Guds rike større, og stadig flere av alle folkeslag tar imot Jesus som frelser. Deres lydighet mot hans befalinger om å bli døpt og følge hans lære, skaper en ny, global familie. De nye disiplene får også løftet om Jesu nærvær hver dag, mens de selv gjør flere til disipler. Jesu nærvær er Guds nærvær. Matteusevangeliet innledes med kunngjøringen om at Jesu fødsel handler om «Gud med oss» (Matt 1,23) og ender med løftet om Jesu fortsatte nærvær til han kommer tilbake.

«Kristus sa aldri at disiplene ville få en enkel oppgave ... Kristus forsikret at han ville kjempe sammen med dem. Om de bare gikk ut i tro, ville de være under allmaktens beskyttelse. Han oppfordret dem til å være modige og sterke, for én som er sterkere enn engler, ville stå i rekkene sammen med dem, og det var lederen for himmelens hær.

Kristus la alt til rette for deres arbeid og påtok seg selv ansvaret for at det skulle lykkes. Så lenge de var lydige mot hans ord og samarbeidet med ham, kunne de ikke mislykkes.» – _Alfa og Omega_, bind 6, side 24 [AA 29].

`Tenk over betydningen av løftet om Jesu nærvær hos sitt folk til han kommer. Hvilke følger burde løftet få for oss når vi forsøker å følge befalingen som Jesus har gitt oss?`