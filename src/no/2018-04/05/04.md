---
title:  Fellesskapets enhet
date:  30/10/2018
---

Som svar på Peters preken og appell tok 3000 imot Jesus som Messias og oppfyllelsen av GTs løfter til Israel. Gud arbeidet med dem. Mange hadde hørt om Jesus og kan ha kommet for å få se ham. Noen hadde kanskje sett ham og hørt ham tale om Guds frelse, men uten å følge ham. På pinsedagen grep Gud inn og brukte disiplene som vitner om Jesu oppstandelse. Nå vet de at i Jesu navn kan folk få tilgivelse for sine synder (Apg 2,38).

`Les Apg 2,42–47. Hva gjør de første kristne som et trosfellesskap? Hva skapte samholdet?`

Det første de nye troende gjorde, var å studere apostlenes lære. Bibelundervisning er viktig for åndelig vekst. Jesus hadde gitt disiplene oppdraget: «Lær dem å holde alt det jeg har befalt dere» (Matt 28,20). De brukte tid på å lære om Jesus. De hørte nok om Jesu liv: Hans lære, lignelser og prekener, men også hans mirakler, ble forklart som oppfyllelsen av profetier.

De ba og brøt brødet sammen. Det er uklart om brødsbrytelsen er Herrens nattverd eller bare en vane med å spise sammen, slik Apg 2,46 synes å antyde. Omtalen av fellesskapet tyder på at de var mye sammen, både i templet i Jerusalem og i private hjem. De levde nær hverandre. De spiste og ba sammen. Bønn er viktig for trosfellesskapet og åndelig vekst. De tilba sammen. Dette gjorde de «trofast».

Dette fellesskapet skapte et godt forhold til andre i Jerusalem. Det sies om de kristne at de «var godt likt av hele folket» (Apg 2,47). Den hellige ånds verk i deres liv gjorde nok et sterkt inntrykk på omgivelsene og vitnet om at Jesus var Messias.

`Hva kan vi lære av deres samhold, fellesskap og vitnetjeneste?`