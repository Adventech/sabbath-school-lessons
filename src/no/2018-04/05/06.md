---
title:  Husk de fattige
date:  01/11/2018
---

Samholdet i urkirken viste seg i at man delte med hverandre. Gavmildheten vi leser om i de første kapitlene i Apg, får sitt motstykke når Paulus ber kirkene i Makedonia og Akaia om å hjelpe de fattige i Jerusalem (se Apg 11,27–30; Gal 2,10; Rom 15,26; 1 Kor 16,1–4). Gaven viser at de hedningkristne kirkene elsker sine jødiske trossøsken i Jerusalem. Kulturelle og etniske forskjeller til tross: De er én kropp i Kristus og tror på det samme evangeliet. Når vi deler med dem som ikke har, vitner vi ikke bare om fellesskapet i menigheten, men også hvordan samholdet blir sterkere.

`Les 2 Kor 9,8–15. Hva blir resultatet av den gavmildheten menigheten i Korint viser?`

Samholdet i urkirken viser hva vi kan utrette i dag. Men samhold oppstår ikke uten engasjement fra alle kristne. Urkirkens ledere så det som sin oppgave å fremme enhet i Kristus. Kjærligheten mellom mann og kone og barn må vise seg hver dag. Slik er det også med samholdet i menigheten. Enheten i Kristus blir bygd opp og viser seg på flere vis.

Det som fremmet enheten i urkirken, var bønn, tilbedelse, fellesskap, en felles visjon og studiet av Guds ord. De visste at de skulle forkynne evangeliet for alle folkeslag, men de visste også at de skulle vise kjærlighet og omsorg. Deres enhet ga seg uttrykk i gavmildhet og gjensidig støtte lokalt, men også over lange avstander.

«Deres godgjørenhet viste at de ikke hadde tatt imot Guds nåde forgjeves. Hva annet enn helliggjørelse ved Ånden kan skape en slik gavmildhet? Både for troende og vantro var dette en nådens undergjerning.» – _Alfa og Omega_, bind 6, side 237–238 [AA 344].

`Hva har du og din menighet opplevd som fordelene ved å være gavmilde? Hvilke velsignelser får giverne?`