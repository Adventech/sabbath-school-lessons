---
title:  Forberedelse
date:  28/10/2018
---

Jesus hadde lovt disiplene at han ikke ville etterlate dem alene. En annen talsmann skulle komme og være med dem i arbeidet: Den hellige ånd. Ånden ville minne dem om mye Jesus hadde sagt og gjort (Joh 14,26), og med hans hjelp ville de oppdage flere sannheter (Joh 16,13). Før himmelfarten fornyet Jesus løftet: «Dere skal om noen få dager bli døpt med Den hellige ånd ... dere skal få kraft når Den hellige ånd kommer over dere» (Apg 1,5; Apg 1,8). I Den hellige ånds kraft skal disiplene vitne i Jerusalem, Judea, Samaria og til verdens ende (Apg 1,8).

`Les Apg 1,12–14. Hva gjorde disiplene i de ti dagene?`

De ti dagene må ha vært en tid med intens åndelig forberedelse, en slags retreat der disiplene samtalte om Jesu liv, lære og mirakler. De «holdt trofast sammen i bønn» (Apg 1,14).

«Mens disiplene ventet på oppfyllelsen av løftet, ydmyket de seg i ekte anger og bekjente sin vantro. Når de nå tenkte over det Jesus hadde fortalt dem før han døde, forstod de bedre hva han mente. De husket sannheter de hadde glemt, og minnet hverandre om det de hadde hørt. De bebreidet seg selv at de hadde misforstått Frelseren. Den ene begivenhet etter den annen i hans forunderlige liv passerte revy.

Når de tenkte nærmere over hans rene, hellige liv, følte de at ikke noe arbeid ville være for hardt, eller noe offer for stort, om de bare fikk lov å vitne med sitt liv om Kristi prisverdige karakter. Kunne de bare fått leve om igjen de siste tre årene! Da ville de ha handlet helt annerledes, tenkte de. Kunne de bare møte mesteren én gang til! Da ville de gjøre alt for å vise hvor høyt de elsket ham, og hvor oppriktig de angret sorgene de i sin vantro hadde voldt ham med ord eller handlinger. Men når de tenkte over at de var blitt tilgitt, følte de seg likevel trøstet. De ville gjerne gjøre opp for sin vantro og modig bringe vitnesbyrdet om Jesus ut til hele verden ... De la til side alle uoverensstemmelser og ønsker om å være størst, og kom inn i et nært kristent fellesskap.» – _Alfa og Omega_, bind 6, side 28–29 [AA 36,37].

`Hva burde du ha gjort annerledes når det gjelder din tro? Hva kan du lære av dine feil, så du kan få en bedre fremtid?`