---
title:  Gavmildhet og griskhet
date:  31/10/2018
---

Lukas forteller at en av fellesskapets følger etter pinse, var den gjensidige støtten. «Alle de troende holdt sammen og hadde alt felles. De solgte eiendommene sine og det de ellers eide, og delte ut til alle etter som hver enkelt trengte det» (Apg 2,44–45).

Denne delingen av eiendeler var ikke et krav, men et utslag av deres kjærlighet til hverandre i fellesskapet. Det var også et uttrykk for deres samhold. Den gjensidige støtten fortsatte en stund, og vi får vite mer om det i Apg 4 og 5. Vi skal se at temaet også finnes andre steder i NT.

Det er i denne sammenheng Barnabas nevnes første gang. Han later til å være en rik jordeier, som solgte eiendommen og ga pengene til apostlene (Apg 4,36–37). Et godt eksempel.

`Les Apg 4,32–37 og Apg 5,1–11. Sammenlign Barnabas med Ananias og Saffira, som gikk galt med dem?`

De løy for Den hellige ånd og var griske. Egoisme og grådighet skader samholdet og søskenkjærligheten. Hvis Barnabas er et godt eksempel, er Ananias og Saffira det motsatte. Lukas viser at ikke alle i menigheten er gode.

Det siste av de ti bud (2 Mos 20,1–17) handler om begjær. Det er ulikt de andre budene. Andre bud taler om handlinger som er synlige brudd på Guds vilje, men det siste tar opp hjertets hemmeligheter. Begjær er en tankeprosess. Det blir synlig når det omsettes i egoistisk handling, som hos Ananias og Saffira. Det siste budet åpenbarer roten til det onde som utspiller seg i det de andre budene fordømmer. Begjæret åpnet veien for Satans innflytelse, så de løy for Gud. Det er ikke så forskjellig fra Judas’ handling.

`Hvordan kan vi prøve å fjerne begjæret fra vårt liv? Hvorfor er lovprisning og takknemlighet et godt middel?`