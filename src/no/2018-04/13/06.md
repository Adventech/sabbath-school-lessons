---
title:  Livet på den nye jord
date:  27/12/2018
---

`Les Jes 35,4–10; Jes 65,21–25. Hvor forskjellig blir livet fra det vi opplever nå?`

Flere steder i Jesajas bok leser vi om nye ting: «noe nytt» (Jes 42,9; Jes 43,19; Jes 48,6), «en ny sang» (Jes 42,10), «et nytt navn» (Jes 62,2). Det nye i kapittel 65 er en ny verdensorden. Det er fred og harmoni blant alle Guds skapninger. Paktens forbannelser over landet for ulydighet og opprør (se 3 Mos 26,14–17; 5 Mos 28,30) skal slettes for alltid fordi synden ikke er mer. I stedet vil det være en overflod av velsignelser, hus å bo i og mat å spise.

Hvordan blir det å leve på et slikt sted? Noen lurer på om vi vil gjenkjenne slekt og venner når vår kropp blir udødelig og formet etter Guds bilde. Etter Kristi oppstandelse kjente disiplene ham. Maria kjente stemmen hans (Joh 20,11–16). Thomas gjenkjente Jesu fysiske utseende (Joh 20,27–28). De to disiplene fra Emmaus kjente hans væremåte ved middagsbordet (Luk 24,30–31; Luk 24,35). Så hvis kroppen vår skal likne Jesu oppstandne kropp, vil vi nok gjenkjenne hverandre, og vi kan se frem til en evighet av fornyede relasjoner. Vi kan sikkert gå ut fra at vi skal fortsette forholdet til dem vi kjenner og elsker og er der sammen med oss.

«Der skal de frelste forstå fullt ut, slik Gud kjenner dem fullt ut. Kjærlighet og sympati som Gud selv har lagt ned i sjelslivet, skal der komme til uttrykk på den sanneste og fineste måten. Den rene samhørighet med hellige vesener, det harmoniske fellesskap med engler og de trofaste fra alle tidsaldrer som har «vasket sine klær og gjort dem hvite i Lammets blod», de hellige bånd som forener hele familien i himmelen og på jorden, er alt sammen en del av de frelstes lykke.» – _Alfa og Omega_, bind 8, side 174 [GC 677].

`«Derfor mister vi ikke motet, for selv om vårt ytre menneske går til grunne, blir vårt indre menneske fornyet dag for dag. De trengslene vi nå må bære, er lette, og de skaper for oss en evig rikdom av herlighet som veier uendelig mye mer. Vi har ikke det synlige for øye, men det usynlige. For det synlige tar slutt, det usynlige er evig» (2 Kor 4,16–18). Hvordan kan vi lære å gripe det usynlige og evige i en verden som er så flyktig?`