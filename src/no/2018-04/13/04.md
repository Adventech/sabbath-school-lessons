---
title:  Oppstandelsen og gjenopprettelsen av relasjoner
date:  25/12/2018
---

Fra kirkens første tid har løftet om Kristi gjenkomst holdt motet oppe hos de troende i tunge tider. Tross kamp, sorg og smerte hadde de håpet om Kristi gjenkomst.

`Les 1 Tess 4,13–18. Hvilke løfter inneholder avsnittet? Hva sier dette håp om gjenopprettelsen av relasjoner?`

Kristi annet komme får store følger. Når Guds rike kommer, samles de utvalgte inn. «Når basunen lyder, skal han sende ut sine engler, og de skal samle hans utvalgte fra de fire verdenshjørner, fra den ene enden av himmelen til den andre» (Matt 24,31). Da skal de rettferdige døde stå opp til udødelighet (1 Kor 15,52–53). «De døde i Kristus skal stå opp først» (1 Tess 4,16). Dette er øyeblikket vi alle har ventet på. De oppstandne blir gjenforent med dem som har savnet dem. Paulus utbryter: «Død, hvor er din brodd? Død, hvor er din seier?» (1 Kor 15,55).

De legemer som kommer opp i oppstandelsen, er ikke syke, gamle og vansirede som da de gikk ned i graven, men nye, udødelige og fullkomne som ikke lenger bærer syndens og forfallets merker. De oppstandne hellige opplever fullendelsen av Kristi gjenreisningsverk og avspeiler Guds fullkomne bilde slik det skulle ha vært fra skapelsen av (1 Mos 1,26; 1 Kor 15,46–49).

Når Jesus kommer og de frelste døde står opp, blir de rettferdige som lever på jorden, forvandlet og får nye, fullkomne kropper. «For det forgjengelige må bli kledd i uforgjengelighet, og det dødelige må bli kledd i udødelighet» (1 Kor 15,53). Så skal de to gruppene «bli rykket bort sammen ... i skyene for å møte Herren i luften. Og så skal vi være sammen med Herren for alltid» (1 Tess 4,17).

`I vår vitenskapelige tidsalder prøver også noen kristne å finne en naturlig forklaring på alt, også «mirakler». Hva lærer løftet om oppstandelsen oss? Hvorfor er det bare Guds overnaturlige inngrep som kan frelse oss?`