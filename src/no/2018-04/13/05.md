---
title:  En ny jord
date:  26/12/2018
---

«Se, jeg skaper en ny himmel og en ny jord. Ingen skal minnes de første ting, ingen skal tenke på dem» (Jes 65,17). Både Jesaja og Johannes (Åp 21,1) fikk se den nye jord.

`Tenk på Johannes’ beskrivelse av det nye Jerusalem i Åp 21,2; Åp 21,9–27. Hva innebærer disse versene om den enhet og harmoni som skal herske i denne byen?`

`Les Åp 22,1–5. Livets elv som strømmer ut fra Guds trone og livets tre som vokser ved elven, er to viktige landemerker i den nye byen. Hva blir deres funksjon på den nye jord?`

Livets tre, som Adam mistet tilgang til da han syndet (1 Mos 3,22–24), skal stå i det nye Jerusalem. Adgangen til treet er et løfte til dem som seirer (Åp 2,7). Det at den har tolv slags frukt, en ny for hver måned (Åp 22,2), kan tyde på at i den nye jord, «fra nymånedag til nymånedag, fra sabbat til sabbat, skal alle mennesker komme og tilbe for mitt ansikt, sier Herren» (Jes 66,23). Henvisningen til «legedom for folkene» understreker også Guds plan om å fjerne alle stengsler mennesker imellom og la menneskeheten få tilbake sitt opprinnelige formål: å gjenreise alle folk, stammer og nasjoner i en udelt familie som lever i harmoni og fred og enes om å ære Gud.

«’Legedom for folkene’ er en billedlig fjerning av alle nasjonale og språklige skiller. ... Bladene på livets tre helbreder spliden mellom folkene. Folkeslagene er ikke lenger ‘hedninger’. De er forent i én familie som Guds sanne folk (se 21,24–26). Det som Mika foregrep århundrer i forveien, blir nå oppfylt: ‘Folk skal ikke løfte sverd mot folk, ikke lenger læres opp til krig, men enhver skal sitte under sin vinstokk og sitt fikentre, ingen skal skremme dem’ (Mi 4,3–4; Jes 2,4). Der ved livets elv skal de frelste ‘be hverandre inn under vinstokk og fikentre’ (Sak 3,10). Bladene på treet kan helbrede sår av alle slag – enten de er rasistiske, etniske, stammeartede eller språklige – som har splittet menneskeheten i uminnelige tider.» – Ranko Stefanovic: _Revelation of Jesus Christ: Commentary on the Book of Revelation_, side 593.