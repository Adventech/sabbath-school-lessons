---
title:  Vissheten om Kristi gjenkomst
date:  23/12/2018
---

`Joh 14,1–3 er det best kjente løftet om Jesu gjenkomst. Hva sies om de frelstes liv på den nye jord?`

De første kristne så Jesu gjenkomst som det «salige håp» (Tit 2,13). Da skulle Skriftens profetier og løfter oppfylles. Alle som elsker Kristus, ser frem til dagen da de skal være sammen med ham. Disse versene uttrykker nærhet til Jesus, men også til hverandre.

Vi tror på løftet fordi Bibelen lover at det vil bli oppfylt. Jesus sier: «Jeg kommer tilbake» (Joh 14,3). Kristi første komme var forutsagt, og det var også hans annet komme, også i GT. Før syndfloden fortalte Gud patriarken Enok at Messias’ komme i herlighet ville gjøre slutt på synden. Han profeterte: «Se, Herren kommer med sine hellige engler i tusentall for å holde dom over alle og kreve hvert menneske til regnskap for alle ugudelige gjerninger de har gjort, og for alle trassige ord de har rettet mot ham, disse gudløse synderne» (Jud 14–15).

Tusen år før Jesus kom til vår verden, profeterte David om at Messias skal samle Guds folk til ett. «Vår Gud kommer, han tier ikke. Foran ham går en fortærende ild, omkring ham stormer det sterkt. Han kaller på himmelen der oppe og på jorden, for han vil dømme sitt folk. Samle mine trofaste hos meg, de som med offer har sluttet pakt med meg» (Sal 50,3–5).

Jesu gjenkomst er knyttet til hans første komme. Profetiene som forutsa hans fødsel og verk (f.eks. 1 Mos 3,15; Mi 5,2; Jes 11,1; Dan 9,25–26), er grunnlaget for vårt håp om hans annet komme. Kristus har «åpenbart seg én gang for alle ved tidenes ende for å ta bort synden ved sitt offer ... slik er også Kristus ofret én gang for å bære syndene for de mange, og siden skal han for annen gang komme til syne, ikke for syndens skyld, men for å frelse dem som venter på ham» (Hebr 9,26; Hebr 9,28).

`Hvordan kan du finne håp og trøst i løftet om Jesu gjenkomst?`