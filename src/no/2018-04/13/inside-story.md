---
title:  Misjonsfortelling
date:  28/12/2018
---

#### Trettende Sabbat – Vanskelig sinn

_Ann Phongchan (38), Thailand_

Dette kvartalet har vi truffet mennesker fra Myanmar, Kambodsja, Indonesia, Øst-Timor og Thailand. I dag får vi nok en fortelling fra Thailand.

Helt fra barndommen har Ann vært sta, med et vanskelig sinn. Så da hun begynte på Mission College, fulgte moren etter for å holde øye med henne. ”Mor stolte ikke på meg,” sa Ann. ”Hun var redd jeg skulle komme i fengsel på grunn av temperamentet. Ann lærte å be på college, hun fikk bønnesvar og ble døpt. Ikke-kristne venner ertet: ”Så dum du er,” sa én. ”Du har blitt med i en sekt,” sa en annen. ”Jeg er ikke dum,” sa Ann. Jeg valgte å være kristen, og det skal jeg være.” Det var verre med mor. Hun ble sint og nektet henne å gå i kirken. Hun måtte sove i templet. Ann nektet da moren sa at hun skulle skrive et brev til familieguden. ”Jeg har bare én Gud nå,” sa hun. Mor var rasende og stengte henne inne i huset i Bangkok. Ann kunne ha stukket av, men gjorde ikke det. Hun stelte i huset og leste i Bibelen. En dag spurte mor: ”Kommer du tilbake til vår gud?” ”Nei, jeg stoler på Herren. Beklager, mor.” ”Fint, du kan gå i din kirke,” sa mor. Ann gikk, og mor ba om å få bli med. Hun smilte og var glad. Først senere fikk Ann vite hvorfor: ”Jeg har fått en ny datter.” Ann sa at det var Guds kraft. ”Før var jeg hissig, men mor så ikke det i meg lenger.”

I dag er Ann rektor på Adventist International Mission School i Korat. En del av offeret i dag går til å utvide skolen til også å omfatte videregående skole. Takk for gavene.

Ann forteller: ”En venn flyttet til Australia og ba meg besøke hennes foreldre et godt stykke fra der jeg bor. Jeg tok en drosje til busstasjonen. Underveis sa sjåføren: ”Jeg kan ikke kjøre deg dit. Jeg skaffer en annen.” Neste drosje kjørte til feil sted. Den tredje tok nesten tre timer til stasjonen. Jeg var så sint at jeg ikke ville snakke med noen. Etter å ha roet meg, løste jeg billett og ventet på neste buss. Underveis til min venns foreldre så vi en ille tilredt buss. Sjåføren vår stoppet og tok bilder. Han sa at flere passasjerer døde i kollisjonen. ”Det var bussen før vår,” sa han. Uten forsinkelsene ville jeg ha vært på den bussen. Foreldrene var lettet over å se meg. ”Vi var så redde, for vi trodde du var på den bussen,” sa moren. ”Gud er god,” sa jeg og fortalte om hendelsen. De var ikke kristne, men faren sa: ”Gud, eller din skytsengel, må være fantastisk!” Gud er virkelig glad i meg.

Anns fulle navn er Saengsurin Phongchan. Du kan se henne her: bit.ly/Ann-miracles

##### Fakta og misjonshistorie: Thailand

Thailand-misjonen har 52 menigheter og 15 385 medlemmer. Med en befolkning på 65 323 000 	har Thailand bare ett medlem for hver 4245. person.

Syvendedags-adventistenes lære kom til Thailand i slutten av 1906 eller tidlig i 1907, da 	R.A. Caldwell solgte litteratur i Bangkok i noen uker. Over ti år senere meldte kolportører fra 	misjonsskolen i Singapore at det var en gruppe sabbatsholdere der da de arbeidet i Bangkok 	med kinesiske bøker. Denne rapporten førte i 1919 til etableringen av en permanent misjon, da 	E.L. Longway og Forrest A. Pratt bosatte seg i Bangkok med sine familier.

Den første tiden i Thailand arbeidet man mest blant kineserne. Den første thailenderen som 	ble omvendt, var en ung mann som ble døpt i 1925. Han ble senere assisterende forretningsfører 	i Bangkok Sanatorium og Hospital.

Thailand er det eneste landet i Sørøst-Asia som aldri har vært kolonisert av et europeisk 	land. På thailandsk er navnet på landet Prathet Thai. Det betyr «de fries land».

I Thailand finner man både de minste og de største skapninger. Det minste pattedyret i verden 	er tryneflaggermusen, og den største fisken er hvalhaien.

Hovedstaden er Bangkok, med en befolkning på nesten 15 millioner.

Bangkoks egentlige navn er Krungthepmahanakhon Amonrattanakosin Mahintharayutthaya 	Mahadilokphop Noppharatratchathaniburirom Udomratchaniwetmahasathan Amonphimanawatansathit 	Sakkathattiyawitsanukamprasit. Det betyr «Englers by, De dødeliges store by, De 	ni edelsteners strålende by, Kongens tronstol, De kongelige slotts by, De inkarnerte guders 	hjem, oppført av Visvakarman på Indras befaling.»

Thailands nasjonalblomst er orkideen, 1500 orkidéarter vokser vilt i de thailandske skoger, 	og Thailand er en av verdens største eksportører av orkideer.

Thailands gamle navn var Siam, derav artsnavnet siamesiske katter. Før var det 23 slags 	siamesiske katter, men nå finnes det bare seks. Det regnes som et heldig tegn når bruden får et 	par siamesiske katter i bryllupsgave.

Innbyggerne i Lopburi-provinsen holder den årlige festivalen Monkey Buffet som takk til 	apekattene som bor i landsbyen og får tusenvis av turister til å komme dit hvert år. Til festen 	går det med to tonn kjøtt, frukt, is og annet godt.

Thailand er verdens nest største eksportør av ris, etter India.

Elefanten er Thailands nasjonalsymbol. Det var 100 000 tamme elefanter i Thailand i 1850, 	men antallet har falt til ca. 2000. Flere elefanter lever nå i fangenskap enn ute i naturen.

«Siamesiske tvillinger» er et uttrykk for sammenvokste tvillinger. Det ble skapt for thailenderne 	Eng og Chang Bunker.

Muay thai (thai-boksing) er en form for kickboksing, og er Thailands nasjonalsport.

Thailand er verdens største produsent av tinn.

Hvert år besøker rundt 6 millioner utenlandske turister Thailand.

En tidel av alle jordens dyrearter lever i Thailand.

Thailand er tilholdssted for verdens lengste slange, nettpytonen. Den største som noen gang 	er funnet, var over ti meter lang. Landet har også verdens lengste giftige slange, kongekobraen. 	Den kan bli mer enn 5,5 meter lang, og ett bitt kan drepe en elefant.

Takraw er en tradisjonsrik idrett. Spillerne må bruke bare albuene og føttene til å holde en 	trekule i luften. Mange av bevegelsene er veldig akrobatiske.

I Thailand får du fem krukker i stedet for salt og pepper på restaurantbordet. En inneholder 	sukker, en tørket chili, en chili i sitronsaft, en salt fiskesaus og en inneholder knuste peanøtter. 	Mange strør alle på maten sin.

Thailenderne pleier ikke å bruke spisepinner. De benytter en gaffel til å presse maten på en 	skje og spise.

Baking finnes ikke i Thailand. Ingen mat er bakt, og de fleste hjem har ikke ovn.

Den thailandske hilsenen, som kalles wai, består i et forsiktig bukk med håndflatene mot 	hverandre på en bønnlig måte. Jo høyere hendene holdes i forhold til ansiktet og jo dypere bue, 	desto større respekt eller ærbødighet viser man.