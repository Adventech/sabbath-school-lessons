---
title:  Årsaker til splid
date:  06/10/2018
---

### Bakgrunnsstoff
5 Mos 28,1–14, Jer 3,14–18, Dom 17,6, 1 Kong 12,1–16, 1 Kor 1,10–17, Apg 20,25–31

> <p>Minnevers</p>
> Å frykte Herren er opphav til visdom, å ha de helliges kunnskap er forstand (Ordsp 9,10).

Profetene oppfordret Israels folk til å følge Guds anvisninger. Ulydighet ville føre til frafall og splid. Lydighet mot Guds lover skulle verne folket mot syndens følger og hellige dem blant folkeslagene. Når de fulgte Guds vilje, ville det gi harmoni og kraft til å motstå hedenskapet som omga dem. Gud ville at hans folk skulle være et vitne for folkeslagene.

Etter utfrielsen fra Egypt, sa Moses: «Se, jeg har lært dere forskrifter og lover, slik Herren min Gud har pålagt meg, for at dere skal leve etter dem i det landet dere går inn i for å legge under dere. Dere skal holde dem og leve etter dem! For da vil de andre folkene se deres klokskap og forstand. Når de hører om alle disse forskriftene, vil de si: Så klokt og forstandig det er, dette store folket!» (5 Mos 4,5–6).

Var de trofaste, ville de høste store velsignelser og bli til velsignelse for andre. Men utroskap ville føre til splid og uro.