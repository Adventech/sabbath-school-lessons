---
title:  Glupske ulver
date:  11/10/2018
---

`Les Apg 20,25–31. Hva advarer Paulus om? Hvordan kunne de hindre det?`

Paulus var vant til motstand og visste det var vanskelig å bevare evangeliet rent. Han bruker bildet om vaktmannen fra Esek 33,1–6 for å minne om at de også var ansvarlige for å beskytte evangeliet. De skulle være trofaste hyrder.

Uttrykket «glupske ulver» om de falske lærerne (Apg 20,29) minner om Jesu advarsel mot lærere som opptrer i saueham (Matt 7,15). De falske lærerne sto frem kort tid etter denne advarselen, og de la seg etter menighetene han hadde stiftet. I Ef 5,6–14 og Kol 2,8 ser vi noen av Paulus’ advarsler.

I 2 Tim advarer han Timoteus mot feil og gudløshet i den siste tid.

`Les 2 Tim 2,14–19 og 2 Tim 3,12–17. Hvordan skulle Timoteus motarbeide falske lærere og bevare kirkens enhet?`

Timoteus skulle kjenne sin bibel og legge «fram sannhetens ord på rett måte» (2 Tim 2,15). Motgiften mot unyttige spekulasjoner er å forstå og lære Guds ord riktig. Ingen del av Skriften motsier helhetsbildet, og man må unngå feiltolkninger som kan berøve en troen på Jesus. Uvesentligheter må vike for det som er viktig for kristenlivet. Paulus’ andre råd er å vende «ryggen til det ugudelige og tomme snakket» (2 Tim 2,16). Timoteus må ikke befatte seg med det som betyr lite eller ingenting. Det fører bare til ugudelighet og styrker ikke troen (2 Tim 2,16). Bare sannhet fører til gudsfrykt og kristen harmoni. Timoteus skal formane de troende til å sky tomt snakk, for det sprer seg som en pest i menigheten (2 Tim 2,17). Bare Skriften er motgift mot falsk lære (2 Tim 3,14–17) som kan true kirkens enhet.

`Hvordan kan vi verne oss mot at falsk lære får skape splittelse blant oss?`