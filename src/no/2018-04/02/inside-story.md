---
title:  Misjonsfortelling
date:  12/10/2018
---

#### Livets vann

_Tranqui Vergara, Myanmar_

En gruppe på 32 studentmisjonærer fra Hong Kong Adventist College og Korean Advanced Preparatory Academy i Sør-Korea besøkte grensen Thailand-Myanmar en uke i januar 2016. De underviste barna i musikk, la et murgulv i barnehagen og søkte ellers å hjelpe flyktningene.

En gruppe på fire tok en motorsykkeltur inn i Myanmar for å se på behovene i en liten landsby på 14 familier. Der var det et daglig strev med å skaffe drikkevann fra et reservoar en kilometer borte. Folk hentet vann i bøtter.

Studentmisjonær Janis Shuk Ching Li syntes synd på familiene. Da hun kom tilbake etter turen, fortalte hun de andre det hun hadde sett. De 32 studentmisjonærene ga til sammen 1500 US dollar til en vannledning. Dette var av penger de hadde skaffet til misjonsturen.

En måned senere var arbeidet ferdig, og studentene var tilbake i Hong Kong og Thailand da de fikk e-post med bilder av ledningen. Men vannledningen åpnet for Livets vann.

Landsbyfolkene hadde ikke villet ha noe med kristne å gjøre, men da de møtte slik vennlighet, ba de om en skole til barna.

I juni 2016 åpnet en skole i landsbyen. Den har 40 elever – alle barna i landsbyen og mange fra nabolandsbyer går der.

Tranqui Vergara (44) hadde vært med studentene. Han underviser også i gym og forming på International Mission School i Korat, Thailand, som får en del av offeret 13. sabbat dette kvartalet. Takk for misjonsgavene!

##### Fakta og misjonshistorie: Myanmar

Myanmar har 233 kirker og 30 920 medlemmer. Med en befolkning på 52 414 000 blir det ett 	medlem for hver 1695. person.

I Myanmar har adventistene to predikantskoler, et forlag og en korrespondanseskole.

Adventistene kom til Myanmar (Burma) i 1902, da Herbert B. Meyers og A.G. Watson 	kom til landet for å selge bøker og abonnementer på Oriental Watchman blant europeerne og 	engelsktalende burmesere. Kort etter at han kom, traff Meyers en kristen kvinne som het Daw 	May. Ved å lese Bibelen var hun blitt overbevist om at den syvende dag er den sanne hviledag. 	Hennes bror, Maung Maung, drev evangelisering blant burmeserne. Han arbeidet for egen regning 	og samlet en gruppe nyomvendte. I 1904 reiste de nye troende penger for å finansiere en 	fast predikant, og Maung dro til generalforsamlingen av adventistarbeidere i India for å be om 	en arbeider. Som svar ble Heber H. Votaw utsendt fra India, og Burma-misjonen ble opprettet i 	1905.

Myanmar het Burma fram til 1989, da militærjuntaen omdøpte landet til Myanmar. Hovedstaden 	Rangoon ble Yangon.

Både menn og kvinner i Myanmar anvender en gul masse fra barken av thanakha-treet 	som kosmetikk. Brukt på ansiktet blir dette en effektiv solkrem som også strammer huden og 	hindrer at den virker oljeaktig.

Et typisk måltid i Myanmar inkluderer dampet ris, fisk, kjøtt, grønnsaker og suppe servert 	samtidig. Folk former ris til en liten ball med fingertuppene og blander den så med ulike retter.

Den tradisjonelle burmesiske kjolen kalles longyi, et skjørt som både menn og kvinner går i. 	Menn knytter det foran, og kvinnene folder stoffet og fester det på siden.

Intha-folket på Inle-sjøen dyrker grønnsaker på flytende øyer, som er en samling av flytende 	gress og vannhyasinter. Disse flytende hageøyene kan skjæres løs, omplasseres og flyttes av 	båter og til og med selges som jordstykker.

Vannfestivalen i Myanmar (også kjent som Thingyan) er en fire dager lang vannkamp som 	foregår over hele landet under nyttårsfeiringen. Thingyan er landets største arrangement og en 	populær festival for både fastboende og turister.

Fjellene i Myanmar inneholder mange verdifulle steinslag. Rundt 90 prosent av verdens 	rubiner kommer fra landet. Safirer og jade er det også rikelig av.

Chinlone er den tradisjonsrike nasjonalsporten i Myanmar. Den er ikke konkurransepreget. 	Vanligvis spiller seks personer sammen som ett lag. Ballen som brukes, er normalt laget av 	håndvevd rotting. I likhet med basse spilles det ved at man sender ballen mellom seg i en sirkel 	uten å bruke hendene. Poenget er å unngå at ballen treffer bakken mens de hele tiden sender 	den frem og tilbake så kreativt som mulig. Chinlone er et kjapt spill, men det skal være underholdende 	og flytende, som en slags dans.