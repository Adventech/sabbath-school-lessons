---
title:  «Vend tilbake, dere bortkomne»
date:  07/10/2018
---

Israels historie forteller om ulydighet og anarki etterfulgt av omvendelse og ny lydighet for så å bli fulgt av mer ulydighet og frafall. Mønsteret går igjen. Når Guds folk bevisst fulgte hans vilje, ble de velsignet med liv og fred. Når de var ulydige og gikk sine egne veier, førte det til ulykker, krig og splid. Alt før Israel kom inn i det lovede land, hadde Gud forutsagt dette og vist dem hvordan de kunne unngå slike tilstander.

`Les 5 Mos 28,1–14. Hvilke velsignelser ville Israel få hvis de fulgte Guds vilje?`

`Les Jer 3,14–18. Hva lærer Guds kall til Israel oss om å vende tilbake til ham? Hva sier det om Guds kjærlighet og tålmodighet med sitt folk?`

I Jeremias bok leser vi at Gud er god, barmhjertig og gavmild mot folket, tross opprør og avgudsdyrkelse. Gud ber dem hele tiden vende tilbake til ham. Om og om igjen lovet Gud gjenreisning og fremtidshåp.

«Vend tilbake, du frafalne Israel! sier Herren. Jeg er ikke lenger sint på dere, for jeg er trofast, sier Herren. Jeg er ikke vred til evig tid. Bare innse din skyld. For du har gjort opprør mot Herren din Gud. Du bød deg fram for fremmede under hvert frodig tre. Du hørte ikke på min røst, sier Herren» (Jer 3,12–13).

Jeremia talte i en tid da folk forsømte Guds ord. Kong Josjia startet reformer, men folk flest følte ingen trang til varig lydighet mot Gud. Synd, avgudsdyrkelse og egoisme førte til åndelig og politisk undergang. Jo lenger de kom bort fra Guds vilje, desto dårligere ble fremtidsutsiktene. Men gjennom Jeremia ba Gud dem tenke seg om. Han hadde en bedre fremtid for dem, og han ville gi dem vekst og velstand. Men da måtte de leve ved tro, og alt det innebærer.

`Hva har lydighet og ulydighet ført til for deg?`