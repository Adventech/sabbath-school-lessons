---
title:  Under Jesu kors
date:  25/11/2018
---

Kirkelig enhet er også en Guds gave. Enheten er ikke resultat av vår innsats, gode gjerninger og intensjoner. Jesus Kristus skaper den ved sin død og oppstandelse. Når vi i tro tar imot hans død og oppstandelse gjennom dåp og syndenes tilgivelse og blir en del av fellesskapet, og når vi sprer de tre englebudskapene til verden, er vi ett med ham og med hverandre.

`Les Joh 11,51–52 og Ef 1,7–10. Hvilken begivenhet i Jesu liv er grunnleggende for samholdet blant oss?`

«Dette sa han ikke av seg selv, men fordi han var øversteprest det året, talte han profetisk om at Jesus skulle dø for folket. Ja, han skulle ikke bare dø for folket, han skulle også samle til ett de Guds barn som er spredt omkring» (Joh 11,51–52). Gud brukte Kaifas til å forklare betydningen av Jesu død, selv om han ikke visste hva han gjorde da han dømte Jesus til døden. Presten ante ikke hvor dyp hans uttalelse var. Han trodde det bare var politikk. Johannes brukte det til å vise hva Jesu stedfortredende død betydde for hele Guds folk, som en dag skulle bli samlet til «ett».

Grunnlaget for vår enhet er at vi tror Jesus døde for vår skyld. Denne enheten i Kristus opplever vi i dåpen. «For dere er alle Guds barn ved troen, i Kristus Jesus. Alle dere som er døpt til Kristus, har kledd dere i Kristus» (Gal 3,26–27). Dåpen er noe vi ofte er sammen om, for den symboliserer troen på Kristus. Vi har samme Far. Derfor er vi Guds sønner og døtre. Og vi har samme frelser og er døpt til hans død og oppstandelse (Rom 6,3–4).

`Det er kulturelle, sosiale, etniske og politiske forskjeller blant de troende. Men hvorfor bør vår felles tro på Jesus være viktigere enn alle slike skiller?`