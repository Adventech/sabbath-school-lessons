---
title:  Misjon og samhold
date:  29/11/2018
---

`Sammenlign stemningen blant disiplene under nattverden (Luk 22,24) med stemningen kort før pinsedagen (Apg 1,14; Apg 2,1; Apg 2,46). Hvorfor er det en slik forskjell?`

Dette var resultat av at de var sammen på ett sted og i bønn søkte oppfyllelsen av Jesu løfte om å sende talsmannen.

Mens de ventet, kunne de ha kritisert hverandre. Noen kunne ha vist til Peters fornektelse (Joh 18,15–18; Joh 18,25–27) og Tomas’ tvil (Joh 20,25). De kunne ha mintes at Johannes og Jakob ba om å få være de viktigste i Jesu rike (Mark 10,35–41), eller at Matteus hadde vært skatteinnsamler (Matt 9,9).

Men «dager med forberedelse ble preget av dyp hjerteransakelse. Disiplene følte sitt åndelige behov og bønnfalt Herren om den salvelse som kunne sette dem i stand til å arbeide for menneskers frelse. De ba ikke bare om selv å bli velsignet. Andres frelse hvilte på dem som en byrde. De forsto at evangeliet måtte bringes ut til hele verden og tryglet om den kraft Kristus hadde lovt.» – _Alfa og Omega_, bind 6, side 29 [AA 37].

Fellesskapet og bønnenes inderlighet forberedte dem på den store opplevelsen på pinsedagen. Da disiplene kom Gud nærmere og la bort sine uoverensstemmelser, forberedte Den hellige ånd dem på å bli fryktløse vitner om Jesu oppstandelse. De visste at Jesus hadde tilgitt deres mange feil, og det ga dem mot til å fortsette. De visste hva Jesus hadde gjort for dem. De kjente hans løfte om frelse, og «målet for de troende var å åpenbare likheten med Kristi karakter og å utbre hans rike.» – _Alfa og Omega_, bind 6, side 37–38 [AA 48]. Er det så rart at Herren kunne gjøre store ting gjennom dem? Dette må vi da kunne lære av.

`Det er ikke vanskelig å finne feil hos andre. Hvordan kan vi lære å glemme andres feil og gjøre Guds vilje i en kirke som står sammen?`