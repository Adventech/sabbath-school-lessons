---
title:  Enhet i mangfold
date:  28/11/2018
---

I Rom 14 og 15 tar Paulus opp problemer i menigheten i Roma. Han ber dem være tålmodige med hverandre så de ikke splitter kirken. Hva kan vi lære av dette?

`Les Rom 14,1–6 . Hva fikk de troende i Roma til å dømme hverandre og ikke være sammen?`

Trolig gjaldt det jødisk seremoniell urenhet. Paulus sa at slike ting ikke var frelsesspørsmål, men uenighet man må overlate til den enkeltes samvittighet (se Rom 14,5).

Tvistene handlet først om mat. Ikke dyr som er forbudt i 3 Mos, for ingenting tyder på at man spiste svinekjøtt eller andre urene dyr på Paulus’ tid, og vi vet at Peter ikke rørte slikt (se Apg 10,14). De svake spiste bare grønnsaker (Rom 14,2), og uenigheten gjaldt også drikkevarer (Rom 14,17; Rom 14,21). Dette tyder på at det dreide seg om seremoniell urenhet. Ordet urent (koinos) i Rom 14,14 kan tyde på det. I den gamle, greske oversettelsen av GT brukes ikke ordet om de urene dyrene (3 Mos 11). Det later til at noen i menigheten i Roma ikke ville spise under fellesmåltidene fordi de tvilte på at maten var godt nok tilberedt eller om den var ofret til avguder.

Det samme gjelder overholdelse av dager, men ikke den ukentlige sabbaten, for Paulus holdt den (Apg 13,14; Apg 16,13; Apg 17,2). Det er nok snakk om diverse jødiske festdager eller fastedager. Paulus vil skape toleranse overfor dem som følger disse ritualene, så lenge de ikke gjør det til et frelsesspørsmål. Samholdet viser seg i tålmodighet og toleranse når man ikke alltid er enige, spesielt om slikt som ikke er avgjørende for troen.

`Still spørsmålet: Er det noe vi tror og praktiserer som ikke alle blant oss behøver å tro og praktisere?`