---
title:  Praktisk enhet
date:  27/11/2018
---

I 1902 skrev Ellen G. White: «Det som Kristus var i sitt liv her på jorden, skal enhver kristen være. Han er vårt eksempel, ikke bare ved sin plettfrie renhet, men i tålmod, mildhet og tiltalende vesen.» – Signs of the Times, 16. juli 1902. Ordene minner om Paulus’ oppfordring til filipperne: «La samme sinnelag være i dere som også var i Kristus Jesus!» (Fil 2,5).

`Les Ef 4,25–5 ,2 og Kol 3,1–17, og svar på spørsmålene: På hvilke områder i livet er vi spesielt oppfordret til å vise vår troskap mot Jesus? Hvordan skal vi vitne offentlig om Jesu evangelium?`

Mange skriftsteder oppfordrer oss til å følge Jesus og å være levende vitner om Guds nåde, og til å søke andres ve og vel (Matt 7,12), bære hverandres byrder (Gal 6,2), leve et enkelt liv og være mer opptatt av indre åndelighet enn ytre fasader (Matt 16,24–26; 1 Pet 3,3–4) samt å leve sunt (1 Kor 10,31).

«Jeg formaner dere, mine kjære, som er fremmede og utlendinger: Sky lystene som kommer fra deres kjøtt og blod, og som fører krig mot sjelen. Lev rett blant hedningene, så de som baktaler dere og kaller dere onde mennesker, kan se deres gode gjerninger og prise Gud den dagen han kommer» (1 Pet 2,11–12). Undervurderer vi det inntrykket et kristelig sinnelag gjør på andre? Tålmodighet i irriterende øyeblikk, et disiplinert liv midt i spenninger og konflikter, et mildt svar på utålmodige og harde ord, kjennetegner Jesu ånd som vi oppfordres til å etterligne. Når vi vitner sammen i en verden som misforstår Gud, tjener vi det gode og Guds ære. Som Kristi representanter skal de troende ikke bare være kjent for moralsk ryggrad, men også praktisk interesse for andres ve og vel. Hvis vi har en ekte erfaring, vil den vise seg og utrette noe i verden. Kristne mennesker som står sammen og åpenbarer Kristi karakter for verden, gir et sterkt vitnesbyrd.

`Hvordan kan vi vitne for andre? Hva kan gjøre at de får se Jesus?`