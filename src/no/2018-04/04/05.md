---
title:  Kirkeledere og enhet
date:  24/10/2018
---

«Til hver enkelt av oss er nåden gitt, alt etter som Kristi gave blir tilmålt» (Ef 4,7). Frelsen er en gave til alle som vil ta imot, men noen åndelige gaver gis til bestemte mennesker med en særskilt hensikt.

`Les Ef 4,11. Hvilke ledergaver gir Gud kirken?`

`Les Ef 4,12. Hvorfor gir Gud slike gaver? Hva har disse gavene med hverandre å gjøre?`

Alle kristne står i Guds og evangeliets tjeneste. Misjonsbefalingen i Matt 28,19–20 er gitt for at vi skal gå og gjøre alle folkeslag til disipler, og døpe og undervise dem. Oppgaven gjelder ikke noen få pastorer og evangelister. Den gjelder alle. Ingen er fritatt., og ingen kirkeleder har en oppgave som er bare hans. De åndelige ledergavene skal bygge opp kirken. De som har lederverv, må arbeide for samhold.

Paulus’ liste over lederskapsgaver viser at de også er gitt for å utruste Guds folk til å nå de fortapte. Noen har fått et spesielt kall til å hjelpe andre å gjøre sin oppgave for Kristus. De skal bygge opp Kristi kropp «inntil vi alle når fram til enheten i troen på Guds Sønn og i kjennskapet til ham og blir det modne mennesket som er fullvoksent og har hele Kristi fylde» (Ef 4,13). Jesu lederstil viser hvordan vi skal arbeide. Han kom for å tjene andre, ikke for at andre skulle tjene ham (Matt 20,25–28). Vi må gjøre det samme.

Mennesker ønsker å være fri og ikke ansvarlig for noen. Dette preger Vesten. Men Paulus sier at ingen er kristen i et vakuum. Vi er et trosfellesskap med åndelige ledere som oppmuntrer hverandre på reisen sammen. Vi er alle en del av Kristi kropp.

`Hvilke åndelige gaver har du, og hvordan bruker du dem i enhetens tjeneste?`