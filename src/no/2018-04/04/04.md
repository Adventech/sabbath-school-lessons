---
title:  Enhet i én kropp
date:  23/10/2018
---

Paulus taler praktisk. Samholdet mellom jøder og hedninger er ikke bare tankespinn. Det er en realitet som krever at vi «lever et liv som er verdig det kallet dere har fått» (Ef 4,1).

`Les Ef 4,1–3. Hvordan kan vi leve et liv som er verdig kallet i Kristus?`

Når vi lever slik, bevarer vi «Åndens enhet, i den fred som binder sammen» (Ef 4,3). Alt dette er kjærlighet i praksis (1 Kor 13,1–7). Aktiv kjærlighet bevarer samholdet mellom søsken, og fremmer fred og enhet i menighet og samfunn. Enhet i kirken gjør Guds kjærlighet synlig for andre. Vi skal vitne på denne måten når det er strid, splittelse og krig.

`Les Ef 4,4–6 . Finn et sentralt tema i disse tre versene.`

I de første versene i kapitlet skriver Paulus om kirkens enhet. Han formaner til samhold (Ef 4,1–3) og nevner sju ting som forener de troende (Ef 4,4–6). Vi er et gudgitt fellesskap (Ef 4,4–6), men også noe vi må arbeide for å bevare (Ef 4,1–3). Det må også være målet vi jager mot (Ef 4,13).

«Paulus formaner sine brødre at de i sitt liv må åpenbare kraften i den sannhet han hadde fremholdt for dem. Ved saktmodighet og mildhet, overbærenhet og kjærlighet skulle de være eksempler på Kristi karakter og på frelsens velsignelser. Det er bare ett legeme og en Ånd, en Herre, en tro. Som lemmer på Kristi kropp er alle troende besjelet av den samme ånd og det samme håp. Splittelser i menigheten vanærer Kristus overfor verden og gir sannhetens fiender anledning til å forsvare sin handlemåte. Paulus skrev ikke sin undervisning bare for menigheten på hans tid. Det var Guds hensikt at den skulle sendes til oss. Hva gjør vi for å bevare enhet i fredens bånd?» – _Testimonies for the Church_, bind 5, side 239.

`Hva kan dere gjøre for å leve «et liv som er verdig det kallet dere har fått»?`