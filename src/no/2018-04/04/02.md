---
title:  Velsignelser i Kristus
date:  21/10/2018
---

`Les Ef 1,3–14. Hva har vi fått i Kristus?`

Jesu disipler har mye å prise Gud for. I Kristus har Gud tatt imot oss som sine barn og representanter i verden. Paulus bruker mange bilder for vårt forhold til Gud i Kristus. Adopsjonsbildet beskriver dette studiets tema. I Kristus er vi adoptert og tilhører Guds familie. Betegnelsen viser også til Guds pakt med israelittene. Hos Paulus er hedninger som tar imot Jesus som Messias, Guds barn, arvinger til løftene som er gitt Israel (Rom 8,17; Gal 4,7). Dette fellesskapet med Kristus – å være i Kristus – ligger i bunn for all kristen enhet. Dette avsnittet sier også at Gud hele tiden har ønsket å samle alle i Kristus. Og Gud elsker alle sine barn like høyt.

Noen blir forvirret når vi i leser om forutbestemmelse (Ef 1,5; Ef 1,11). Betyr løftet om at Gud har utvalgt oss til frelse at han har utvalgt andre til fortapelse? Nei. Gud la frelsesplanen før verden ble til, så alle kunne bli frelst. «For så høyt har Gud elsket verden at han ga sin Sønn, den enbårne, for at hver den som tror på ham, ikke skal gå fortapt, men ha evig liv» (Joh 3,16; se også 1 Tim 2,6; 2 Pet 3,9). Gud vet hvem som vil ta imot frelsen, men han velger ikke for oss. Frelsen tilbys alle på grunn av det Kristus har gjort for oss. Spørsmålet er: Hva sier vi til dette tilbudet? Gud tvinger ingen.

«I himmelens råd ble det lagt planer så menneskene, enda de hadde syndet, ikke skulle gå til grunne i ulydighet. Ved troen på Kristus som stedfortreder og borgsmann kunne de bli Guds utvalgte, bestemt til å få barnekår hos Jesus Kristus etter hans gode vilje. Gud vil at alle skal bli frelst, for da han lot Sønnen betale prisen så mennesket kunne bli frikjøpt, var offeret mer enn stort nok. De som går fortapt, gjør det fordi de ikke vil være Guds barn i Kristus Jesus.» – Ellen G. White Comments, _The SDA Bible Commentary_, bind 6, side 1114.