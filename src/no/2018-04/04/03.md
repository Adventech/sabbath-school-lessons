---
title:  Han rev ned muren
date:  22/10/2018
---

Rase, etnisitet og religion skaper skiller mennesker imellom. Mange steder røper identitetskort ens etnisitet eller religion, og ofte gir det privilegier og ulemper som folk må leve med. Krig og konflikter fører ofte til undertrykkelse og vold.

`I Ef 2,11–22 viser Paulus det kristne fellesskapet en bedre vei. Hvordan påvirkes våre ulikheter av fellesskapet i Kristus? Hva ble revet ned ved Jesu død på korset?`

Efeserne skal huske hvordan de levde før de mottok Guds nåde i Kristus. Etniske, kulturelle og religiøse skiller skapte fiendskap. Men i Kristus er vi ett folk med én frelser og Herre. Vi tilhører Guds folk. «Men nå, i Kristus Jesus, er dere som var langt borte, kommet nær på grunn av Kristi blod» (Ef 2,13).

Templet i Jerusalem hadde en mur foran den delen hvor bare etniske jøder hadde adgang. En innskrift advarte fremmede om at det var dødsstraff for å komme nærmere. Dette var forbudet man sa at Paulus hadde overtrådt da han kom til templet etter sine misjonsreiser. Han ble anklaget for å ha hatt med seg efeseren Trofimos inn i den jødiske delen av templet (Apg 21,29). I brevet sier Paulus at Kristus «er vår fred, han som gjorde de to [etniske gruppene] til ett og rev ned den muren som skilte, fiendskapet» (Ef 2,14).

De som tror, er Abrahams etterkommere i Kristus og har hjertets omskjærelse. Den fysiske omskjærelsen Gud ga Abraham, pekte frem til den åndelige omskjærelsen i Kristus (se 5 Mos 10,16). «Dere ble omskåret med Kristi omskjærelse da dere kledde av dere den kroppen som kjøttet har makten over» (Kol 2,11).

`Les Ef 2,11–22 igjen. Hvordan åpenbarer vår menighet det Paulus har skrevet om i teksten? Hvilke problemer har vi?`