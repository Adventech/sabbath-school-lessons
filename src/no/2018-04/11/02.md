---
title:  Tilbe vår skaper og løsningsmann
date:  09/12/2018
---

Vi tenker ofte på tilbedelsens innhold og liturgi. Men hva er meningen med tilbedelsen? Hva er det å «tilbe»? Hvorfor gjør man det? David skriver: «Gi Herren den ære hans navn skal ha, bøy dere for Herren i hellig prakt!» (Sal 29,2). Salmen peker på betydningen av tilbedelse: Å tilbe Gud er å gi ham den ære han fortjener.

`Åp 4 og 5 beskriver innsettelsen av Jesus i himmelen. Hvem og hvorfor skal man tilbe? Se Åp 4,8; Åp 4,11; Åp 5,9–10; Åp 5,12–13.`

Vi ser tilbedelsen i himmelens tronsal idet Jesus fremstilles som Guds lam og verdens frelser. Guds skapninger takker og priser ham for det han har gjort. Tilbedelse er en takknemlig respons til Gud som skaper og frelser. Ved tidens ende skal de frelste slutte seg til tilbedelsen og synge om Guds frelse: «Store og underfulle er dine gjerninger, Herre Gud, du Allmektige. Rettferdige og sanne er dine veier, du konge over folkeslagene. Hvem skulle ikke frykte deg, Herre, og ære ditt navn? For du alene er hellig. Alle folkeslag skal komme og tilbe for ditt ansikt, fordi dine rettferdige dommer er blitt åpenbart» (Åp 15,3–4).

Tilbedelse er troens respons på Gud og hans store gjerninger: At han skapte oss, og at han satte oss fri. I tilbedelsen gir vi Gud den ærbødighet, pris, kjærlighet og lydighet som vi mener at han er verd. Det vi vet om Gud, som skaper og frelser, er åpenbart i Skriften. Og det de troende vet om Gud, ble åpenbart mer fullstendig i Jesus (se Joh 14,8–14). Derfor tilber de Jesus som frelser og løsningsmann, for hans offerdød og oppstandelse er navet i tilbedelsen.

Når vi tilber sammen, bør tilbedelsen ta utgangspunkt i en slik respekt og takknemlighet.

`Tenk på hva vi har fått i Kristus som skaper og frelser, hva han har frelst oss fra og hva han tilbyr oss – fordi han døde i vårt sted. Hvorfor bør dette være grunnlaget for all vår tilbedelse?`