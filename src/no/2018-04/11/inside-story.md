---
title:  Misjonsfortelling
date:  14/12/2018
---

#### Å leve i tro

_Yoyo Shimray (33), Thailand_

Yoyo er fra India, og underviste på high school i Bangkok. Hans kone Carla underviste på SDA-skolen i Korat, fem timers kjøring borte.

Yoyo tjente godt i Bangkok, så han ble der da Carla sa at hun hadde fått en barnehagejobb i Korat. Men etter hvert ble det tungt med all helgekjøringen, spesielt tilbaketuren til Bangkok om søndagene. Så Yoyo søkte om jobb i Korat.

Han søkte på mange jobber, men uten hell. En gang ringte en skole fra Korat til arbeidsstedet hans i Bangkok og fikk vite at han allerede hadde kontrakt med dem. Slik gikk det tre år.

Yoyo begynte å tenke over hva han ville med livet. Han var oppvokst som pastorbarn i India, men etter endt skolegang tok han ikke sabbaten så nøye. Han flyttet til Thailand og ble gift med Carla, en adventist fra Filippinene. Han gikk i kirken, men var lunken.

Til slutt ba Yoyo: ”Dette klarer jeg ikke alene, Herre. Jeg vil tilbake til deg.” Han sa opp jobben i Bangkok og flyttet til Korat. For første gang var han avhengig av Carlas jobb på misjonsskolen.

To måneder gikk og han var frustrert og irritert. Han var vant til å arbeide og være betydningsfull. En dag sa rektor på SDA-skolen at de trengte en datalærer, men ulønnet. Yoyo slo til. Etter tre uker ble han ansatt på heltid som datalærer og IT-sjef.

I dag er det Yoyo som forsørger familien. Carla sluttet i jobben da de fikk sitt andre barn, og underviser dem hjemme. Familien tjener mindre enn før, men Yoyo har aldri vært gladere.

”Vi har alltid mat på bordet,” sier han. ”Hvor var min tro før?”

Yndlingsverset hans er Fil 4,13: ”Alt makter jeg i ham som gjør meg sterk.”

En del av offeret 13. sabbat dette kvartalet går til nye klasserom ved Adventist International Mission School, så de kan tilby videregående klasser og ta imot flere elever. Takk for misjonsgavene.

Du møter Yoyo her: bit.ly/Yoyo-Shimray. Korat er kjælenavnet for byen Nakhon Ratchasima.

##### Fakta og misjonshistorie: Thailand

Thailand-misjonen har 52 menigheter og 15 385 medlemmer. Med en befolkning på 65 323 000 	har Thailand bare ett medlem for hver 4245. person.

Syvendedags-adventistenes lære kom til Thailand i slutten av 1906 eller tidlig i 1907, da 	R.A. Caldwell solgte litteratur i Bangkok i noen uker. Over ti år senere meldte kolportører fra 	misjonsskolen i Singapore at det var en gruppe sabbatsholdere der da de arbeidet i Bangkok 	med kinesiske bøker. Denne rapporten førte i 1919 til etableringen av en permanent misjon, da 	E.L. Longway og Forrest A. Pratt bosatte seg i Bangkok med sine familier.

Den første tiden i Thailand arbeidet man mest blant kineserne. Den første thailenderen som 	ble omvendt, var en ung mann som ble døpt i 1925. Han ble senere assisterende forretningsfører 	i Bangkok Sanatorium og Hospital.

Thailand er det eneste landet i Sørøst-Asia som aldri har vært kolonisert av et europeisk 	land. På thailandsk er navnet på landet Prathet Thai. Det betyr «de fries land».

I Thailand finner man både de minste og de største skapninger. Det minste pattedyret i verden 	er tryneflaggermusen, og den største fisken er hvalhaien.

Hovedstaden er Bangkok, med en befolkning på nesten 15 millioner.

Bangkoks egentlige navn er Krungthepmahanakhon Amonrattanakosin Mahintharayutthaya 	Mahadilokphop Noppharatratchathaniburirom Udomratchaniwetmahasathan Amonphimanawatansathit 	Sakkathattiyawitsanukamprasit. Det betyr «Englers by, De dødeliges store by, De 	ni edelsteners strålende by, Kongens tronstol, De kongelige slotts by, De inkarnerte guders 	hjem, oppført av Visvakarman på Indras befaling.»

Thailands nasjonalblomst er orkideen, 1500 orkidéarter vokser vilt i de thailandske skoger, 	og Thailand er en av verdens største eksportører av orkideer.

Thailands gamle navn var Siam, derav artsnavnet siamesiske katter. Før var det 23 slags 	siamesiske katter, men nå finnes det bare seks. Det regnes som et heldig tegn når bruden får et 	par siamesiske katter i bryllupsgave.

Innbyggerne i Lopburi-provinsen holder den årlige festivalen Monkey Buffet som takk til 	apekattene som bor i landsbyen og får tusenvis av turister til å komme dit hvert år. Til festen 	går det med to tonn kjøtt, frukt, is og annet godt.

Thailand er verdens nest største eksportør av ris, etter India.

Elefanten er Thailands nasjonalsymbol. Det var 100 000 tamme elefanter i Thailand i 1850, 	men antallet har falt til ca. 2000. Flere elefanter lever nå i fangenskap enn ute i naturen.

«Siamesiske tvillinger» er et uttrykk for sammenvokste tvillinger. Det ble skapt for thailenderne 	Eng og Chang Bunker.

Muay thai (thai-boksing) er en form for kickboksing, og er Thailands nasjonalsport.

Thailand er verdens største produsent av tinn.

Hvert år besøker rundt 6 millioner utenlandske turister Thailand.

En tidel av alle jordens dyrearter lever i Thailand.

Thailand er tilholdssted for verdens lengste slange, nettpytonen. Den største som noen gang 	er funnet, var over ti meter lang. Landet har også verdens lengste giftige slange, kongekobraen. 	Den kan bli mer enn 5,5 meter lang, og ett bitt kan drepe en elefant.

Takraw er en tradisjonsrik idrett. Spillerne må bruke bare albuene og føttene til å holde en 	trekule i luften. Mange av bevegelsene er veldig akrobatiske.

I Thailand får du fem krukker i stedet for salt og pepper på restaurantbordet. En inneholder 	sukker, en tørket chili, en chili i sitronsaft, en salt fiskesaus og en inneholder knuste peanøtter. 	Mange strør alle på maten sin.

Thailenderne pleier ikke å bruke spisepinner. De benytter en gaffel til å presse maten på en 	skje og spise.

Baking finnes ikke i Thailand. Ingen mat er bakt, og de fleste hjem har ikke ovn.

Den thailandske hilsenen, som kalles wai, består i et forsiktig bukk med håndflatene mot 	hverandre på en bønnlig måte. Jo høyere hendene holdes i forhold til ansiktet og jo dypere bue, 	desto større respekt eller ærbødighet viser man.