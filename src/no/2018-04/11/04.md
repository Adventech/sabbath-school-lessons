---
title:  Den første engelens budskap
date:  11/12/2018
---

Vi ser de tre englebudskapene i Åp 14,6–12 som et viktig oppdrag før Jesu gjenkomst (Åp 14,14–20). Budskapene skal forkynnes med «høy røst» for alle jordens innbyggere.

`Les Åp 14,6–7. Hva er den første engelens budskap, og hva sier det om Gud? Hvorfor er tilbedelse nevnt?`

Det første av de tre englebudskapene angår hele verden. Det er oppfyllelsen av Jesu profeti i Matt 24,14. De tre englene har det travelt. Det første budskapet ber folk fokusere på Gud, for «nå er timen kommet da han skal holde dom» (Åp 14,7). Jesu gjenkomst er dommens katalysator.

«Frykt Gud», sier engelen (Åp 14,7). Budskapet og oppfordringen til handling vekker frykt hos dem som ikke tar Gud på alvor. Men de som har fulgt Jesus, føler ærefrykt og respekt. De ser opp til Gud og legger merke til oppfyllelsen av hans løfter. De gripes av takknemlig ærbødighet overfor Gud.

«Tilbe ham som skapte himmelen og jorden, hav og kilder!» (Åp 14,7). Dette er et hint om sabbatsbudet og henvisningen til skapelsen (se 2 Mos 20,8–11). Gud er den som skal tilbes og æres, han som innstiftet sabbaten til et minne om sin skaperkraft.

Det er interessant å merke seg at ved tidens ende er tilbedelsen et sentralt tema i den store kampen om menneskets troskap. Det globale budskapet er et kall om å tilbe Skaperen.

«Det sentrale i den siste krisen vil være tilbedelsen. Åpenbaringen viser at testen ikke vil være benektelse av tilbedelse, men heller hvem som tilbes. I endetiden vil det bare finnes to grupper i verden: de som frykter og tilber den sanne Gud (Åp 11,1; Åp 11,18; Åp 14,7) og de som hater sannheten og tilber dragen og dyret (Åp 13,4–8; Åp 14,9–11). ...

Hvis tilbedelse er det sentrale i den siste konflikten, er det ikke rart at Gud sender sitt endetidsevangelium og oppfordrer jordens innbyggere til å ta ham på alvor og tilbe ham som Skaperen, den eneste som er verdig vår tilbedelse.» – Ranko Stefanovic: _Revelation of Jesus Christ: Commentary on the Book of Revelation_ (2002), side 444, 445.