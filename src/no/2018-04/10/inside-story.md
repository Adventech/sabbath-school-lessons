---
title:  Misjonsfortelling
date:  07/12/2018
---

#### Forvirret bibelleser

_Zelindo João Lay (42), Øst-Timor_

Zelindo var en bråkmaker. Han drakk, røykte, spilte og ledet en gategjeng. Han gikk i kirken hver søndag, men følte seg elendig. 21 år gammel fikk han en uimotståelig trang til å lese Bibelen. En søster sendte ham en, og han leste den fra perm til perm uten å forstå en døyt. Tre ganger.

Han ba: ”Gud, jeg vil forstå ditt ord. Send din hellige Ånd for å veilede meg.” Fjerde gang han leste Bibelen, så han mange nye ting. Han stanset ved 2 Mos 20,4–5, som forbyr utskårne bilder. Hvorfor har vi slike bilder i kirken, tenkte han.

Han fortsatte å tilbe på søndag og leste Bibelen hver kveld i tre år. Han ble gift og åpnet to butikker. En dag solgte adventisten Thomas Lopes ham en bok i en av hans butikker. Det var _The Almost Forgotten Day_, av Mark Finley.

Zelindo ble forbløffet over å lese at lørdag er Bibelens sabbat. Han ringte til Thomas Lopes og ville vite hvorfor boken sa lørdag og ikke søndag. Thomas sa bare: ”Les Bibelen og la Den hellige ånd gi deg svaret.”

Zelindo leste igjen, og da han kom til Matt 28,1, sto det: ”Da sabbaten var over og det begynte å lysne den første dag i uken, gikk Maria Magdalena og den andre Maria for å se til graven.” Der var svaret. Søndag er ukens første dag. Neste lørdag stengte han butikkene og gikk til morgenandakt i kirken. Etter noen uker spurte presten ham hvorfor han kom lørdag i stedet for søndag. ”Lørdag er den riktige gudstjenestedagen, ikke søndag,” sa Zelindo.

”Nei, det er søndag,” sa presten.

Zelindo følte seg utilpass i kirken. Hver gang han kom, ble han møtt av utskårne bilder. Han spurte Gud: ”Er det OK å ha slikt i kirken?” En dag leste han i Jes 42,8: ”Jeg er Herren, det er mitt navn. Jeg gir ikke min ære til andre og ikke min pris til gudebilder.” Zelindo ble redd og bestemte seg for ikke å tilbe dem mer. Han ringte til presten: ”Hvis du ikke hjelper meg, forlater jeg kirken.” Da presten kom, hadde Zelindo mange spørsmål om utskårne bilder og sabbaten.

”Bare tro, bror, det er nok,” sa presten. Zelindo var ikke så sikker på det. Etter å ha lest Bibelen mange ganger, visste han at tro må følges av handling. Han ble døpt i Adventistkirken. Det var for fire år siden, og han har ført mange til dåp. En del av offeret 13. sabbat i 2015 ble benyttet til byggingen av den første SDA-skolen i hovedstaden Dili. Takk for misjonsgavene.

Du kan se Zelindo her: bit.ly/Zelindo-Bible

##### Fakta og misjonshistorie: Øst-Timor

Øst-Timor-misjonen har bare én menighet og et medlemskap på 536. I en befolkning på 	1 266 000 blir det 2362 personer per medlem.

Hovedkontoret for Øst-Timor-misjonen ligger i hovedstaden Dili.

Nasjonalretten i Øst-Timor er ikan pepes (Ikan betyr «fisk», og pepes er metoden for tilberedning), 	fisk dampet med chilisaus i bananblad.

Øst-Timor er en av bare to overveiende kristne nasjoner i Sørøst-Asia. Den andre er Filippinene.

Cirka 98 prosent av folket i Øst-Timor er romersk-katolske. Dette er en arv fra den portugisiske 	kolonitiden. De øvrige to prosent er fordelt på protestanter og muslimer.

Timor kommer av det malaysiske ordet timur, som betyr «øst», så navnet Øst-Timor betyr 	«Øst-Øst».

Ifølge legenden ble Timor dannet etter at en krokodille ble forvandlet til en øy som belønning 	til en gutt som hjalp krokodillen mens den var syk. Guttens etterkommere skal være de 	innfødte i Timor.

Det tradisjonelle klesplagget i Øst-Timor kalles tais, og er laget i to utførelser: mane og 	feto. Mane tais bæres som en sarong om midjen. Feto tais er sydd til et langt rør som kvinner 	går med som en kjole.

Den viktigste matvaren i Øst-Timor er ris. Andre viktige næringsmidler er mais, søtpoteter, 	kassava og taro. Populære frukter og grønnsaker er bananer, vannmeloner, mango, papaya og 	kokosnøtter samt kål, spinat, bønner, kubønner og løk. Mange familier holder fjærfe, griser og 	geiter som kjøttkilde, og fiske er en viktig matressurs.

De offisielle språkene i Øst-Timor er tetum og portugisisk. Engelsk og indonesisk brukes 	ofte i forretningsverden.

Tetum er et austronesisk språk i den malayo-polynesiske språkfamilien, i slekt med gassisk, 	tagalog og hawaiisk. Det tales av ca. 800 000 mennesker over hele verden.

Det finnes atskillige etniske grupper i Øst-Timor. Noen av de største er tetum, rundt 100 000, 	mambae med 80 000, tukudede 63 000 og galoli, kemak og bunak med rundt 50 000 hver.

Dyrelivet i Øst-Timor inkluderer cuscusen (en ape), hjort, civet-katter, slanger og krokodiller.

Bare halvparten av veiene i Øst-Timor er asfaltert.