---
title:  Tilgivelse
date:  05/12/2018
---

Hva er tilgivelse? Kan tilgivelsen rettferdiggjøre oppførselen til en som har gjort oss stor urett? Er min tilgivelse avhengig av den andres anger? Hva om den jeg er opprørt over, ikke fortjener å bli tilgitt?

`Hva lærer disse tekstene om bibelsk tilgivelse? Rom 5,8–11; Luk 23,31–34; 2 Kor 5,20–21; Ef 4,26.`

Kristus tok initiativet og forsonte oss med seg selv. «Guds godhet driver deg til omvendelse» (Rom 2,4). I Kristus ble vi forsonet med Gud mens vi var syndere. Vår anger og bekjennelse skaper ikke forsoning. Kristi død på korset gjorde det. Vi skal akseptere det han gjorde for oss.

Det er sant at vi ikke får tilgivelsens velsignelser før vi bekjenner vår synd. Men bekjennelsen skaper ikke tilgivelse hos Gud. Tilgivelsen var der hele tiden. Nei, bekjennelsen gjør at vi mottar tilgivelsen (1 Joh 1,9). Bekjennelsen er viktig, men ikke fordi den endrer Guds innstilling. Den endrer vår. Når vi gir etter for Åndens overbevisningskraft så vi vender om og bekjenner vår synd, blir vi forvandlet.

Tilgivelsen er også viktig for vårt åndelige ve og vel. Hvis vi ikke tilgir den som har gjort oss urett (selv om de ikke fortjener tilgivelse), kan det skade oss mer enn dem. Hvis noen har gjort urett mot deg og du ikke får deg til å tilgi, lar du dem gjøre deg enda mer vondt. Det fører ofte til splittelse og ufred i menigheten. Uløste konflikter medlemmer imellom skader samholdet i Kristi kropp.

Tilgivelse er å la en annen unnslippe vår fordømmelse fordi Kristus lar oss gå fri. Den unnskylder ikke den andres atferd. Vi kan la oss forsone med en som har gjort oss urett fordi Kristus forsonte oss med seg selv da vi gjorde ham imot. Vi kan tilgi fordi vi er tilgitt. Vi kan elske fordi vi er elsket. Tilgivelse er et valg. Vi kan velge å tilgi på tross av den andres handlinger og holdninger. Dette er Jesu sinnelag.

`Hvordan kan den tilgivelsen vi har i Kristus, lære oss å tilgi andre? Hvorfor er det viktig å tilgi?`