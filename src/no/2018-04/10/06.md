---
title:  Forsoning og samhold
date:  06/12/2018
---

`Les Matt 18,15–17. Hvordan kan vi løse konflikter når andre har gjort oss vondt? Hvordan kan dette skje i våre dager?`

Jesu ønske var å minimere konflikter. Han vil at de to selv skal løse problemet. Derfor sier han: «Dersom din bror gjør en synd mot deg, så gå til ham og still ham til ansvar på tomannshånd» (Matt 18,15). Etter som antallet involverte øker, vokser ufreden og kan også påvirke samholdet mellom andre. Folk tar parti. Men når vi gjør opp oss imellom i det stille med kristen kjærlighet og gjensidig forståelse, kan forsoning skje. Den hellige ånd kan samarbeide med dem mens de prøver å løse flokene.

Noen ganger nytter det ikke å snakke om saken. Da skal vi ta med et par andre, sier Jesus. Men ikke før vi har prøvd selv først. Hensikten er å skape fred, ikke større avstand. Den eller de to som er med, skal ikke bevise den fornærmedes påstand eller rette anklager mot den andre. De er rådgivere og bønnepartnere og skal bidra til å føre mennesker sammen som har kommet bort fra hverandre.

Det hender at alle forsøk slår feil. I så fall skal saken fram for menigheten, sier Jesus. Hvis de to første skrittene ikke har ført til forsoning, er menighetsstyret rette instans. Igjen er målet forsoning, ikke å klandre den ene og renvaske den andre.

«La ikke krenkede følelser få utvikle seg til hat. Tillat ikke såret å bli betent og bryte ut i giftige ord som smitter de lyttendes sinn. La ikke bitre tanker få fortsette å fylle ditt og hans sinn. Gå til din bror og tal ydmykt og oppriktig med ham om saken.» – _Evangeliets tjenere_, side 369 [GW 499].