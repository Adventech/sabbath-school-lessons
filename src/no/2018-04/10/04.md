---
title:  Åndelige gaver og samhold
date:  04/12/2018
---

`Vi har sett at menigheten i Korint hadde store problemer. I 1 Kor 3,5–11; 1 Kor 12,1–11 og 2 Kor 10,12–15 skisserer Paulus prinsipper som er viktige for kirkens enhet. Hvilke?`

Paulus peker på at Jesus bruker ulike arbeidere til ulike oppgaver i menigheten, selv om alle arbeider for å bygge opp Guds rike (1 Kor 3,9).

Gud vil at vi skal samarbeide, ikke konkurrere. Han har gitt hver enkelt gaver for at de skal samarbeide i Kristi kropp og tjene fellesskapet (1 Kor 12,11). Det finnes ikke store og små gaver. Det er bruk for alle i Kristi menighet (1 Kor 12,18–23). Vi har ikke fått gavene for å briske oss. De er gitt av Den hellige ånd for å utbre evangeliet.

Det er ikke lurt å sammenligne seg med andre, for da blir vi enten motløse eller arrogante. Hvis vi tror andre er «bedre» enn oss, blir vi nedfor når vi sammenligner oss med dem. Og hvis vi tror vårt arbeid for Kristus betyr mer enn andres, blir vi stolte, og det er ikke heldig.

Begge deler ødelegger vår effektivitet for Kristus og fellesskapet med hverandre. Når vi arbeider med det Kristus har gitt oss, finner vi glede og tilfredshet i vitnetjenesten. Da utfyller vi hverandre, og Kristi menighet fremmer Guds rikes sak.

`Har noen fått gaver som har gjort deg sjalu? Og hvor ofte har du trodd at dine gaver var bedre enn andres? Det Paulus er opptatt av, er alltid et problem for syndere. Uansett hvilken side vi tilhører, bør vi spørre: Hvordan kan vi få den uselviske holdningen som unngår disse fallgruvene?`