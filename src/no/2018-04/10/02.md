---
title:  Venner igjen
date:  02/12/2018
---

Paulus og Barnabas vitnet om Jesus sammen. Men de var uenige om de kunne stole på en som Johannes Markus (Apg 15,36–39). Farene ved å forkynne evangeliet hadde fått ham til å svikte dem og dra hjem.

«Dette [sviket] førte til at Paulus betraktet Johannes Markus med liten velvilje, og en stund fordømte han meget sterkt hans beslutning. Barnabas hadde imidlertid lagt merke til at Johannes Markus hadde evner som kunne gjøre ham til en verdifull arbeider for Kristus.» – _Alfa og Omega_, bind 6, side 120 [AA 170].

Gud brukte alle tre, men problemene dem imellom måtte løses. Paulus forkynte nåde, men måtte la nåden gjelde en ung predikant som hadde skuffet ham. Tilgivelsens apostel måtte tilgi. Johannes Markus vokste under Barnabas’ veiledning, og til slutt gjorde forandringen inntrykk på Paulus.

`Paulus’ brev til Timoteus og menigheten i Kolossai avslører hans nye forhold til Johannes Markus. Hvordan? Kol 4,10–11; 2 Tim 4,11.`

Vi kjenner ikke enkelthetene i Paulus’ forsoning med Johannes Markus. Men Johannes Markus ble en av apostelens betrodde følgesvenner. Paulus anbefaler ham som sin medarbeider overfor menigheten i Kolossai. På slutten av sitt liv ba han Timoteus om å ta med Johannes Markus til Roma fordi han var «til stor hjelp for meg i tjenesten» (2 Tim 4,11). Paulus’ arbeid ble styrket av den unge predikanten, som han tydeligvis hadde tilgitt. Skillet mellom dem var borte, og de kunne arbeide sammen for evangeliet. Paulus hadde lagt bak seg sin gamle holdning til Johannes Markus.

`Hvordan kan vi lære å tilgi dem som har såret eller skuffet oss? Og hvorfor betyr ikke tilgivelsen alltid en full gjenopprettelse av et tidligere forhold? Hvorfor er det ikke alltid nødvendig?`