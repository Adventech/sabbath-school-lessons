---
title:  Mer splid og atskillelse
date:  02/10/2018
---

`Les 1 Mos 11,1–9. Hva gjør problemet med atskillelse og splid enda verre?`

Det neste Bibelen beskriver, er Babels tårn, språkforvirringen og hvordan de som hadde talt ett språk, skilte lag. Noen av Noahs etterkommere så det vakre landet mellom elvene Eufrat og Tigris med den fruktbare jorden og fikk lyst til å bygge en by med et høyt tårn i det som nå er det sørlige Irak (1 Mos 11,2).

Mesopotamia har vært tett befolket siden de tidligste tider. Et av folkene var sumererne. De oppfant kunsten å skrive på leirtavler. De bygget gode hus og var mestere i produksjon av smykker, verktøy og husholdningsredskaper. Utgravningene har også avdekket mange tårnlignende templer der diverse guddommer ble tilbedt.

Da Noahs etterkommere bosatte seg der, glemte de Noahs Gud og løftet om aldri mer å ødelegge verden med en vannflom. Babels tårn var et symbol på deres visdom og dyktighet. De ønsket berømmelse, å «skaffe oss et navn» (1 Mos 11,4). «Guds plan var at den sanne religion skulle binde menneskene sammen som ett folk. Da avgudsdyrkelsen brøt det indre, åndelige båndet, mistet de både sin religiøse enhet og brorskapets ånd. De ville bruke tårnet (et ytre middel) for å bevare den indre enhet som var gått tapt. Det kunne ikke la seg gjøre.» – _SDA Bible Commentary_, bind 1, side 284, 285.

Adams og Evas fall ødela samholdet og Guds opprinnelige plan. Det skapte religiøs forvirring, og ondskap og umoral spredte seg ut over jorden, og til slutt ble menneskeheten splittet i mange ulike kulturer, språk og raser som ofte har vært fiender siden.

`Hva kan vi gjøre for å bøte på splittelsen mellom raser, kulturer og språk (som også skader kirken)?`