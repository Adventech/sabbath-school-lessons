---
title:  Misjonsfortelling
date:  05/10/2018
---

#### Å kjenne de riktige folkene

_Samuel Saw, Myanmar_

I Myanmar kommer det an på hvem du kjenner. Elevtallet i de to små bygningene ved den 40 år gamle SDA-skolen i hovedstaden Yangon hadde nådd 650, og man måtte avvise nye elever.

Menighetens ledere søkte byens myndigheter om lov til å bygge en ny og større skole, men ingen av deres kontakter ville hjelpe dem. Et av kvartalene i 2012 gikk en del av offeret 13. sabbat til skolen, men fremdeles ble man avvist. Nye tre år gikk, og det var nyvalg i menigheten. De nye lederne hadde ingen kontakter i byens styre og stell. Det virket håpløst.

Formannen i divisjonen, Samuel Saw, var enig: ”Ja, dere kjenner ikke de riktige folkene, men vi har Gud. Spør ham, han fikser saken.”

Lederne ba og gikk til rådhuset, der de ble mottatt av en ung kvinne. Hun lyste opp da hun hørte de var fra Yangon Adventist Seminary, som 1–12-skolen heter. ”Er dere derfra? Jeg gikk på den skolen. Jeg er så glad for det den står for at to av mine barn også går der nå.”

Da hun fikk høre om byggeplanene, lovte hun å sørge for at papirene ble godkjent. Og slik ble det. Kort tid senere startet byggearbeidene.

Den nye seksetasjers bygningen ble innviet ved en seremoni i 2017, der generalkonferensens formann var til stede. Skolens kasserer, Wesley Doe, takket kirkens medlemmer for gavene fra 13. sabbat i 2. kvartal 2012. Da fikk de 300 000 US dollar av byggekostnadene på 1,3 millioner USD.

Skolen blir et lys i byen, sa rektor Saw Lay Wah. Det blir plass til 800 elever i de nye bygningene, og enda flere hvis de gamle bygningene fremdeles kan brukes. 28 prosent av elevene kommer fra SDA-hjem.

Divisjonens formann, Samuel Saw, kalte skolen et mirakel: ”Vi har kanskje ikke de riktige forbindelsene til myndighetene, men vi har den viktigste – den med Gud.”

##### Fakta og misjonshistorie: Myanmar

Myanmar har 233 kirker og 30 920 medlemmer. Med en befolkning på 52 414 000 blir det ett 	medlem for hver 1695. person.

I Myanmar har adventistene to predikantskoler, et forlag og en korrespondanseskole.

Adventistene kom til Myanmar (Burma) i 1902, da Herbert B. Meyers og A.G. Watson 	kom til landet for å selge bøker og abonnementer på Oriental Watchman blant europeerne og 	engelsktalende burmesere. Kort etter at han kom, traff Meyers en kristen kvinne som het Daw 	May. Ved å lese Bibelen var hun blitt overbevist om at den syvende dag er den sanne hviledag. 	Hennes bror, Maung Maung, drev evangelisering blant burmeserne. Han arbeidet for egen regning 	og samlet en gruppe nyomvendte. I 1904 reiste de nye troende penger for å finansiere en 	fast predikant, og Maung dro til generalforsamlingen av adventistarbeidere i India for å be om 	en arbeider. Som svar ble Heber H. Votaw utsendt fra India, og Burma-misjonen ble opprettet i 	1905.

Myanmar het Burma fram til 1989, da militærjuntaen omdøpte landet til Myanmar. Hovedstaden 	Rangoon ble Yangon.

Både menn og kvinner i Myanmar anvender en gul masse fra barken av thanakha-treet 	som kosmetikk. Brukt på ansiktet blir dette en effektiv solkrem som også strammer huden og 	hindrer at den virker oljeaktig.

Et typisk måltid i Myanmar inkluderer dampet ris, fisk, kjøtt, grønnsaker og suppe servert 	samtidig. Folk former ris til en liten ball med fingertuppene og blander den så med ulike retter.

Den tradisjonelle burmesiske kjolen kalles longyi, et skjørt som både menn og kvinner går i. 	Menn knytter det foran, og kvinnene folder stoffet og fester det på siden.

Intha-folket på Inle-sjøen dyrker grønnsaker på flytende øyer, som er en samling av flytende 	gress og vannhyasinter. Disse flytende hageøyene kan skjæres løs, omplasseres og flyttes av 	båter og til og med selges som jordstykker.

Vannfestivalen i Myanmar (også kjent som Thingyan) er en fire dager lang vannkamp som 	foregår over hele landet under nyttårsfeiringen. Thingyan er landets største arrangement og en 	populær festival for både fastboende og turister.

Fjellene i Myanmar inneholder mange verdifulle steinslag. Rundt 90 prosent av verdens 	rubiner kommer fra landet. Safirer og jade er det også rikelig av.

Chinlone er den tradisjonsrike nasjonalsporten i Myanmar. Den er ikke konkurransepreget. 	Vanligvis spiller seks personer sammen som ett lag. Ballen som brukes, er normalt laget av 	håndvevd rotting. I likhet med basse spilles det ved at man sender ballen mellom seg i en sirkel 	uten å bruke hendene. Poenget er å unngå at ballen treffer bakken mens de hele tiden sender 	den frem og tilbake så kreativt som mulig. Chinlone er et kjapt spill, men det skal være underholdende 	og flytende, som en slags dans.