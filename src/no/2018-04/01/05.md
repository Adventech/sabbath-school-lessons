---
title:  Abraham, Guds folks far
date:  03/10/2018
---

Både jøder, kristne og muslimer ser Abraham som sin far. For de kristne er dette et åndelig slektskap. Da Abraham ble kalt ut av Ur, fikk han vite at i ham «skal alle slekter på jorden velsignes» (1 Mos 12,3; se også 1 Mos 18,18; 1 Mos 22,18). Velsignelsen kom med Jesus.

`Les Hebr 11,8–19; Rom 4,1–3 og Gal 3,29. Hvilke trekk ved Abrahams tro er nevnt, og hva har det med kristen enhet å gjøre? Hva i disse tekstene kan hjelpe oss å se hva som burde være en viktig del av kristen enhet?`

Som alle troendes far åpenbarer Abraham noe som er viktig for kristen enhet.

1. Han viste lydighet. «I tro var Abraham lydig da han ble kalt, så han dro ut til et land som han skulle få i arv. Han dro av sted uten å vite hvor han kom» (Hebr 11,8).
2. Han satte sitt håp til Guds løfter. «I tro levde han som fremmed i det landet Gud hadde lovet ham. Han bodde i telt sammen med Isak og Jakob, som var medarvinger til det samme løftet. For han ventet på byen med de faste grunnvollene, den som har Gud til byggmester og skaper» (Hebr 11,9–10).
3. Han trodde at Gud ville gi ham en sønn, og at hans etterkommere en dag ville bli tallrike som stjernene. Ut fra dette ble han rettferdiggjort ved tro (Rom 4,1–3).
4. Han stolte på Guds frelsesplan. Den største prøven kom da Gud ba ham ofre Isak på Moria-fjellet (1 Mos 22,1–19; Hebr 11,17–19).

GT kaller Abraham Guds venn (2 Krøn 20,7; Jes 41,8). Med sin tro, lydighet og tillit til Guds løfter er han et eksempel på hva kristenlivet bør være.

`Tenk på det du sier og gjør de neste dagene. Hvordan kan din tro komme til uttrykk i det du sier og gjør?`