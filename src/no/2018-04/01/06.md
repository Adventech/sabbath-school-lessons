---
title:  Guds utvalgte folk
date:  04/10/2018
---

I Abraham valgte Gud seg et folk som sine representanter i verden. Kallet og utvelgelsen skjedde i hans kjærlighet og nåde. Guds kall av Israel var viktig for å gjenreise menneskeheten etter syndefallets ødeleggelser. Bibelhistorien viser det Gud gjorde, og en del av den planen var Israel som paktsfolk.

`Les 5 Mos 7,6–11. Hvorfor kalte Gud Israel som sitt folk? Hvorfor nettopp Abrahams etterkommere?`

Guds kjærlighet til menneskeheten står sentralt i valget av Israel. Han inngikk en pakt med Abraham og hans etterkommere for å bevare kunnskapen om seg i sitt folk og for å frelse menneskene (Sal 67,2–3). Guds valg av Israel var uttrykk for kjærlighet. Abrahams etterkommere kunne ikke skryte av Guds ufortjente kjærlighet. «Når Herren hadde godhet for dere og valgte dere ut, var det ikke fordi dere var større enn alle andre folk; for dere er det minste av alle folkene» (Mos 7,7).

Da Gud valgte sitt folk, var det stikk i strid med hva vi ville ha gjort. Vi tenker makt, visdom og selvtillit når vi velger ledere, men Gud velger ikke den sterke. Han velger dem som vet at de mangler makt, forstand og storhet for at de ikke skal kunne skryte av seg selv (1 Kor 1,26–31).

«Gud ønsket å gjøre sitt folk Israel til en lovsang og et æresmonument. Hvert åndelig fortrinn var deres. Gud holdt ingen ting tilbake som kunne tjene til å danne en karakter verdig til å representere ham selv.

Deres lydighet mot Guds lov ville gjøre dem til et under av velstand og framgang i livet midt for øynene på en forbauset verden. Han som kunne gi dem visdom og dyktighet i sinnrik skapende virksomhet, ville fortsette å være deres lærer, og han ville foredle dem og løfte dem opp på et stadig høyere plan, takket være lydigheten mot hans lover. Om de bare var lydige, ville de bli skjermet mot sykdommene som herjet i andre nasjoner. Og de ville bli velsignet med kraft og intelligens. Herrens herlighet, hans majestet og makt skulle åpenbares gjennom all deres framgang i livet. De skulle være et kongerike av prester og fyrster. Gud utstyrte dem med alle muligheter for å bli det mektigste folket på jorden.» – _Ord som lever_ (2006), side 205 [COL 288].

`Hvilke paralleller er det mellom det Gud gjorde for det gamle Israel og det han har gjort for oss? Ta med svaret til bibelstudiet på sabbaten.`