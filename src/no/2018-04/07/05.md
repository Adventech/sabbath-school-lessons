---
title:  Apostelmøtet i Jerusalem
date:  14/11/2018
---

`Les Apg 15,1–2 og Gal 2,11–14. Hvilke to problemer førte til alvorlig konflikt i urkirken?`

Risikoen var stor. Noen jødekristne trodde at kun de som tilhørte Guds paktsfolk, kunne bli frelst. Derfor var omskjærelsen et krav. De trodde også at de skulle unngå kontakt med hedninger, for det kunne hindre deres frelse.

Jødene hadde strenge tradisjoner for omgang med hedninger. Dette ble en hindring for det nye kristne fellesskapet da apostlene begynte å nå ut til hedninger som ønsket å følge Jesus. Messias er jo paktsfolkets frelser som forutsagt i GT. Bør ikke hedningene først bli jøder og følge de samme paktsreglene for å bli frelst?

`Les Apg 15,3–22. Hva ble drøftet under apostelmøtet i Jerusalem?`

Problemet bunnet i uenighet om GTs fortellinger om omskjærelsen og forholdet til hedningene. Da apostler, eldste og delegater fra Antiokia møttes, bølget samtalen frem og tilbake uten avklaring.

Men så talte Peter, Barnabas og Paulus. Peter fortalte om synet fra Gud og Den hellige ånds gave, som åpnet veien for misjon blant hedningene. Så fortalte Paulus og Barnabas hva Gud hadde gjort gjennom dem. Mange fikk nå øynene opp for ny sannhet. Peter sa: «Vi tror at vi blir frelst av Herren Jesu nåde, vi på samme måte som de,» altså hedningene (Apg 15,11). En mange århundrer lang tradisjon raknet i lys av evangeliet.

`Har du noen gang endret mening om noe du var overbevist om? Hva lærte du da som kan være til nytte når du en annen gang må stille spørsmål ved forståelsen av et trospunkt?`