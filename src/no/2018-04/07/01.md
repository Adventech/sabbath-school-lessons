---
title:  Når konfliktene kommer
date:  10/11/2018
---

### Bakgrunnsstoff
Apg 6,1–6, Apg 10,1–23, Matt 5,17–20, Apg 11,3–24, Apg 15,1–22, Amos 9,11–12

> <p>Minnevers</p>
> Alle dere som er døpt til Kristus, har kledd dere i Kristus. Her er ikke jøde eller greker, her er ikke slave eller fri, her er ikke mann og kvinne. Dere er alle én i Kristus Jesus (Gal 3,27–28).

Noe av det vanskeligste for et kristelig fellesskap er å bevare samholdet når det er uenighet om kirkens identitet og oppdrag.

De troendes samfunn er ikke annerledes enn vi ser i NT. Folk er mennesker, og uenighet vil oppstå. Hos de første kristne oppsto det konflikter som følge av fordommer og forskjeller i forståelsen av GTs historier og skikker. Disse konfliktene kunne ha ødelagt kirken i dens barndom hvis man ikke hadde hatt apostler og ledere som søkte Den hellige ånds og Skriftens veiledning for å løse problemene.

For noen uker siden studerte vi opplevelsen av samhold i urkirken. Denne uken ser vi på hvordan urkirken løste indre konflikter som undergravde dens enhet og truet dens eksistens. Hva var disse konfliktene, hvordan ble de løst, og hva kan vi lære av det?