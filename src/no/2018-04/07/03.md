---
title:  Hedninger blir omvendt
date:  12/11/2018
---

Hedningenes omvendelse til Jesus Kristi evangelium er utgangspunktet for den største konflikten i urkirkens liv, en konflikt som truet dens eksistens og misjon.

`Les Apg 10,1–23. Hva viser at Den hellige ånd arbeidet med mange for å bane vei for at hedningene skulle ta imot evangeliet?`

Synet må ha forundret Peter. Han blir sjokkert, for han er en trofast jøde og har aldri spist uren mat (se 3 Mos 11; Esek 4,14; Dan 1,8). Synet handlet imidlertid ikke om mat, men om skillet mellom jøder og hedninger som hindret spredningen av evangeliet. Slike barrierer var minst like utbredt den gang som nå.

I de første tiårene besto kirken for en stor del av jøder som hadde tatt imot Jesus som den lovede Messias. De holdt loven slik de var blitt opplært. De trodde ikke at Jesu evangelium hadde satt GTs forbud ut av kraft (se Matt 5,17–20).

`Les Apg 10,28–29; Apg 10,34–35. Hvordan forsto Peter betydningen av synet han fikk i Jaffa? Hva fikk ham til å tro det?`

Den hellige ånd hadde beredt veien for at hedningene kunne bli innlemmet i det kristne fellesskapet – uten først å bli omskåret som jøder. Det som overbeviste Peter og hans venner om at dette var Guds vilje, var utøsingen av Den hellige ånd over Kornelius og hans husstand, slik det hadde skjedd på pinsedagen (Apg 10,44–47). Hvis hedningene kan få Den hellige ånd på samme måte som jødene, var det opplagt at omskjærelsen ikke var nødvendig for den som trodde på Jesus som Messias. Denne konklusjonen banet vei for en større teologisk konflikt i urkirken.