---
title:  Ånden veileder
date:  13/11/2018
---

Meldinger om det som hadde skjedd i Cæsarea nådde snart lederne i menigheten i Jerusalem, og de ba Peter orientere om saken. De likte ikke hans holdning, for de mente Moseloven forbød jøder å spise sammen med hedninger (Apg 11,3).

`Les Apg 11,4–18. Hvordan forklarte Peter Den hellige ånds verk og ledelse i situasjonen? Hva var poenget med å fortelle om det som hadde skjedd?`

Noen ytret tvil om Peters opptreden og beslutningen om å døpe hedningene, men det var vitner nok (Apg 11,12) som bekreftet at Den hellige ånd hadde opptrådt som på pinsedagen. Åndens veiledning og ledelse var uomtvistelig. «Da de hørte dette, slo de seg til ro, og de lovpriste Gud og sa: Så har da Gud også latt hedningene få vende om til livet!» (Apg 11,18).

`Les Apg 11,19–24. Hva var det neste som fant sted?`

Enkelte i Jerusalem trodde vel at det som skjedde med Kornelius og hans hus, var et engangsfenomen og at det ikke ville gjenta seg. Men Den hellige ånd hadde andre planer. Da Jesu disipler dro bort fra Jerusalem og Judea på grunn av forfølgelsen etter Stefanus’ død (Apg 8,1) og kom til Samaria, Fønikia, Kypros og Antiokia, tok stadig flere hedninger imot Jesus som frelser. Det hadde Jesus forutsagt (Apg 1,8). Denne tilstrømningen av hedninger var jo fantastisk, men de jødekristne var usikre på hvordan de skulle reagere.

`Kan det tenkes at også vi har et for snevert syn på kirken, og at det hindrer vårt vitnesbyrd? Forklar.`