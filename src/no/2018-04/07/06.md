---
title:  En vanskelig løsning
date:  15/11/2018
---

Det krevde tillit fra menigheten i Antiokias side da den sendte representanter til Jerusalem for å finne den beste løsningen på striden. Men etter timelange diskusjoner kom man til en avgjørelse om hva som skulle gjøres (Apg 15,13–20). Rådet bestemte at hedningene ikke behøvde å konvertere til jødedommen med dens seremonilover og omskjærelse for å bli kristne.

`Les Am 9,11–12 og Jer 12,14–16. Hva forutsa de om nabofolkene?`

Jakob siterer Amos, men vi ser også antydninger om folkeslagenes frelse hos andre profeter. Det var hele tiden Guds hensikt å frelse hele verden via Israels vitnesbyrd. Allerede Guds kall til Abraham nevner en velsignelse for alle folkeslag gjennom ham og hans etterkommere (1 Mos 12,1–3). Den hellige ånds ledelse, Peters, Barnabas’ og Paulus’ arbeid blant hedningene og de mange omvendelsene var klare bevis. Alt dette fikk apostelmøtet i Jerusalem til å innse at mange profetier gikk i oppfyllelse. Gud hadde gitt lover som styrte hedningers opphold i Israel og de restriksjonene som gjaldt dem (Mos 17–18). Jakob viste også til disse lovene i sin beslutning (Apg 15,29). Det ble tydelig at Gud kalte hedninger til å bli sitt folk og motta frelsen i Jesus. Den hellige ånds veiledning ga dem større innsikt i Skriften og åpenbarte sannheter som de ikke hadde sett før.

Apg 15,30–35 beskriver responsen i Antiokia på nyheten fra Jerusalem: Da «gledet alle seg over den trøsten det ga» (Apg 15,31).

Dette er et eksempel på at urkirken under Den hellige ånds veiledning avverget det som kunne ha blitt en stor krise.

`Hva kan dette si oss om hvor viktig det er ikke bare å høre hva andre sier, men å tenke at de kan ha rett, selv om vi ikke liker det de sier?`