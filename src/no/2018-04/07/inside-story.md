---
title:  Misjonsfortelling
date:  16/11/2018
---

#### Helbredende lime

_Ceren Wuysan (27), Indonesia_

Misjonsflyet satte av min venn og meg ved foten av et fjell i Papua, Indonesia. Før vi dro av sted opp i fjellene der vi skulle være studentmisjonærer i et år, kjøpte vi en pose lime-frukt på torget. Vi elsket lime, og visste at det ikke fantes i høyden.

To uker senere var vi i Tinibil oppe i fjellet. Vi visste ikke hvordan vi skulle fortelle om Jesus. Vi hadde fått litt opplæring, men visste ikke hvordan vi skulle få fjellfolket interessert i evangeliet. Så vi ba.

En dag mens vi ruslet mellom landsbyer, ba en mann oss om å se på en blind slektning som het Marius. Vi ba Marius fortelle hvordan han ble blind to år før. ”Jeg vet ikke. Det kom brått,” sa han.

Men resten av landsbyen visste beskjed: Det skyldtes onde ånder. Marius og familien tigget om hjelp, om medisiner og forbønn.

Min venn og jeg visste ikke hva vi skulle gjøre. Vi gikk hjem og ba: ”Herre, hvis det skal begynne slik, ber vi om et mirakel.”

Vi husket posen med lime. Vi var ikke medisinere, men vi visste at lime har legende egenskaper. Så vi tok med en lime da vi besøkte Marius neste morgen. Vi delte limen og ba. Så presset vi noen dråper lime i øynene hans og ba igjen. Om ettermiddagen kom vi tilbake og gjorde det samme. Dette gjorde vi morgen og kveld i en uke. Ingenting skjedde, og vi tenkte å gi opp. Men etter den andre uken sa Marius at han så lys for første gang på to år. Det oppmuntret oss til å be mer.

Etter en måned sa Marius han kunne se litt. Samme dag gikk vi tom for lime. Vi sa: ”Fra nå av blir behandlingen en annen. Vi skal bare be.”

Vi kom og ba for Marius to ganger daglig. Flere uker senere så vi ham stå og se ut over en eng. Han gikk fritt omkring. Han kunne se! Ikke fullkomment, sa han, men nok til å leve et normalt liv.

Marius var overlykkelig og fortalte de andre at Jesus hadde beseiret de onde åndene og gitt ham synet tilbake. Dette åpnet døren for evangeliet. Nyheten om mirakelet spredte seg i fjellbygdene, og folk kom for å bli bedt for og få medisinsk hjelp. De ville også ha bibelstudier. Sju mennesker ble døpt.

Takk for misjonsgavene som gjør at evangeliet kan nå de fjerneste strøk på jorden, også fjelltoppene i Indonesia.

Som Ceren fortalte til Andrew McChesney. Ceren var studentmisjonær i 2016. Nå studerer han teologi ved Universitas Klabat utenfor Manado, Indonesia. Prøv ikke limesaft som øyemedisin der hjemme! Du kan se Ceren her: bit.ly/Ceren-Wuysan

##### Fakta og misjonshistorie: Indonesia

Adventistkirken i Indonesia består av Unionsdistriktet Øst-Indonesia med hovedkvarter i Sulawesi 	og unionsmisjonen Vest-Indonesia med hovedkontor i Jakarta.

Indonesia har 707 menigheter og et medlemstall på 215 261.

Adventistenes arbeid i landet begynte i 1900, da R.W. Munson, tidligere misjonær for et annet 	kirkesamfunn i Singapore, åpnet en misjonsstasjon i Padang på Sumatras vestkyst. En av de 	første han vant, var Tay Hong Siang, en kinesisk kristen predikant som hadde bodd på Munsons 	barnehjem i Singapore som foreldreløs mange år tidligere. I 1903 ble den østindiske øygruppen 	et misjonsfelt i Det australske unionsdistriktet.

I 1905 ble Immanuel Siregar fra Batakland adventist etter bibelstudier med R.W. Munson. 	Han ble den første indonesiske adventisten. Han vendte da tilbake til fjellene i Nord-Sumatra, 	der batakfolket (som var kannibaler) bodde. Her forkynte han budskapet for sitt eget folk.

Indonesia er kjempestort land, med 17 508 øyer og dekker rundt 1 919 440 kvadratkilometer. 	Landet har tre tidssoner, og det tar over 12 timer å fly fra den ene enden av landet til den 	andre.

Bare på ca. 6 000 av Indonesias 17 508 øyer bor det mennesker.

I Indonesia anser man venstre hånd som uren, som i mange asiatiske land. Du bør ikke røre 	mat, overrekke eller motta noe, berøre noen eller peke med venstre hånd.

Landet er tilholdssted for et rikt dyre- og planteliv. Landet har verdens nest høyeste grad av 	biologisk mangfold etter Brasil.

Indonesia er det eneste stedet i verden hvor man kan se ville komodovaraner. Sumatra er det 	eneste stedet utenfor Borneo som har ville orangutanger.

Indonesisk er det offisielle språket i Indonesia, men landet har over 700 innfødte språk. De 	fleste indonesiere er tospråklige – de har sitt eget språk som morsmål og bruker indonesisk på 	skolen og i arbeidslivet.

Indonesia har en befolkning på over 238 millioner mennesker, det fjerde høyeste folketallet 	i verden etter Kina, India og USA. Java, med over 140 millioner mennesker, er verdens mest 	folkerike øy.

Indonesia eksporterer hvert år 3000 tonn froskelår til Frankrike.

Landet ligger på Ildringen i Stillehavet, og har ca. 150 vulkaner. For det meste ligger de i 	dvale, men landet har ca. ett vulkansk utbrudd og ett kraftig jordskjelv i året.

Den indonesiske delen av Timor er kjent for å ha de siste gjenværende landsbyene med 	hodejegere.

Wayang kulit er en form for dukketeater som blir spilt i Indonesia og andre deler av Sørøst- 	Asia. Her fortelles en dramatisk historie med skygger som kastes av dukker, iblant kombinert 	med mennesker. Wayang kulit feirer indonesisk kultur og kunstnerisk talent og ledsages som 	regel av folkemusikk.

Den indonesiske hilsenen er Selamat og betyr «fred».

I Indonesia består tradisjonell påkledning i at man folder stoff rundt hoftene som en kain 	eller sarong og fester den. Kvinner omgir også torsoen med kemben.

Tumpeng er nasjonalretten. Det er en kjegleformet risrett laget i en tampah (avrundet beholder 	av flettet bambus) dekket med et bananblad og omgitt av diverse småretter som består av 	grønnsaker og kjøtt. Risen kan være vanlig dampet ris, uduk-ris (kokt med kokosmelk), eller 	gul ris (udukris farget med gurkemeie).