---
title:  Misjonsfortelling
date:  19/10/2018
---

#### Svevende hånd

_Sorn Som An (40), Kambodsja_

Sorn Som An var enebarn og sønn av en alenemor på en gård i Kambodsja. Han begynte å gå i kirken for å gjøre inntrykk på en jente. Sorn An ble med henne i kirken i Doun Kave, 70 km sør for Phnom Penh.

”Jeg ville ikke ha godt nytt, jeg ville ha en god jente,” sa han.

En søndag talte en bibelarbeider til de 30 medlemmene. De ville høre mer, og etter den tredje talen vedtok de enstemmig å bli adventister. De ba Sorn An dra til Phnom Penh og fortelle adventistenes ledere om beslutningen.

De 30 ble døpt, også Sorn An, men han trodde ikke riktig på Gud. ”Jeg er fra en ikke-kristen familie, og det var ikke lett,” sa han.

Da han skulle studere i Phnom Penh, ba han menigheten om hjelp. Han fikk nøklene til et lite ettroms hus der han bodde gratis.

I det andre studieåret ble han syk. Feberen var så høy at han knapt kunne snu seg i sengen. Han trodde han skulle dø. Da husket han Jesus. ”Hvorfor ikke be Gud om hjelp,” tenkte han.

Han strevde med å komme ut av sengen og be, men falt om på madrassen. Med sine siste krefter klarte han å knele ved tredje forsøk. ”Herre, vil du hjelpe meg?” ba han og så et lysglimt komme fra pannen sin og brenne klart før det sluknet. Det er Guds kraft, tenkte han. Han fortsatte å be: ”Takk for alt du har hjulpet meg med, amen,” sa han og segnet om i sengen.

Med øynene lukket så han en utstrakt hånd og arm sveve over føttene. Det så ut som det reneste lys og beveget seg fra tærne til knærne. Etter som hånden beveget seg, følte han feberen forlate den delen av kroppen. Så nådde den magen. ”Det hånden beveget seg over,” ble friskt, sa han.

Da hånden nådde hodet, følte han seg helt fin. Gledesstrålende hoppet han ut av sengen. Han løp og hoppet rundt det lille huset og ropte: ”Takk for din kraft, Gud! Takk for din kraft!”

Da var han 20 år. Nå er han 40 og underviser i teologi ved et universitet i Battambang, Kambodsjas nest største by. Han er aktiv i menigheten og forteller gjerne om Guds kraft.

”Jeg er sta av meg, som Tomas,” sier han. ”Jeg tror Gud brukte sin kraft til å forandre meg,” sa han. ”Hadde ikke Gud utført dette miraklet, ville jeg neppe ha trodd på ham i dag. Nå vet jeg at uansett hvor vanskelig livet blir, vil jeg likevel tro på ham.”

En del av offeret 13. sabbat går til å starte et misjonssenter i Sorn Ans menighet. Der vil de ha lege- og tannlegeklinikk, vegetarisk restaurant, økologisk matbutikk, juicebar og treningssenter. Takk for gavene.

##### Fakta og misjonshistorie: Kambodsja

Kambodsja-misjonen har seks menigheter og et medlemstall på 6719. Med en befolkning på 	15 797 000 blir det ett medlem for hver 2351. kambodsjaner.

Den første syvendedags-adventistarbeideren i Kambodsja, som da var en del av Indo-Kinamisjonen, 	var Fred L. Pickett, som dro dit i januar 1930. Da regjeringen nektet å gi ham tillatelse 	til å bygge en kirke, startet han en menighet med 32 kambodsjanske medlemmer i Tinh 	Bien, en landsby utenfor byen Chaudoc i nabolandet Cochin Kina (nå Sør-Vietnam).

Ved siden av Afghanistans flagg er det kambodsjanske flagget det eneste i verden med en 	bygning som motiv.

Khmer er det offisielle språket, og tales av om lag 95 prosent av kambodsjanerne. Fransk er 	andrespråk og brukes ofte i næringslivet og offisielle kretser.

Kambodsjas økonomi har tradisjonelt vært basert på landbruk. Om lag 85 prosent av dyrket 	jord brukes til produksjon av ris, mens gummitrær står for det meste ellers.

Om lag 95 prosent av kambodsjanerne praktiserer therevada-buddhisme, og skallete munker 	i safrangule kapper kan ses over hele landet.