---
title:  Kristen enhet
date:  17/10/2018
---

`Les Mark 9,38–41 og Joh 10,16. Hva kan Jesu ord lære oss om det å stenge andre ute og være rask til å si hvem som er ekte kristne?`

Vi har lett for å tro at Jesu bønn i Joh 17 handler om enhet i eget kirkesamfunn. Vi må stå sammen om å forkynne de tre englebudskapene for verden. Det er det ingen tvil om.

Gud har barn i alle kirkesamfunn, også i Babylon: «Dra bort fra henne, mitt folk, så dere ikke tar del i hennes synder og ikke rammes av hennes plager» (Åp 18,4).

Men vi vet også at Åpenbaringen taler om et frafall i kristenheten. Og i den siste tid skal mange av dem gjøre felles sak med staten om forfølgelsen (Åp 13,1–17). Derfor har vi alltid vært skeptiske til den økumeniske bevegelse. Men det er anbefalelsesverdig å samarbeide om noen viktige utfordringer, som for kampen mot alkoholen.

Ellen G. White skrev: «Når mennesker underkaster seg Guds vilje, vil Den hellige ånd røre ved dem de hjelper. Jeg har fått se at vi ikke skal holde oss unna dem i WCTU [Woman’s Christian Temperance Union]. Når vi samarbeider med dem i totalavholdssaken, endrer vi ikke holdning til sabbatshelligholdelsen, og vi kan vise at vi verdsetter deres holdning til avholdssaken. Når vi åpner døren og oppmuntrer dem til å stå sammen med oss om avholdsspørsmålet, får vi deres hjelp i avholdssaken. Og når de samarbeider med oss, får de høre nye sannheter som Den hellige ånd ønsker å formidle.» – _Welfare Ministry_, side 163.

Hun talte om en konkret utfordring på et bestemt tidspunkt, men her er noen prinsipper vi kan følge i konkrete saker:

1. Vi kan samarbeide om sosiale spørsmål.
2. Når vi samarbeider med dem, må vi ikke gå på akkord med vår tro.
3. Vi bør benytte samarbeidet godt, også til å lære av dem.