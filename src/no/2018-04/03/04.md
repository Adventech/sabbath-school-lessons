---
title:  «For dem som kommer til tro på meg»
date:  16/10/2018
---

Etter å ha bedt for disiplene, ber Jesus «også for dem som gjennom deres ord kommer til tro på meg» (Joh 17,20).

`Les Joh 17,20–26. Hva var Jesu største ønske for dem som senere skulle tro på evangeliet? Hvorfor er dette så viktig?`

Som Faderen og Sønnen er ett, ønsker Jesus at de troende i fremtiden også skal være ett. Jesus sier at Faderen og Sønnen er ett. De opptrer ikke uavhengig av hverandre, men er sammen om alt de gjør (Joh 5,20–23). Begge elsker syndere så høyt at Faderen var villig til å gi sin Sønn for verden, og Sønnen var villig til å ofre livet for den (Joh 3,16; Joh 10,15).

Den enheten Jesus taler om i bønnen, er Faderens og Sønnens enhet i kjærlighet og hensikt. «Ved dette skal alle forstå at dere er mine disipler: at dere har kjærlighet til hverandre.» (Joh 13,35). Når de viser denne enheten i kjærlighet, blir det en offentlig bekreftelse på forholdet til Jesus og Faderen. «Når de viser sann enhet, burde det være et overbevisende vitnesbyrd om evangeliets sannhet.» – Andreas J. Köstenberger: _John_ (2004), side 498. Slik skal verden skjønne at Jesus er Frelseren. Den enheten han ba om, er altså ikke usynlig. Hvordan kan verden bli overbevist om evangeliets sannhet hvis den ikke kan se kjærlighet og samhold blant Guds folk?

«Gud fører et folk ut for at det kan stå fullkomment forent på den evige sannhets grunn. ... Gud vil at hele hans folk skal komme til enhet i tro. Kristi bønn like før korsfestelsen var at hans disipler måtte bli ett, liksom han var ett med Faderen, for at verden kunne tro at Faderen hadde sendt ham. Denne gripende bønnen rekker ned gjennom tidene helt til våre dager, for han sa: ‘Jeg ber ikke for disse alene, men også for dem som ved deres ord kommer til å tro på meg’ (Joh 17,20). Hvor alvorlig bør de som bekjenner seg til å være Kristi etterfølgere, søke å svare på denne bønnen i sitt liv!» – _Testimonies for the Church_, bind 4, side 17.

`Hva gjør vi for å nå denne enheten? Hvorfor må vi ta litt mindre hensyn til oss selv om vi vil at kirken skal ha det nødvendige samhold?`