---
title:  Jesus ber for seg selv
date:  14/10/2018
---

Jesu bønn er tredelt. Først ber han for seg selv (Joh 17,1–5), så for disiplene (vers 6–19) og til sist for dem som senere ville tro på ham (vers 20–26).

`Les Joh 17,1–5. Hva er hovedtanken, og hva betyr det for oss?`

Jesus ber først for seg selv. Tidligere hadde han sagt at hans time ennå ikke var kommet (Joh 2,4; Joh 7,30; Joh 8,20). Men nå vet han at tiden er inne. Hans siste time er for hånden, og han trenger kraft til å fullføre løpet. Det er tid for bønn.

Jesus vil gi sin Far ære ved å gjøre hans vilje, selv om han må tåle korset. Han aksepterer ikke korset fordi han tror på skjebnen. Nei, her utøver han den myndighet Faderen har gitt ham. Han døde ikke martyrdøden. Han æret sin Far ved å oppfylle formålet med sitt komme: Å dø på korset for verdens synd.

`Les Joh 17,3. Hva er evig liv? Hva vil det si å kjenne Gud?`

Jesus lærer at evig liv er å kjenne Gud. Dette er ikke frelse ved gjerninger eller kunnskap, men at vi kjenner Herren ved det Jesus har gjort for oss på korset. Denne kunnskapen er resultatet av et personlig forhold til Faderen. Vi tenker lett på kunnskap som fakta og detaljer, men her er noe mer: et personlig gudsforhold. Jesus kom også for å gi oss et meningsfylt og frelsende kjennskap til Gud og det samholdet som slik kunnskap fører til.

`Hva er forskjellen på å kjenne til Gud og å kjenne Gud? Hva har hjulpet deg å bli kjent med Gud?`