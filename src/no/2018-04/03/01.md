---
title:  «Må de alle være ett»
date:  13/10/2018
---

### Bakgrunnsstoff
Joh 17,1–26, 1 Joh 5,19, Joh 13,18–30, Joh 5,20–23, Mark 9,38–41, Åp 18,4, 1 Joh 2,3–6

> <p>Minnevers</p>
> Jeg ber ikke bare for dem, men også for dem som gjennom deres ord kommer til tro på meg. Må de alle være ett, slik du, Far, er i meg og jeg i deg. Slik skal også de være i oss, for at verden skal tro at du har sendt meg (Joh 17,20–21).

Johannes-evangeliet viser hva som lå Jesus på hjertet rett før hans død. Han gjengir Jesu siste undervisning, som ender med det som er blitt kalt hans «øversteprestelige bønn» (Joh 17).

«Det er en passende betegnelse, for her innvier Herren seg til det offeret der han samtidig er både prest og offer. Samtidig er det en innvielsesbønn på vegne av dem han ofrer seg for – disiplene som var på salen og dem som senere kom til tro via deres vitnesbyrd.» – F. F. Bruce, _The Gospel of John_ (Grand Rapids, 1983), side 328.

Sentralt i bønnen står Jesu bekymring for samholdet blant disiplene og dem som senere skulle tro på ham. Dette var et viktig tema i bønnen: «Jeg ber for dem. Jeg ber ikke for verden, men for dem som du har gitt meg, for de er dine. Alt mitt er ditt, og det som er ditt, er mitt, og jeg er blitt herliggjort gjennom dem» (Joh 17,9–10).

Man kan ikke få en fruktbar samtale om kirkelig enhet i Kristus uten denne bønnen. Hva ba Jesus om, hvem ba han for, og hva betyr hans bønn for oss i dag?