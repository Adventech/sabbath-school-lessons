---
title:  Tro og kjærlighet
date:  18/10/2018
---

`Jesus sier at evig liv er å kjenne Gud. Les 1 Joh 2,3–6. Hva vil det si å kjenne Gud? Hvordan viser vi at vi kjenner ham?`

Folk flest mener de er lovlydige, men ofte toner de ned forpliktelsen mot Guds bud. Noen sier Guds nåde avskaffet budene. Men det sier ikke Bibelen: «Det å holde budene er ikke en betingelse for å kjenne Gud, men et tegn på at vi kjenner og elsker ham. Derfor er ikke kunnskap om Gud en teoretisk kunnskap. Den fører til handling.» – Ekkehardt Mueller: _The Letters of John_ (2009), side 39. Jesus sa: «Dersom dere elsker meg, holder dere mine bud. ... Den som kjenner mine bud og holder dem, han er det som elsker meg» (Joh 14,15; Joh 14,21). «Kjennetegnet på at vi elsker Guds barn, er at vi elsker Gud og holder hans bud. Å elske Gud er å holde hans bud. Og hans bud er ikke tunge» (1 Joh 5,2–3).

`Les Joh 13,34–35. Hvilket nytt bud ga Jesus disiplene, og hva har dette med enhet å gjøre?`

Budet om å elske sin neste var ikke helt nytt. Gud ga det til Moses (3 Mos 19,18). Det nye i Jesu befaling er at de skal elske slik han har elsket dem. Jesu kjærlighet er de kristnes nye etikk.

Det er litt av en målestokk! Jesus hadde levd ut kjærligheten. Nådens verk er en eneste uavbrutt kjærlighetshandling. Kristi liv var et stadig uttrykk for kjærlighet og selvoppofrelse. Det prinsippet som drev ham, burde også styre hans folk i deres omgang med hverandre. Slik kjærlighet ville være et sterkt vitnesbyrd for verden. Og det ville også skape samhold blant oss.

`Hvordan kan vi vise Jesu kjærlighet?`