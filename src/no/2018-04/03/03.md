---
title:  Jesus ber for disiplene
date:  15/10/2018
---

`Les Joh 17,9–19. Hva ber Jesus om?`

Jesu disipler risikerer å miste troen på ham når han ikke lenger er fysisk til stede. Derfor overlater han dem til sin Fars omsorg.

Jesus ber Faderen beskytte dem. Han ber ikke for verden som sådan, for han vet at den står Faderens vilje imot (1 Joh 5,19). Men verden er stedet der disiplene skal arbeide. Derfor ber han at de må bli bevart for det onde i verden. Jesus er opptatt av verden, han er jo dens frelser. Men evangeliet blir utbredt av dem som forkynner det. Derfor må Jesus be om at den onde ikke skal overvinne dem (Matt 6,13).

Men én disippel er alt overvunnet. Tidligere på kvelden hadde Jesus nevnt at en av dem skulle forråde ham (Joh 13,18–30). Skriften hadde forutsagt Judas’ svik (Sal 41,9), men Judas var ikke skjebnens offer. Under nattverden appellerte Jesus til ham med kjærlighet og vennskap (Joh 13,26–30). «Ved påskemåltidet åpenbarte Jesus sin guddommelighet ved å avsløre forræderens hensikt. Da Jesus tok på seg en tjeners gjerning overfor disiplene, innbefattet han også Judas. Men han aktet ikke på dette siste kjærlighetens kall.» – _Alfa og Omega_, bind 5, side 270 [DA 720].

Jesus visste at misunnelse kunne så splid mellom disiplene. Det hadde skjedd før, så Jesus ber om at de må stå sammen. «Hellige Far, bevar dem i ditt navn, det navnet du har gitt meg, så de kan være ett, slik som vi er ett» (Joh 17,11). Slikt samhold kan ikke mennesker prestere. Det kan bare skyldes Guds nåde. Deres enhet bunner i samholdet mellom Faderen og Sønnen, og denne enheten er nødvendig for effektiv tjeneste.

Helligelse i sannheten må også til. Guds nåde vil forvandle disiplene. Og skal de vitne om Guds sannhet, må de forvandles av sannheten.

`«Ikke av verden.» Hva betyr det? Hva er det ved oss som gjør at vi ikke er «av denne verden»?`