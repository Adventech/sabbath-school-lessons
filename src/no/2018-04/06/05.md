---
title:  Kristi kropp
date:  07/11/2018
---

Det bildet av kirken som de fleste kjenner og som taler sterkest om samholdet, er Kristi kropp. «Slik kroppen er én selv om den har mange lemmer, og alle lemmene utgjør én kropp enda de er mange, slik er det også med Kristus ... Dere er Kristi kropp, og hver av dere et lem på ham» (1 Kor 12,12; 1 Kor 12,27).

Kroppen er en enhet og består av deler med ulike oppgaver. Slik er det også med kirken som Kristi kropp.

`Les 1 Kor 12,12–26. Passer bildet av en kropp med din hjemmemenighet? Hvordan?`

I 1 Kor 12 lærer Paulus at sann kristen enhet ikke bare består i mangfold, og heller ikke til tross for mangfoldet, men gjennom mangfoldet. Den hellige ånd er kilden til mangfoldet. Menneskekroppen er både en utrolig enhet og fantastisk mangfoldig. Slik er det også med Kristi kropp: Mangfoldet er uttrykk for Kristi kropps helhet og rikdom.

Bildet taler til oss som menighet. De siste årtiene har vi opplevd stor vekst. Kirken består av folk fra nesten alle slags bakgrunner, kulturer og miljøer. Etnisitet, rase, kultur, skolegang og alder må ikke få skille oss ad i Kristus. Den hellige ånd må få forme mangfoldet slik at det samler og åpenbarer sannheten om at vi er ett i Kristus, tross ulikhetene.

Vi stiller likt ved korset. Verden rundt oss blir stadig mer fragmentert, men kirken må vise at samhold og mangfold er mulig. Guds folk kan vise verden evangeliets helbredende og samlende makt.

Paulus forteller hvordan det kan skje. «Kristus er kirkens hode; han er frelser for sin kropp» (Ef 5,23). «Han er hodet for kroppen, som er kirken» (Kol 1,18). Når hver troende er forbundet med Kristus i Ånden, får hele kroppen samme mat. Bibelstudium, lydighet, tilbedelse og bønn er viktig for samholdet i Kristi kropp.