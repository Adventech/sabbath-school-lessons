---
title:  Samholdet illustrert
date:  03/11/2018
---

### Bakgrunnsstoff
1 Pet 2,9, 2 Mos 19,5–6, Ef 2,19–22, 1 Kor 3,16–17, 1 Kor 12,12–26, Joh 10,1–11, Sal 23

> <p>Minnevers</p>
> Slik kroppen er én selv om den har mange lemmer, og alle lemmene utgjør én kropp enda de er mange, slik er det også med Kristus (1 Kor 12,12).

Bibelen er full av bilder og symboler som peker på en større virkelighet enn selve bildene og symbolene. Det bibelske offersystemet er symbol på den større virkeligheten: Jesus og frelsesplanen.

Mange andre bilder er benyttet i Bibelen, iblant fra grunnelementer som vann, ild og vind. Disse bildene kan stå for åndelige sannheter. Da Jesus sa: «Vinden blåser dit den vil, du hører den suser, men du vet ikke hvor den kommer fra, og hvor den farer hen. Slik er det med hver den som er født av Ånden» (Joh 3,8), var vinden et symbol på Den hellige ånd.

Det er også andre bilder på det samholdet vi finner i kirken, og som Gud vil at den skal åpenbare for verden. Det enkelte bildet kan ikke stå alene. Sammen avslører bildene mye om kirkelig enhet, så som kirkens forhold til Gud, medlemmenes forhold til hverandre og kirkens forhold til storsamfunnet.

Denne uken skal vi se på noen av bildene og hva de sier om enhet i Kristus.