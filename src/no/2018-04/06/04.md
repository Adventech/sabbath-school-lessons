---
title:  Den Hellige Ånds tempel
date:  06/11/2018
---

Et annet bilde som Paulus bruker, er Guds eller Den hellige ånds tempel. Et tempel er en verdifull bygning. I 1 Kor 6,19 brukes bildet om den enkeltes kropp som Den hellige ånds tempel, men i 1 Kor 3,16–17 bruker Paulus bildet om Guds tempel.

`Les 1 Kor 3,16–17. Hva vil det si at kirken er Den hellige ånds tempel? Hva advares det om i vers 17?`

Når Paulus taler om kirken, tenker han ikke på et fysisk sted der Gud bor. Legg merke til flertallsformen «dere». Sammen utgjør de kristne i Korint Den hellige ånds tempel, og Gud bor blant dem i åndelig forstand.

Gud bor i det kristne fellesskapet. Derfor sier han at de som prøver å ødelegge fellesskapet, står under dom. Den kristne enhet er kjernen i dette fellesskapet og i Guds nærvær i dette tempelet. Teksten brukes ofte om å ta vare på helsen, men det er ikke det Paulus taler om. Det er en advarsel til dem som ville ødelegge kirkens enhet.

Tidligere i kapitlet omtalte Paulus det han ser som utfordringer for samholdet: «Det hersker misunnelse og strid blant dere» (1 Kor 3,3). Slikt truer samholdet og får Gud til å trekke seg tilbake fra sitt tempel. For konflikter i kirken kan ødelegge Guds tempel. Derfor vil han at de skal legge vekk det som truer samholdet.

Paulus’ råd er aktuelt den dag i dag når det oppstår konflikter. «Jeg formaner dere, søsken, ved vår Herre Jesu Kristi navn, at dere må være enige. La det ikke være splittelse blant dere, men stå sammen i syn og tanke» (1 Kor 1,10).

`Misunnelse, strid og splid gjaldt ikke bare aposteltiden. Vi har det også i dag. Hvordan kan vi håndtere slike problemer så de ikke truer samholdet?`