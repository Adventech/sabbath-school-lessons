---
title:  Guds familie
date:  05/11/2018
---

Et annet bilde av Guds folk i NT er Guds hus eller familie. Et hus understreker den gjensidige avhengigheten blant menneskene i kirken. Peter omtaler kristne som «levende steiner» (1 Pet 2,5). Noe varig og solid.

`Les Ef 2,19–22. Hva legger Paulus vekt på her? Hva sier dette om enheten i kirken?`

Paulus bruker to bilder av kirken: det ene er et hus, det andre er en husholdning, en familie.

En stein er ikke verd stort, men sammen med andre steiner blir den et byggverk som tåler livets stormer. De kristne kan ikke være en stein hver for seg. De må inngå i et fellesskap. For at byggverket skal være sterkt, må det være godt fundamentert. Jesus Kristus er fundamentet og «hjørnesteinen» i Guds hus (se også 1 Kor 3,11). Kirken kan ikke eksistere om ikke Kristus er hjørnesteinen i dens aktiviteter. Kirken forkynner Jesus Kristus: Hans liv, død, oppstandelse og gjenkomst. Kirken er et fellesskap av troende som forkynner evangeliet om Jesus for verden. Vår dagsorden er Jesus: hvem han er, hva han har gjort for oss og hva han tilbyr alle som vil ta imot ham som Herre og frelser.

Familien er et viktig bilde. Det peker på forholdet menneskene imellom som far og mor, brødre og søstre. Familiebåndene er ofte sterkere enn andre bånd. Troskap er viktig for samholdet. Uten troskap, intet samhold.

Og kirken? Kirken er en stor familie. Vi hører sammen, ikke bare fordi alle stammer fra Adam, men også fordi vi er i familie med Jesus, den andre Adam, i kraft av den «nye fødsel». Dermed hører vi sammen, ikke bare på grunn av læren vi har felles, men også i opplevelsen av å være omvendt og ha et nytt liv i Jesus.

`Ikke alle har hatt et godt familieliv. Derfor sier ikke bildet dem stort. Hvordan kan vi bli den familien de ikke fikk?`