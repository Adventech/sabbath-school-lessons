---
title:  Sauene og gjeteren
date:  08/11/2018
---

`Les Joh 10,1–11. Hva i metaforen om kirken som sauekve handler om enhet? Se også Sal 23.`

I dagens storbyer opplever man sjelden husdyrhold. De fleste vet lite om forholdet mellom sauer og gjetere. Men da Jesus fortalte lignelsen, forsto folk det umiddelbart. Da han sa: «Jeg er den gode gjeteren», skjønte de straks at han viste til «Herren er min hyrde» (Sal 23,1). Bildet var klart og fullt av følelse, og derfor levende. I Midtøsten er gjeteren kjent for sin omsorg for sauene, uansett farer. Sammenligningen er blitt et av Skriftens beste bilder på Guds karakter og hans forhold til sitt folk.

Guds folk som sauer er en interessant tanke. Vi ser på sauer som harmløse og forsvarsløse. De trenger en god hyrde for å passe på seg. De oppfattes som dumme. Noen ganger går sauene seg bort, og gjeteren leter etter dem og tar dem med til kveet. Lam må ofte bæres og krever ekstra omsorg. Gjeteren må ha tålmod og forståelse. Det er et godt bilde på kirken. Medlemmene har ingenting å frykte, men alt å vinne på forholdet til gjeteren.

I lignelsen understrekes betydningen av at sauene lytter etter gjeterens stemme. Når det er nødvendig, kan man beskytte noen saueflokker ved å sette dem i samme kve. Hvordan kan de skilles ad senere? Gjeteren står ved porten til kveet og roper. Sauene hans kjenner stemmen og kommer. «Og når han har fått ut alle sine, går han foran dem, og sauene følger ham, for de kjenner stemmen hans» (Joh 10,4). Det er viktig at kirken lytter etter gjeterens stemme. Guds folks enhet og sikkerhet avhenger av at de holder seg nær til ham og gjør hans vilje.

`De fleste liker ikke å bli betraktet som sauer. Men hvorfor passer bildet så godt på oss? Hva sier det om vårt behov for hyrden og for å følge hans røst?`