---
title:  Jesu tjeneste i helligdommen i himmelen
date:  20/11/2018
---

Gud ba Moses bygge et tabernakel eller en helligdom som han kunne «bo» i her på jorden (Mos 25,8). Helligdomstjenesten var en undervisning om frelsesplanen. På kong Salomos tid ble tabernaklet erstattet av et tempel (1 Kong 5–8). Både tabernaklet og templet ble laget etter mønster av helligdommen i himmelen, «den sanne telthelligdommen, som er reist av Herren selv og ikke av mennesker» (Hebr 8,2; se også 2 Mos 25,9; 2 Mos 9,40).

Hele Bibelen går ut fra at det finnes en telthelligdom i himmelen, der Gud bor. De jordiske helligdomstjenestene var «miniprofetier» om frelsesplanen og Jesu prestetjeneste i himmelen.

`Les Hebr 8,6; Hebr 9,11–12; Hebr 9,23–28 og 1 Joh 1,9–2,2. Hva lærer vi om Jesu prestetjeneste?`

Siden himmelfarten er telthelligdommen i himmelen stedet hvor Kristus utfører sin prestetjeneste for vår frelse (se Hebr 7,25). Derfor oppfordres vi til frimodig å «tre fram for nådens trone, så vi kan finne barmhjertighet og finne nåde som gir hjelp i rette tid» (Hebr 4,16).

I det jordiske tabernaklet var prestetjenesten delt i to faser: først en daglig i Det hellige og så en gang i året i Det aller helligste. De to fasene går igjen i Jesu tjeneste i himmelen. Hans tjeneste i Det hellige i himmelen er preget av forbønn, tilgivelse, forsoning og gjenreisning. Omvendte syndere får direkte adgang til Faderen gjennom Jesus som mellommann (1 Joh 2,1). Jesu tjeneste i Det aller helligste dreier seg om sider ved dommen og den renselsen som ble gjort en gang i året på forsoningsdagen (3 Mos 16). Renselsen av helligdommen bygger også på Jesu blod. Soningen på denne dagen foregrep den endelige anvendelsen av Kristi forsoning for å fjerne synden og gjennomføre universets fullstendige forsoning slik at man får et harmonisk styre under Gud. Læren om denne tjenesten i to faser er et viktig bidrag til å forstå frelsesplanen.