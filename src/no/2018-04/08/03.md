---
title:  Jesu annet komme
date:  19/11/2018
---

Apostlene og de første kristne så Kristi gjenkomst som det «salige håp» (Tit 2,13), og de forventet at alle Skriftens profetier og løfter skulle oppfylles ved hans annet komme. Vi holder fortsatt fast ved denne overbevisningen. Alle som elsker Kristus, gleder seg til å være sammen med ham. I mellomtiden er løftet om Jesu annet komme et samlingspunkt for oss.

`Hva sier disse versene om Kristi gjenkomst? Hvordan skiller dette seg fra moderne tanker om Jesu gjenkomst? Apg 1,11; Matt 24,26–27; Åp 1,7; 1 Tess 4,13–18; Åp 19,11–16.`

Bibelen sier at Jesus kommer igjen for å hente de frelste. Vi skal ikke spekulere over tiden for denne begivenheten, for Jesus sa: «Men den dagen og timen kjenner ingen, ikke englene i himmelen og heller ikke Sønnen, bare Faderen» (Matt 24,36). Vi vet ikke når Kristus kommer tilbake, og vi skal ikke vite det.

Jesus fortalte lignelsen om de ti brudepikene (Matt 25,1–13) for å illustrere kirkens opplevelse i ventetiden. De to gruppene er to slags troende som sier at de venter på Jesus. Gruppene kan se like ut. Men når Jesu gjenkomst blir forsinket, ser man forskjellen. En gruppe holdt liv i håpet og var forberedt. Jesus ville lære disiplene at kristenlivet ikke skal bygge på religiøs entusiasme, men på avhengighet av Guds nåde og utholdenhet i tro, også når man ikke ser konkrete beviser på at Guds løfter går i oppfyllelse. Jesus sier vi skal «våke» og alltid være forberedt på hans komme.

`Jesu annet komme er viktig for oss. Hvordan kan den enkelte holde liv i håpet om Jesu gjenkomst? Hvordan kan vi unngå den feilen som Jesus advarte mot i lignelsen?`