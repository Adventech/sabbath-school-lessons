---
title:  Død og oppstandelse
date:  22/11/2018
---

Ved skapelsen «formet Herren Gud mennesket av støv fra jorden. Han blåste livspust i nesen på det, og mennesket ble en levende skapning» (1 Mos 2,7). Gud er livets kilde. Er udødelighet en del av dette livet? Bibelen lærer at bare Gud er udødelig (1 Tim 6,16), mennesker er ikke født udødelige. Skriften sammenligner vårt liv med «røyk, synlig en kort stund og så borte» (Jak 4,14), og ved døden går vi over i en søvnlignende, ubevisst tilstand (se Fork 9,5–6; Fork 9,10; Sal 146,4; Sal 115,17; Joh 11,11–15.)

Mennesket er født dødelig og underlagt døden, men Bibelen sier at Jesus Kristus er kilden til udødelighet, og at han lover udødelighet og evig liv til alle som tror på ham som frelser. «Guds nådegave er evig liv i Kristus Jesus, vår Herre» (Rom 6,23). Jesus «har gjort ende på døden og ført liv og udødelighet fram i lyset ved evangeliet» (2 Tim 1,10). «For så høyt har Gud elsket verden at han ga sin Sønn, den enbårne, for at hver den som tror på ham, ikke skal gå fortapt, men ha evig liv» (Joh 3,16). Så det er håp om liv etter døden.

`Les 1 Kor 15,51–54 og 1 Tess 4,13–18. Hva sies om livet etter døden, når mennesket blir udødelig?`

Paulus sier at Gud gir oss udødelighet, ikke når vi dør, men ved oppstandelsen, når den siste basunen lyder. De troende får løftet om evig liv når de tar imot Jesus som frelser, men udødelighet får de først i oppstandelsen. NT er ukjent med tanken om en sjel som farer til himmelen når vi dør. Dette er hedensk lære, hentet fra de gamle grekerne; den finnes verken i GT eller NT.

`Hvordan kan vår forståelse av døden gi oss større glede over løftet om Jesu annet komme? Hvordan forener denne troen oss?`