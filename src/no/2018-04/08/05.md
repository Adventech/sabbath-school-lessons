---
title:  Sabbaten
date:  21/11/2018
---

En annen forståelse er at den syvende dag er sabbat. Dette er en lære som forener oss.

Sabbaten var Guds gave til mennesket rett etter skapelsesuken (1 Mos 2,1–3). Gud grunnfestet sabbaten med tre handlinger: (1) Han hvilte på denne dagen, (2) velsignet og (3) helliget den. Dette gjorde sabbaten til Guds spesielle gave, slik at menneskene kunne oppleve himmelens realitet på jorden og stadfeste troen på at Gud skapte verden på seks dager. Rabbi Abraham Joshua Heschel har kalt sabbaten «et slott i tiden», en hellig dag da Gud møter sitt folk på en spesiell måte.

`Hva lærer disse tekstene om sabbatens betydning? 2 Mos 20,8–11; 5 Mos 5,12–15; Esek 20,12–20.`

Vi holder sabbat fordi vi ønsker å følge Jesu eksempel (Luk 4,16). Hans deltakelse i gudstjenesten viser at han benyttet sabbaten som hvile- og helligdag. Noen av miraklene ble gjort på sabbaten for å peke på den helbredelse (både fysisk og åndelig) som kommer av å feire sabbat (se Luk 13,10–17). Apostlene og de første kristne forsto at Jesus ikke hadde avskaffet sabbaten. De holdt den også og deltok i gudstjenester på den dagen (Apg 13,14; Apg 13,42; Apg 13,44; Apg 16,13; Apg 17,2; Apg 18,4).

Sabbaten er et tegn på frelse fra synd. Den er minnesmerket om Guds frelse fra slaveriet i Egypt for å nyte hvilen i Kanaan (5 Mos 5,12–15). Israel oppnådde ikke hvilen fullt ut på grunn av ulydighet og avgudsdyrkelse, men Gud lover at det fremdeles er «en sabbatshvile i vente for Guds folk» (Hebr 4,9). Alle som vil inn til den hvile, kan komme i tro på frelsen i Jesus. Sabbatshelligholdelse symboliserer åndelig hvile i Kristus, at vi setter vår lit til hans fortjeneste, og ikke gjerninger, for å bli frelst fra synd og få evig liv (se Hebr 4,10; Matt 11,28–30.)

`Hvordan har sabbaten hjulpet deg å oppleve det samholdet og fellesskapet som Kristus ønsker for sitt folk?`