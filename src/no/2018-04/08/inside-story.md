---
title:  Misjonsfortelling
date:  23/11/2018
---

#### Forvandlende søppel

_Petrus Tobolu (50), Indonesia_

Bonden Petrus Toolu ble rasende da han fikk vite at datteren Monika (19) var blitt døpt som adventist. Han hadde vært lekpastor i kirken i Soahukum på øya Halmahera i 35 år, og nå truet Monika med en stor kjepp.

”Trekk deg fra den læren!” skrek han. Monika gråt, men tidde. Det forvirret faren at hun ikke ble sint.

Monika var en av fire ungdommer som ble døpt etter bibelstudier og en møteserie på Halmahera. De var øyas første adventister.

En dag kom Monika hjem med en eske adventistbøker. Petrus ble rasende og kastet den i søppelhullet i hagen. Esken revnet da den falt, og en bok fanget Petrus’ interesse: Den nesten glemte dagen, av Mark Finley. Petrus fisket den opp fra søpla, sammen med noen blader.

De neste dagene sammenlignet han innholdet med Bibelen. Da han hadde skjønt at lørdag var Bibelens sabbat, begynte han å tale om sabbaten i kirken.

Medlemmene undret seg. ”Er dette en ny lære?” sa de. Petrus tenkte ikke på det som adventisme, han ville bare forkynne sannheten.

Senere kom flere adventistpastorer til øya, og Petrus inviterte dem til kirken hans. Men medlemmene angrep kirken med stein mens pastorene var der, og Petrus måtte få dem i sikkerhet.

Da han kom tilbake, ventet bygdefolket med kjepper, men Petrus slapp unna. Nå ville han bli adventist.

Petrus tok med familien til Manado, der det var mange adventister. Han fulgte en møteserie og ble døpt.

Da han og familien kom hjem, var huset okkupert av andre. De flyttet inn i en hytte ute på marken og bodde der et par måneder. Petrus’ to andre barn, guttene på 13 og 17, ble døpt.

”Bygdefolket forbød oss å tilbe på sabbaten, så vi flyttet til Manado og lærte mer om Bibelen,” sa Petrus.

To år senere kom de tilbake og oppsøkte venner i bygda. ”Vi gikk blant dem og fortalte,” sa Petrus. ”Vi begynte med min slekt. Etter tre år hadde vi døpt 27, og startet menighet.

I dag er Petrus 50 år og forstander. Han ledet den første møteserien i bygda i september 2017. Tre ble døpt.

”Til å begynne med forfulgte bygdefolket adventistene, og jeg var den første til det,” sa han. ”Men i dag kommer åtte familier til sabbatsmøtene.”

Se Petrus her: bit.ly/Petrus-Tobolu

##### Fakta og misjonshistorie: Indonesia

Adventistkirken i Indonesia består av Unionsdistriktet Øst-Indonesia med hovedkvarter i Sulawesi 	og unionsmisjonen Vest-Indonesia med hovedkontor i Jakarta.

Indonesia har 707 menigheter og et medlemstall på 215 261.

Adventistenes arbeid i landet begynte i 1900, da R.W. Munson, tidligere misjonær for et annet 	kirkesamfunn i Singapore, åpnet en misjonsstasjon i Padang på Sumatras vestkyst. En av de 	første han vant, var Tay Hong Siang, en kinesisk kristen predikant som hadde bodd på Munsons 	barnehjem i Singapore som foreldreløs mange år tidligere. I 1903 ble den østindiske øygruppen 	et misjonsfelt i Det australske unionsdistriktet.

I 1905 ble Immanuel Siregar fra Batakland adventist etter bibelstudier med R.W. Munson. 	Han ble den første indonesiske adventisten. Han vendte da tilbake til fjellene i Nord-Sumatra, 	der batakfolket (som var kannibaler) bodde. Her forkynte han budskapet for sitt eget folk.

Indonesia er kjempestort land, med 17 508 øyer og dekker rundt 1 919 440 kvadratkilometer. 	Landet har tre tidssoner, og det tar over 12 timer å fly fra den ene enden av landet til den 	andre.

Bare på ca. 6 000 av Indonesias 17 508 øyer bor det mennesker.

I Indonesia anser man venstre hånd som uren, som i mange asiatiske land. Du bør ikke røre 	mat, overrekke eller motta noe, berøre noen eller peke med venstre hånd.

Landet er tilholdssted for et rikt dyre- og planteliv. Landet har verdens nest høyeste grad av 	biologisk mangfold etter Brasil.

Indonesia er det eneste stedet i verden hvor man kan se ville komodovaraner. Sumatra er det 	eneste stedet utenfor Borneo som har ville orangutanger.

Indonesisk er det offisielle språket i Indonesia, men landet har over 700 innfødte språk. De 	fleste indonesiere er tospråklige – de har sitt eget språk som morsmål og bruker indonesisk på 	skolen og i arbeidslivet.

Indonesia har en befolkning på over 238 millioner mennesker, det fjerde høyeste folketallet 	i verden etter Kina, India og USA. Java, med over 140 millioner mennesker, er verdens mest 	folkerike øy.

Indonesia eksporterer hvert år 3000 tonn froskelår til Frankrike.

Landet ligger på Ildringen i Stillehavet, og har ca. 150 vulkaner. For det meste ligger de i 	dvale, men landet har ca. ett vulkansk utbrudd og ett kraftig jordskjelv i året.

Den indonesiske delen av Timor er kjent for å ha de siste gjenværende landsbyene med 	hodejegere.

Wayang kulit er en form for dukketeater som blir spilt i Indonesia og andre deler av Sørøst- 	Asia. Her fortelles en dramatisk historie med skygger som kastes av dukker, iblant kombinert 	med mennesker. Wayang kulit feirer indonesisk kultur og kunstnerisk talent og ledsages som 	regel av folkemusikk.

Den indonesiske hilsenen er Selamat og betyr «fred».

I Indonesia består tradisjonell påkledning i at man folder stoff rundt hoftene som en kain 	eller sarong og fester den. Kvinner omgir også torsoen med kemben.

Tumpeng er nasjonalretten. Det er en kjegleformet risrett laget i en tampah (avrundet beholder 	av flettet bambus) dekket med et bananblad og omgitt av diverse småretter som består av 	grønnsaker og kjøtt. Risen kan være vanlig dampet ris, uduk-ris (kokt med kokosmelk), eller 	gul ris (udukris farget med gurkemeie).