---
title:  Ananias og saffira
date:  01/03/2023
---

Det var en spennende tid å tilhøre menigheten. Etter utøsingen av Den hellige ånd på pinsedagen forkynte apostlene evangeliet med kraft, og tusenvis sluttet seg til dem. «Da de hadde bedt, skalv stedet der de var samlet. De ble alle fylt av Den hellige ånd og talte Guds ord med frimodighet. Alle de troende var ett i hjerte og sinn, og ingen regnet det de eide som sitt eget; de hadde alt felles» (Apg 4,31–32).

Ananias og Saffira fikk være en del av den første menighet, se den vokse og oppleve Den hellige ånds virke. «Ingen av dem led nød, for de som eide jord eller hus, solgte det og kom med pengene og la dem for apostlenes føtter. Så fikk hver enkelt tildelt det han trengte» (Ap 4,34–35).

Ananias og Saffira var sikkert begeistret over det som skjedde og ville være en del av det, så de bestemte seg for å selge noe eiendom og gi pengene til menigheten. Så langt var alt vel.

`Les Apg 5,1–11. Hva er verst, å holde tilbake en del av pengene eller lyve om det? Hvorfor fikk de så streng straff?`

Først virket det som om de oppriktig ønsket å gi til arbeidet. Men «Senere bedrøvet Ananias og Saffira Den Hellige Ånd da de gav etter for begjæret. De begynte å angre på løftet, og snart mistet de den velsignede følelsen som varmet deres hjerte og gjorde at de ønsket å utføre storverk for Kristus.» – Ellen G. White: _Alfa og Omega_, bind 6, side 53. De hadde startet med de beste motiver, men begjæret fikk dem til å late som om de var noe de ikke var.

`«Men hele menigheten og alle som hørte om det, ble grepet av frykt» (Apg 5,11). Etter dette var folk sikkert mer nøye med tienden. Men historien står ikke i Bibelen som en advarsel om tiendebetaling. Hva sier den om hva begjær kan føre til?`