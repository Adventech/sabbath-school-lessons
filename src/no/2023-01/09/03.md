---
title:  En forbannet ting i leiren
date:  27/02/2023
---

Det var noe av det største i Israels historie. Etter 40 år i villmarken var de endelig på vei inn i det lovede land. I et dramatisk mirakel krysset israelittene Jordanelven i flomtiden – tørrskodd. Dette var så imponerende at hjertene til kongene i Kanaan smeltet bort, og de mistet motet (Jos 5,1).

Den første virkelige utfordringen var den befestede byen Jeriko. Ingen visste hva de skulle gjøre for å beseire innbyggerne i Jeriko – ikke engang Josva. Som svar på Josvas bønn åpenbarte Gud planen som de fulgte. Men så tok det hele en dårlig vending.

`Les Jos 7. Hva skjedde etter seieren i Jeriko, og hva bør vi lære av dette?`

Akan vedgikk det han hadde gjort og sa at han hadde fått «lyst på» tingene. Noen steder har ordet for «lyst på», chmd, en positiv betydning. Den samme roten brukes f.eks. i Dan 9,23 da Gabriel sa at Daniel var «høyt elsket.»

Men her er dette chmd dårlig nytt. Til tross for befalingen om ikke å naske til seg fra de erobrede byene (Jos 6,18–19), var det dette Akan gjorde og brakte vanry over hele folket. Etter nederlaget ved Ai fryktet Josva at «Når kanaaneerne og alle de andre som bor her i landet, får høre om dette, kommer de til å omringe oss og utslette våre navn fra jorden. Hva vil du da gjøre for ditt store navn?» (Jos 7,9). Med andre ord ville Gud bruke disse store seirene for at de andre folkene skulle få vite om hans makt og verk blant sitt eget folk. Erobringene skulle vitne for folkene om Jahves makt. Men med fiaskoen i Ai tapte de ikke bare menneskeliv, det gikk også ut over deres vitnesbyrd.

`Tenk så lett Akan kunne ha unnskyldt handlingene sine: det var jo bare småtterier mot resten av byttet. Hva gjør det, ingen får jo vite det? Dessuten trenger familien pengene. Hvordan kan vi unngå slike bortforklaringer?`