---
title:  Til ettertanke
date:  03/03/2023
---

Akan var ikke den eneste som bar sølv og gull tilbake til Israels leir under erobringen av Jeriko. Josva hadde bedt mennene om å føre sølvet og gullet og karene av kobber og jern til skattkammeret i Guds hus (Jos 6,19; Jos 6,24). Alt annet skulle brennes. Men Akan var den eneste som beholdt noe selv. «Blant Israels millioner var det bare én mann som i denne seierens og dommens time hadde våget å trosse Gud. Akans begjær var blitt vekket ved synet av ‘en prektig babylonsk kappe’. Den ene synden førte den andre med seg, og han stjal det gullet og sølvet som tilhørte Herrens skattkammer. Han ranet Kanaans førstegrøde fra Gud.» – Ellen G. White: _Alfa og Omega_, bind 2, side 90.

I Paulus’ liste over tegn på de siste dager, gjelder de to første punktene holdningen til penger og eiendeler. «Du skal vite at i de siste dager skal det komme vanskelige tider. For da skal menneskene være selvopptatte og pengegriske» (2 Tim 3,1–2). Selvopptatthet og kjærlighet til penger er sentrale trekk hos menneskene i de siste dager.

**Spørsmål til drøftelse**

`Les 1 Tim 6,6–10: «Ja, gudsfrykt med nøysomhet er en stor vinning. For tomhendte kom vi inn i verden og tomhendte må vi forlate den. Har vi mat og klær, skal vi nøye oss med det. Men de som vil bli rike, faller i fristelser og snarer og gripes av mange slags tåpelige og skadelige begjær som styrter mennesker ned i undergang og fortapelse. For kjærligheten til penger er roten til alt ondt. Drevet av den er mange ført vill, bort fra troen, og har påført seg selv mange lidelser.» Snakk om eksempler på dem som av pengegriskhet «har påført seg selv mange lidelser.» Det er det vel mange eksempler på? Hvordan kan vi finne den rette balansen uten å gå i den fellen Paulus advarer om her?`

`Hva annet enn penger kan vi begjære?`

`Hva er forskjellen på et legitimt ønske og begjær? Når kan et legitimt ønske bli til begjær?`