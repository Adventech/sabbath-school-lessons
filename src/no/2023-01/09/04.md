---
title:  Judas’ hjerte
date:  28/02/2023
---

En av Bibelens tragiske historier er den om Judas Iskariot. Som en av bare tolv mennesker i verdenshistorien har han fått være sammen med Jesus hele tiden og lært evige sannheter fra Mesteren selv. Mens mange som ikke har hatt slike muligheter som Judas, vil bli frelst, er han bestemt til evig utslettelse. Hva skjedde? Svaret ligger i ett ord: grådighet.

`Les Joh 12,1–8. Hva gjorde Maria som vakte så mye oppmerksomhet under festen? Hvordan reagerte Judas? Hvorfor? Hva var Jesu svar?`

Jesu irettesettelse av Judas’ bemerkning fikk ham til å forlate festen og dra rett til øversteprestens bolig, der Jesu fiender var samlet. Han tilbød seg å forråde Jesus til dem for en mye mindre sum enn Marias gave (se Matt 26,14–16).

Hva skjedde med Judas? Hvorfor gjorde han noe så ondt etter alle sine muligheter og privilegier? «Han var grepet av den store læreren og ville gjerne være sammen med ham. Han lengtet etter å bli forandret i karakter og liv, og han håpet å oppleve dette ved å slutte seg til Jesus. Jesus avviste ikke Judas. Han gav ham en plass blant de tolv, og han betrodde ham en oppgave som evangelist. Han gav ham kraft til å helbrede syke og drive ut demoner. Men Judas nådde aldri helt å overgi seg til Kristus.» – Ellen G. White: _Alfa og Omega_, bind 5, side 267.

Alle har feil som kan overvinnes i Guds kraft. Men Judas overga seg ikke til Kristus, og begjæret, som han kunne ha overvunnet i Kristi kraft, seiret i stedet over ham, med tragiske følger.

Hvem av oss har ikke en kamp med begjær? I dette tilfellet var det penger han begjærte, og begjæret fikk ham til å stjele (Joh 12,6), noe som igjen førte til at han forrådte Jesus.

Judas’ liv er en lekse om faren som begjæret kan medføre. Det som virker som en liten ting, kan føre til ulykke og til evig tap.