---
title:  Misjonsfortelling
date:  03/03/2023
---

#### Bort fra konfliktene

_Claude, Rwanda_

Helt fra Claude var liten, hadde foreldrene kranglet. Mor kranglet også med sin svigermor, og noen ganger dro hun hjem til sin mor og var der i flere dager. Mor ville de skulle flytte til en annen by, men far nektet, han kunne ikke forlate slekten.

Plutselig ble far syk. Medisinene hjalp ikke, og legen sendte ham til et større sykehus. Diagnosen var malaria. Han lå mange dager på sykehus, og Claude hørte folk si at han kom til å dø. Men han døde ikke, han begynte bare å oppføre seg merkelig, så legene sendte ham på et psykiatrisk sykehus. Etter mange behandlinger kom han hjem, men nå var han døv.

Slekt og venner lurte på om han egentlig hadde hatt malaria. Det var nok heller mor som hadde forgiftet ham. Mor orket ikke ryktene og fikk skilsmisse. Claude ble sendt til bestemor, men da far giftet seg opp igjen, fikk han komme hjem.

Claude var merket av sin vanskelige oppvekst. Han følte seg alene i verden og begynte å drikke til han ble vanedranker. Som tolvåring var han desperat ulykkelig.

En dag han hadde drukket så han en nabogutt som gikk langs veien med Ellen Whites bok Mot historiens klimaks (eng: den store konflikten). Tittelen forbauset Claude. Han visste at konflikt betydde krangel eller uenighet. Det hadde han opplevd mye av. Men hvorfor var det tre hvitkledde engler på omslaget? «Kan jeg få låne boken», spurte han. Gutten så at Claude var full og sa: «Hvis du angrer, kan du stå som englene på omslaget. Da kan du stå for Jesus når han kommer tilbake i stor herlighet.»

Guttens ord gjorde inntrykk. Claude var plutselig edru. Han angret sine ugjerninger. «Kan jeg bli med deg i kirken neste sabbat», spurte han. «Selvsagt», svarte gutten.

Både barn og voksne tok godt imot Claude på sabbaten, og han trivdes der. Han fortsatte å komme og begynte å lese i Bibelen og andre åndelige bøker. I en bok spør en gutt sin far: «Hvordan kan jeg lære andre barn om Guds Ord?» Faren svarte: «Skriv bibelvers på papirlapper og del dem ut.»

Claude likte ideen og begynte å skrive yndlingsversene sine på papirbiter og gi til andre barn. Noen av dem ble med ham i kirken. Fire av dem er nå døpt.

I dag er Claude 15 år og gir fremdeles bort bibelvers. «Takket være korset vet jeg at Jesus har tilgitt meg, og jeg takker ham for det. Jeg vil dele hans ord mens jeg venter på Jesu gjenkomst.»

Takk for misjonsgavene som bidrar til å utbre ordet om Jesu annet komme i Rwanda og resten av verden.

Last ned bilder fra Facebook: bit.ly/fb-mq.