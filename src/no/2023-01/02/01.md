---
title:  Guds pakter med oss
date:  07/01/2023
---

### Bakgrunnsstoff
Matt 10,22, Joh 6,29, 5 Mos 28,1–14, Ordsp 3,1–10, Mal 3,7–11, Matt 6,25–33

> <p>Minnevers</p>
> Hvis du nå vil adlyde Herren din Guds røst og trofast følge alle hans bud som jeg gir deg i dag, da skal Herren din Gud sette deg høyt over alle folkeslag på jorden, og alle disse velsignelsene skal komme over deg og nå deg, så sant du er lydig mot Herren din Gud (5 Mos 28,1–2).

Utrolig nok har Gud inngått kontrakter (eller pakter) med oss. De fleste er bilaterale, altså at begge parter (Gud og mennesker) har sin del å utføre. Et eksempel på en bilateral pakt er: «Hvis du vil gjøre A, så vil jeg gjøre B». Eller «Jeg vil gjøre B hvis du vil gjøre A.»

En sjeldnere type pakt er ensidig. «Jeg vil gjøre dette enten du gjør noe eller ei.» Noen få av Guds pakter med menneskeheten er ensidige. For eksempel:

«For han lar sin sol gå opp over onde og gode og lar det regne over rettferdige og urettferdige» (Matt 5,45). Uansett hva vi gjør eller ikke gjør, vil Gud sørge for solskinn og regn. Etter vannflommen lovet Gud menneskene og «hver levende skapning» at det aldri ville komme en ny flom som dekker hele jorden (se 1 Mos 9,9–16), uansett hva vi gjør. Han lovet også:

«Så lenge jorden står, skal såtid og høsttid, kulde og varme, sommer og vinter, dag og natt aldri ta slutt» (1 Mos 8,22). Årstidene kommer og går, samme hva vi gjør.

Denne uken skal vi studere noen svært viktige bilaterale pakter mellom Gud og hans barn. La oss be om at vi får Guds nåde til å «holde vår side av avtalen.»