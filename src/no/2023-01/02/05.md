---
title:  Tiendekontrakten
date:  11/01/2023
---

Det er en nær sammenheng mellom tiendebetaling og gudsforhold. Israelittene hadde fremgang når de adlød Gud og var trofaste tiendebetalere. Men det ble tunge tider når de ikke var det. De så ut til å følge et kretsløp av lydighet og velstand fulgt av ulydighet og problemer. Det var i en av disse tidene med utroskap at Gud foreslo en bilateral kontrakt med sitt folk.

`Les Mal 3,7–11. Hvilke løfter og forpliktelser finner du?`

Gud lovet folket at hvis de ville vende tilbake til ham, ville han vende tilbake til dem. Da de spurte hva han mente med å vende tilbake til ham, sa han at de skulle slutte å frarøve ham «tienden og offergaven.» Stjelingen var grunnen til at de ble forbannet. Her er Guds løsning på problemet med forbannelsen: «Kom med hele tienden til forrådskammeret» (Mal 3,10). Og hvis dere gjør dette, så vil jeg «åpne himmelens sluser og øse ut over dere velsignelse uten mål». Hvis vi ikke har tilstrekkelig plass til velsignelsene, får vi et overskudd som vi kan hjelpe andre med og fremme Guds sak.

«Han som ga sin enbårne Sønn i døden for deg, har inngått en pakt med deg. Han gir deg sine velsignelser, og til gjengjeld ber han deg komme til ham med dine tiender og offergaver. Ingen vil noen gang våge å si at han ikke kunne forstå dette. Guds plan med tienden og offergavene er klart uttalt i det tredje kapittelet i Malaki. Gud oppfordrer sine menneskelige redskaper til troskap mot den kontrakten han har inngått med dem.» – _Counsels on Stewardship_, side 75.

En av de positive lydighetssyklusene er nedtegnet i Juda-kongen Hiskias regjeringstid. Det var vekkelse i Juda, og folket begynte å gi tiende og offergaver til tempelets lagerhus. Det kom inn så mye at det lå i hauger ved templet. 2 Krøn 31,5 forteller hva som skjedde da folket «kom ... med en stor mengde av førstegrøden, av korn og ny vin, fin olje og honning og av alt de ellers dyrket på marken. De kom også med rikelig tiende av alt.»

`Hva sier din tiende om din åndelighet og ditt gudsforhold?`