---
title:  Å adlyde
date:  09/01/2023
---

I 5 Mos tar Moses farvel med andre generasjon israelitter etter førti års vandring i villmarken. Disse budskapene ble gitt på Moab-slettene øst for Jeriko. 5 Mos er også blitt kalt «Minneboken.»

Her gjennomgår Moses Guds trofaste handlemåte med Israel. Han forteller om reisene fra Sinai-fjellet til Kadesj Barnea i utkanten av det lovede land, samt opprøret og de 40 årene de vandret om i villmarken. Han gjentok De ti bud, kravene om tienden og det sentrale lagerhuset. Men hovedtanken i 5 Mos er rådet om å adlyde Gud og få hans velsignelser. Moses fremstiller Gud som en som både kan og vil ta vare på sitt folk.

`Les 5 Mos 28,1–14. Hvilke velsignelser får folket løfte om? Men hva må de gjøre for å få dem?`

Moses var opptatt av at folket skulle forstå at Gud ønsket å gi dem store velsignelser. Hans ord: «Hvis du nå vil adlyde» viste at deres evige skjebne sto på spill. For et eksempel på det frie valg! De var hans utvalgte og hadde fått store velsignelser og løfter, men velsignelsene og løftene var ikke uten betingelser. De måtte godta dem og handle ut fra dem.

Og Gud hadde heller ikke bedt dem om noe som var for vanskelig. «Disse budene som jeg gir deg i dag, er verken ufattelige eller langt borte. De er ikke i himmelen, så du må si: ‘Hvem vil fare opp til himmelen for oss og hente dem ned, så vi kan få høre dem og leve etter dem?’ De er heller ikke på den andre siden av havet, så du må si: ‘Hvem vil dra over havet for oss og hente dem, så vi kan høre dem og leve etter dem?’ Nei, ordet er deg helt nær, i din munn og i ditt hjerte, så du kan leve etter det» (5 Mos 30,11–14).

Foruten velsignelsene var det advarsler om forbannelsene som ville komme over dem hvis de var ulydige (5 Mos 28,15–68), det vil si hvilke følger synd og opprør ville få.

`Hva betyr det for oss i dag, å "adlyde" Gud og følge anbefalingene hans?`