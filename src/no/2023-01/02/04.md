---
title:  Ære herren
date:  10/01/2023
---

Ordspråkene handler ikke så mye om rett og galt som om visdom og dårskap. Når man leser boken, ser man dårskapens farer og visdommens fordeler.

`Les Ordsp 3,1–10. Hvilke løfter får man her? Hva betyr «førstegrøden av hele din avling»?`

Gud ber oss om å sette ham først når vi forvalter våre ting, i erkjennelse av at han eier alle ting, og som tegn på vår tro på at han tar seg av oss. Men mer enn det: Han sier at hvis vi setter ham først, vil han velsigne det som blir igjen. Når vi setter ham først, er det en handling i tro og tillit som viser at vi stoler på Herren og ikke på vår egen forstand (noe som er viktig, for det skjer ofte ting vi ikke forstår).

Ingenting ansporer oss mer til å stole på Gud og hans kjærlighet, enn korset. Når du innser hva vi har fått i Jesus, ikke bare som vår Skaper (Joh 1,1–4) og opprettholder (Hebr 1,3), men også som vår frelser (Åp 5,9), er det å gi Gud førstegrøden av alt vi har, et lite offer.

«Herren gjør ikke bare krav på tienden som sin egen, men han forteller oss hvordan den skal settes av til ham. Han sier: ‘Gi Herren ære med det du eier, med førstegrøden av hele din avling’. Dette lærer ikke at vi skal bruke våre midler på oss selv og gi Herren resten, selv om det ellers skulle være en ærlig tiende. Sett av Guds del først.» – _Counsels on Stewardship_, side 81.

Gud sier at hvis vi setter ham først, skal vår «matbod fylles opp.» Men ikke som ved et mirakel, du våkner ikke en dag og oppdager at matboden plutselig er full. Nei, Bibelen er full av prinsipper om god forvaltning, nøye planlegging og økonomisk ansvar, og troskap mot det Gud ber oss gjøre, er vårt første ansvar.

`Hvordan lærer vi å stole på Gud og hans løfter i vanskelige tider når matboden ikke er full, selv om vi legger vinn på å være trofaste?`