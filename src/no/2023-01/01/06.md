---
title:  Skatt i himmelen
date:  05/01/2023
---

`«Dere skal ikke samle skatter på jorden, hvor møll og mark ødelegger, og hvor tyver bryter inn og stjeler. Men dere skal samle skatter i himmelen, der verken møll eller mark ødelegger og tyver ikke bryter inn og stjeler. For der skatten din er, vil også hjertet ditt være.» (Matt 6,19–21). Hvilke viktige sannheter snakker Jesus om her?`

Hvem har ikke lest om slike som har samlet seg store rikdommer, men så mistet dem? Verden er et ustabilt sted: krig, kriminalitet, vold, naturkatastrofer, alt kan komme på et øyeblikk og ta alt vi har arbeidet for og kanskje også det vi har tjent ærlig og redelig. Døden kommer på et øyeblikk, og så har vi likevel ikke bruk for disse tingene.

Selvfølgelig sier Skriften ikke at det er galt å være rik, men Jesus sier vi må holde det i perspektiv.

Men hva vil det si å samle skatter i himmelen? Det betyr å sette Gud og hans sak først her i livet i stedet for å la penger være viktigst. Det betyr blant annet å bruke det vi har til Guds verk for å fremme hans rike, for å arbeide for andre og være til velsignelse for andre.

F.eks.: Da Gud kalte Abram, planla han å bruke Abram og hans familie til å velsigne alle jordens familier. Gud sa til Abraham, som ble kalt «Guds venn» (Jak 2,23): «Jeg vil gjøre deg til et stort folk. Jeg vil velsigne deg og gjøre navnet ditt stort. Du skal bli til velsignelse. Jeg vil velsigne dem som velsigner deg, men den som forbanner deg, skal jeg forbanne. I deg skal alle slekter på jorden velsignes» (1 Mos 12,2–3).

«Derfor blir de som tror, velsignet sammen med den troende Abraham» (Gal 3,9). Vi får den samme utfordringen som han fikk.

«Penger har stor verdi, for det kan bli gjort mye godt med dem. I Guds barns hender er de mat til de sultne, drikke til de tørste og klær til de nakne. De er et forsvar for de undertrykte og et middel til helbredelse for de syke. Men pengene i seg selv er ikke mer verd enn sand. Bare i den grad de blir brukt til å sørge for livets nødvendigheter og til å bringe velsignelser til andre og fremme Kristi sak på jorden – bare i den grad blir de i det hele tatt verdier.» – _Ord som lever_ (2006), side 252, 253.

`«For der skatten din er, vil også hjertet ditt være» (Matt 6,21). Hvor sier hjertet ditt at skatten din er?`