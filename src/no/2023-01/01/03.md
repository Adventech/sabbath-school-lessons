---
title:  Gud eier alt
date:  02/01/2023
---

`Les Sal 50,10–12; Sal 24,1; 1 Krøn 29,13–14 og Hag 2,8. Hva er budskapet, og hva bør denne sannheten bety for oss og vårt forhold til det vi har?`

1 Krøn fra kapittel 17 viser kong Davids ønske om å bygge et hus for Gud. Han fortalte profeten Natan om ønsket, og han svarte: «Gjør alt som ligger deg på hjertet, for Gud er med deg» (1 Krøn 17,2). Men om natten kom Guds ord til Natan. Han skulle si til kongen at fordi han var en kriger, fikk han ikke bygge Guds hus. Sønnen hans skulle gjøre det i stedet. David spurte om han iallfall kunne få lage tegningene og skaffe byggematerialene. Han fikk lov til det og brukte resten av livet til å samle uthugget stein, sedertre, jern, gull, sølv og bronse. Da alt byggematerialet var samlet på byggeplassen, kalte David alle Israels ledere sammen til en seremoni med lovprisning og takk.

1 Krøn 29,13–14 er Davids offentlige bønn. Hva sa han var den egentlige kilden til alle byggematerialene som han og folket hadde brukt tid og penger på å forberede? Kort fortalt «Vi kan ikke ta æren for alle disse byggematerialene, for vi gir bare tilbake det som er ditt.»

Poenget er viktig for oss alle, men spesielt de rike. Siden Gud har skapt alt (se 1 Mos 1,1; Joh 1,3; Sal 33,6; Sal 33,9), er det egentlig han som eier alt som finnes, også det vi eier – uansett hvor hardt vi har arbeidet for det. Hadde det ikke vært for Gud og hans nåde, ville vi ikke ha hatt noe, ja vi ville ikke ha eksistert. Derfor må vi leve i erkjennelsen av at Gud er den egentlige eier av alt som er, og ved å prise og takke ham for hans godhet mot oss, kan vi ha denne sannheten for øye.

`«For hvem er jeg, og hvem er mitt folk? Skulle vi være i stand til å gi slike frivillige gaver?» (1 Krøn 29,14) Hvilke vakre prinsipper inneholder disse ordene, og hvordan gjenspeiler de den holdningen vi burde ha til Gud og det vi eier?`