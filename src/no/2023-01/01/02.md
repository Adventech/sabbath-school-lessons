---
title:  Vi tilhører guds familie
date:  01/01/2023
---

`«Derfor bøyer jeg mine knær for Far, han som har gitt navn til alt som kalles far i himmel og på jord» (Ef 3,14–15). Hvilket bilde brukes her, og hvilket håp gir det?`

Tidlig i Jesu virke sier han: «Slik skal dere da be: Vår Far i himmelen! La navnet ditt helliges» (Matt 6,9). Senere gjentar han bønnen for disiplene (Luk 11,2). Jesus ba oss kalle hans Far «Vår Far i himmelen». Da Jesus møtte Maria etter oppstandelsen, ville hun omfavne ham. «Jesus sier til henne: ‘Rør meg ikke, for jeg har ennå ikke steget opp til Far. Men gå til mine brødre og si til dem at jeg stiger opp til ham som er min Far og Far for dere, min Gud og deres Gud’» (Joh 20,17).

Siden vi har samme Far som Jesus, er han vår bror, og vi er brødre og søstre i Herren. Jesus ble med i den jordiske familien slik at vi kunne bli medlemmer av den himmelske familien. «Familien i himmelen og familien på jorden er blitt til ett.» – _Alfa og Omega_, bind 5, side 382.

`Les 2 Mos 3,10; 2 Mos 5,1; Gal 3,26 og Gal 3,29. Hva sier dette om Guds forhold til oss? Hvorfor bør det oppmuntre oss?`

Skriften betrakter oss ikke bare som et produkt av naturens lover, den lærer ikke bare at Gud eksisterer, men at han elsker oss og behandler oss så kjærlig at den ofte bruker familien som et bilde på forholdet. Enten Jesus kaller Israel «mitt folk» eller oss «Guds sønner» eller omtaler Gud som «vår Far», er poenget det samme: Gud elsker oss slik familiemedlemmer skal elske hverandre. Det er godt nytt i en verden som kan være svært fiendtlig!

`Forestill deg en verden der vi behandlet alle som vår familie. Hvordan kan vi lære å forholde oss bedre til alle mennesker som våre brødre og søstre?`