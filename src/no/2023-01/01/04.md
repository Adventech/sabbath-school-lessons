---
title:  Ressurser for guds familie
date:  03/01/2023
---

Guds største gave er Jesus Kristus, som gir oss tilgivelsens fred, nåde til hverdagen og åndelig vekst, samt håpet om evig liv.

«For så høyt har Gud elsket verden at han ga sin Sønn, den enbårne, for at hver den som tror på ham, ikke skal gå fortapt, men ha evig liv» (Joh 3,16). «Men alle som tok imot ham, dem ga han rett til å bli Guds barn, de som tror på hans navn» (Joh 1,12).

Frelse er den grunnleggende gaven, for hva annet kan Gud gi oss som ville bety noe i det lange løp uten denne gaven? Samme hva vi eier, så vil vi en dag være døde og borte, og det vil også alle som har kjent oss være, og det gode vi har gjort, vil også være glemt. Derfor må evangeliets gave, det vil si Kristus og ham korsfestet (1 Kor 2,2), stå i sentrum for alle våre tanker.

Og likevel gir Gud oss så mye mer sammen med frelsen. Jesus trøstet dem som var opptatt av mat og klær med ordene: «Søk først Guds rike og hans rettferdighet, så skal dere få alt det andre i tillegg» (Matt 6,33).

`Les Sal 23,1; Sal 37,25 og Fil 4,19. Hva sier disse versene om at Guds sørger for våre daglige behov?`

Og da Jesus snakket med disiplene sine om å dra bort, lovet han dem Den hellige ånds gave til trøst. «Dersom dere elsker meg, holder dere mine bud. Og jeg vil be min Far, og han skal gi dere en annen talsmann, som skal være hos dere for alltid: sannhetens Ånd, som verden ikke kan ta imot. For verden ser ham ikke og kjenner ham ikke. Men dere kjenner ham, for han blir hos dere og skal være i dere» (Joh 14,15–17). Og da «skal han veilede dere til hele sannheten» (Joh 16,13).

Dessuten gir Ånden også åndelige gaver til Guds barn. (Se 1 Kor 12,4–11).

Kort sagt, den Gud i hvem «vi lever, beveger oss og er til» (Apg 17,28), den Gud som «gir liv og ånde, ja, alt til alle» (Apg 17,25), har gitt oss livet, løftet om frelsen, materielle velsignelser og åndelige gaver så vi kan være til velsignelse for andre. Og uansett hvilke materielle goder, gaver eller talenter vi har blitt velsignet med, står vi i gjeld til giveren for måten vi bruker gavene.