---
title:  Den rike unge mannen
date:  14/02/2023
---

Vi vet ikke stort annet om den rike unge mannen enn at han var ung og rik. Og at han var åndelig interessert. Han kom løpende til Jesus (Mark 10,17). Han var spent på å lære om evig liv. Historien er så viktig at den er nedtegnet i alle de tre synoptiske evangeliene: Matt 19,16–22; Mark 10,17–22 og Luk 18,18–23.

`Les Matt 19,16–22. Hva mente Jesus da han sa «Vil du være helhjertet, gå da bort og selg det du eier, og gi det til de fattige. Da skal du få en skatt i himmelen. Kom så og følg meg!» (Matt 19,21)?`

Jesus ber ikke de fleste av oss om å selge alt vi har og gi pengene til de fattige. Men penger må ha vært mannens gud, og selv om Jesu svar kan virke strengt, visste han at dette var denne mannens eneste håp om frelse.

Bibelen sier at han gikk bedrøvet bort fordi han var veldig rik, noe som beviser hvor mye han tilba pengene. Han fikk tilbud om evig liv og en plass i Jesu indre krets («Kom og følg meg» – de samme ordene Jesus brukte da han kalte de tolv disiplene). Men vi hører ikke mer fra den unge mannen. Han byttet ut evigheten med sine jordiske eiendeler.

Var ikke det en forferdelig handel? For et trist eksempel på ikke å følge «forsinket tilfredsstillelse» (se forrige uke). Å velge slik denne mannen gjorde, er et bedrag, for uansett hva rikdommen kan gi oss her og nå, dør vi alle før eller siden og står overfor evigheten. Mange rike har oppdaget at rikdommen ikke ga dem den fred og lykke som de hadde håpet på. Ofte ser det ut til at det motsatte har skjedd. Det er skrevet mange biografier om hvor elendige mange rike har hatt det. En av de beste skildringene av hvor lite tilfredsstillende rikdom kan være, finner vi i Forkynnerens bok. Ett poeng trer tydelig frem der: Penger kan ikke kjøpe fred og lykke.

`«For den som vil berge sitt liv, skal miste det. Men den som mister sitt liv for min skyld og for evangeliets skyld, skal berge det. Hva gagner det et menneske om det vinner hele verden, men taper sin sjel? Og hva kan et menneske gi som vederlag for sin sjel?» (Markus 8,35–37). Hva betyr det å miste sitt liv for evangeliets skyld?`