---
title:  Sakkeus
date:  15/02/2023
---

Sakkeus var en rik jøde som hadde tjent pengene sine ved å være skatteoppkrever for romerne. For det, og fordi han og andre skatteoppkrevere krevde mer skatt enn det de egentlig skulle, var Sakkeus en hatet mann og ble kalt en «synder.»

Sakkeus bodde i Jeriko, som lå på en viktig handelsrute. Møtet mellom Sakkeus og Jesus var ingen tilfeldighet. Sakkeus var åndelig påvirket og ville gjøre noen endringer i livet. Han hadde hørt om Jesus og ville møte ham. Det må ha gått ut rykter om at gruppen Jesus reiste med, ville ankomme Jeriko den dagen. Jesus måtte gå gjennom Jeriko fra Galilea på sin siste reise til Jerusalem. Hans første ord til Sakkeus viste at Jesus visste alt om ham før han gikk inn i byen.

`Les Luk 19,1–10. Hva var forskjellene mellom denne rikmannens erfaring med Jesus og den rike unge mannens?`

Sakkeus og den rike unge mannen hadde noen ting felles. Begge var rike, begge ønsket å se Jesus, og begge ønsket evig liv. Men så er det slutt på likhetene.

Legg merke til at da Sakkeus sa at han ville gi «halvparten av alt jeg eier» (Luk 19,8) til de fattige, godtok Jesus dette som et uttrykk for sann omvendelse. Han sa ikke: Beklager, Sakkeus, men det er alt eller ingenting, slik som med den rike unge mannen. Halvparten duger ikke. Hvorfor? Trolig fordi rikdommen ikke var en gud for ham, selv om Sakkeus sikkert også likte å være rik. Og selv om vi ikke vet hva Jesus sa til ham, er Sakkeus den som først snakker om å gi penger til de fattige. Derimot måtte Jesus fortelle den rike unge mannen at han måtte oppgi alt, ellers ville det ha ødelagt ham. Som alle rike måtte Sakkeus passe seg for rikdommens farer, men han lot til å ha mer styr på tingene enn den rike unge mannen.

«Da den rike unge mannen gikk bort fra Jesus, undret disiplene seg over Jesu ord: ‘Hvor vanskelig det blir for dem som eier mye, å komme inn i Guds rike!’ Forskrekket hadde de sagt til hverandre: ‘Hvem kan da bli frelst?’ Men her hadde de et levende eksempel på sannheten i Kristi ord: ‘For mennesker er det umulig, men ikke for Gud.’ Mark 10,24; Mark 10,26; Luk 18,27. De så hvordan en rik mann ved Guds nåde kunne komme inn i gudsriket.» – Ellen G. White: _Alfa og Omega_, bind 5, side 106.