---
title:  Jesu liv og tjeneste
date:  12/02/2023
---

Tidlig i Jesu tjeneste reiste han til Nasaret i Galilea. Han var derfra, og folk der hadde hørt om hans virksomhet. Jesus gikk i synagogen på sabbaten, slik han hadde for vane. Forstanderen ga ham Jesaja-rullen og ba ham lese Skriften. Jesus leste Jes 61,1–2.

`Les Luk 4,16–19 og sammenlign med Jes 61,1–2 (se også Luk 7,19–23). Hvorfor tror du Jesus valgte nettopp dette skriftstedet? Hvorfor ble disse versene i Jesaja regnet som messianske? Hva sa de om Messias’ virke?`

De religiøse lederne hadde oversett profetiene som talte om en lidende Messias og hadde misbrukt dem som pekte på storheten ved hans annet komme. Derfor trodde folk flest på den falske ideen om at Messias skulle befri Israel for romerne som undertrykket dem. Det må ha vært et sjokk da Messias’ programerklæring kom fra Jes 61,1–2.

Skruppelløse tjenestemenn som skatteoppkrevere, forretningsfolk og til og med naboene så gjerne ned på fattigfolk. Folk flest trodde at fattigdom var Guds forbannelse og at de fattiges sørgelige tilstand var deres egen skyld. Derfor var det få som brydde seg om dem.

Men Jesu kjærlighet til de fattige var et av de beste bevisene på at han var Messias, noe vi ser av hans svar på døperen Johannes’ spørsmål om ham som Messias (se Matt 11,1–6). «Som det var med Jesu disipler, forstod heller ikke døperen Johannes Kristi rikes natur. Han ventet at Jesus skulle overta Davids trone, men etter som tiden gikk, og Jesus ikke gjorde noe krav på kongelig autoritet, ble Johannes forvirret og urolig.» – Ellen G. White: _Alfa og Omega_, bind 4, side 180.

`«En gudsdyrkelse som er ren og feilfri for Gud, vår Far, er å hjelpe enker og foreldreløse barn i deres nød, og ikke la seg flekke til av verden» (Jak 1,27). Hvordan bør dette verset hjelpe oss med våre religiøse prioriteringer?`