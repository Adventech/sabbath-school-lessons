---
title:  Mot disse mine minste
date:  11/02/2023
---

### Bakgrunnsstoff
Luk 4,16–19, Jes 62,1–2, 5 Mos 15,11, Matt 19,16–22, Luk 19,1–10, Job 29,12–16

> <p>Minnevers</p>
> Så skal kongen si til dem på sin høyre side: ‘Kom hit, dere som er velsignet av min Far, og ta i arv det riket som er gjort i stand for dere fra verdens grunnvoll ble lagt’ (Matt 25,34).

Bibelen taler ofte om de fremmede, de farløse og enkene. Det kan være dem Jesus omtalte som «disse mine minste» (Matt 25,40).

Hvem er disse menneskene i dag? De fremmede på bibelsk tid var slike som måtte forlate hjemlandet, kanskje på grunn av krig eller hungersnød. I vår tid kan det være de millioner av flyktninger som lider nød på grunn av omstendigheter de ikke selv har valgt.

Farløse er barn som har mistet far i krig, ulykke eller sykdom. Det kan også være dem med fedre i fengsel eller på annen måte fraværende. Dette er et stort arbeidsfelt.

Enkene er de som har mistet ektefellen av samme grunn som de farløse. Mange er enslige forsørgere og trenger den hjelpen kirken kan gi.

Siden vi er Guds forvaltere, er det ikke bare et alternativ å hjelpe de fattige. Det er å følge Jesu eksempel og adlyde hans befalinger.