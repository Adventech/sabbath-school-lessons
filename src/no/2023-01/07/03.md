---
title:  Gud hjelper de fattige
date:  13/02/2023
---

Bibelens forfattere sier mye om hvordan Gud hjelper de fattige, de fremmede, enkene og de farløse. Vi har opptegnelser om dette helt tilbake til Sinai-fjellet. «I seks år skal du så til jorden din og høste avlingen av den. Men i det sjuende året skal du la den ligge brakk og hvile, for at de fattige i folket ditt kan livnære seg av den. Og det som blir igjen, kan villdyrene ete. Det samme skal du gjøre med vinmarkene og oliventrærne dine» (2 Mos 23,10–11).

`Les 3 Mos 23,22 og 5 Mos 15,11. Hvilke prinsipper kan vi ta med fra disse versene selv om sammenhengen kan være ulik vårt liv i dag?`

«Bror» viser til andre israelitter eller trosfeller. Vi tenker også på dem som de verdige fattige eller «disse mine minste.» Salmene sier hvordan vi skal behandle dem som lider nød. «Hjelp svake og farløse til deres rett, frikjenn hjelpeløse og fattigfolk, berg fattige og svake, fri dem fra de lovløses hånd!» (Sal 82,3–4). Versene gjelder ikke bare å gi mat.

Det er også løfter til dem som hjelper nødstedte. «Den som gir til de fattige, lider aldri nød» (Ordsp 28,27). «Når en konge dømmer de fattige rettferdig, står tronen hans støtt for alltid» (Ordsp 29,14). Og kong David sa: «Salig er den som har omsorg for de svake. På ulykkesdagen frir Herren ham ut» (Sal 41,2). Dette hadde alltid vært en prioritet i det gamle Israel, selv om det til tider ble tapt av syne.

I nyere tid, og spesielt i England under påvirkning av det som har blitt kjent som «sosialdarwinismen», mente mange at det ikke var noe moralsk imperativ å hjelpe de fattige, og at det var galt å gjøre det. I stedet skulle naturkreftene herske, der de sterke overlever på bekostning av de svake. Sosialdarwinistene mente det ville være til skade for samfunnet å hjelpe de fattige og de syke, for hvis de formerte seg, ville de bare svekke nasjonen som helhet. Denne tankegangen var en logisk slutning av troen på evolusjon og den falske fortellingen den forkynner.

`Hvordan burde evangeliet, det at Kristus døde for alle, påvirke vår behandling av andre, samme hvem de er?`