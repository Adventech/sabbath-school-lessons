---
title:  Den rike tåpen
date:  05/03/2023
---

`Les Luk 12,16–21. Hva er budskapet til oss her? Hvilken irettesettelse ga Herren denne mannen, og hva bør det si oss om vår holdning til det vi eier?`

Budskapet omfatter også hva man ikke skal gjøre når man blir pensjonist. Så hvis man slutter å jobbe for å bruke det man har på seg selv, bør man legge seg denne historien på sinne. Problemet er ikke hardt arbeid eller rikdom, spesielt når man blir eldre og kanskje enda rikere. Problemet er holdningen. Ordene «Slå deg til ro, min sjel, spis, drikk og vær glad» (Luk 12,19) er problemets kjerne.

«Denne mannen hadde ikke noe høyere mål enn dyrene som en vakker dag går til grunne. Han levde som om det ikke fantes noen Gud eller noen himmel, eller noe liv etter dette. Han levde som om alt han eide helt og holdent var hans eget, slik at han ikke sto i gjeld til noen, verken Gud eller mennesker.» – Ellen G. White: _Ord som lever_ (2006), side 179, 180. Hvis vi bare tenker på oss selv og er blinde for andres behov og Guds sak i denne perioden av livet, følger vi den rike tåpens eksempel. Ingenting i lignelsen tyder på at mannen var lat eller uærlig. Problemet var hans bruk av det Gud hadde betrodd ham. Vi vet ikke hvilken dag vi dør, så vi bør alltid være forberedt på det ved å leve etter Guds vilje og ikke et liv i selvopptatthet.

I Bibelen går man ut fra at man arbeider og er produktiv så lenge som mulig. F.eks. tror mange at forfatterne av de store profetiske bøkene Daniel og Åpenbaringen var i 80-årene da de avsluttet arbeidet sitt. Den gang var levealderen ca. 50 år. Ellen G. White ga ut noen av sine mest kjente og elskede bøker, som Slektenes håp, etter hun var ca. 70 år. Så lenge vi holder oss friske, bør vi ikke slutte å være produktive, men gjøre noe godt.

Jesus rådet de som ventet på hans annet komme til ikke bare å vente, men å fortsette å arbeide (Matt 24,44–46).

`Hvordan kan vi uansett alder og rikdom unngå å gå i den fellen mannen her gikk i? Spør deg selv: «Hva lever jeg for?»`