---
title:  Begynn med egne behov
date:  07/03/2023
---

I gammeltestamentlig tid var mange israelitter bønder og gjetere. Derfor ble noen av Guds velsignelser uttalt på bondespråk. F.eks., i Ordsp 3,9–10 sier Gud at hvis vi er økonomisk trofaste med ham, vil vår «matbod fylles opp» [NKJV: låve]. Det er ikke mange kristne som har en låve i dag. Så vi forstår at Gud vil velsigne vårt arbeid hvis vi er villige til å følge og adlyde ham.

`Les Ordsp 27,23–27. Hvordan vil du tolke «Merk deg hvordan sauene ser ut» for vår tids kristne?`

Bibelen advarer mot at de rike skal tråkke på de fattige, eller være grådige med sin rikdom, men Skriften fordømmer ikke rikdom eller folks forsøk på å skaffe seg rikdom, forutsatt at de ikke gjør det uærlig eller ved å undertrykke andre. Versene for i dag tyder på at vi bør være flittige så vi kan ha nok til oss selv og familien. «Du har geitemelk nok til å fø deg selv og ditt hus og livsopphold for tjenestejentene» (Ordsp 27,27).

Hvordan bør vi skrive om dette verset i dag? Kanskje kan vi si: «Se over dine regnskaper og finn ut hvordan du ligger an økonomisk.» Eller «Lag et regneark og finn ut om det er balanse mellom utgifter og inntekter.» Fra tid til annen i dine yrkesaktive år vil det være nyttig å gjennomgå testamentet ditt eller andre dokumenter og dine nåværende eiendeler og oppdatere dem etter behov. Dokumenter som testamenter settes opp tidlig som et vern mot altfor tidlig død, eller om du av helsemessige årsaker ikke kan avgjøre hva som skal gjøres med dine ting. Tanken er å planlegge hva som vil skje med dine ting når de ikke lenger er dine.

Kort sagt, god forvaltning av det Gud har velsignet oss med handler ikke bare om det vi har mens vi lever, men også hva som skjer når vi er borte – for med mindre Herren kommer tilbake i vår levetid, vil vi en dag være borte mens våre materielle eiendeler, enten det er lite eller mye, blir igjen. Derfor er det opp til oss nå å sørge for at det vi har blitt velsignet med, kan bli til velsignelse for andre og Guds verks fremme.

`«For rikdom varer ikke evig» (Ordsp 27,24). Hvorfor er det viktig å ha denne tanken klart for oss?`