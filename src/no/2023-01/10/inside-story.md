---
title:  Misjonsfortelling
date:  10/03/2023
---

#### Byggearbeid frelser

_Eustace A. Penniecook, Rwanda_

En drøm gikk i oppfyllelse. Håpet hadde lenge vært å kunne åpne en skole i Rwanda der vi kunne utdanne leger og sykepleiere, ikke bare til å kurere sykdom, men til å føre folk til den store legen, Jesus Kristus. Med hjelp av et 13. sabbats offer reiste bygningene seg på adventistenes universitet i Sentral-Afrika, i utkanten av Rwandas hovedstad Kigali. Over 300 bygningsarbeidere la golv og satte opp vegger og tak.

Men før hamring og saging fylte morgenluften, steg det lovsang fra det store anleggsområdet. Bygningsarbeiderne priste Gud sammen med studentene.

Flere av teologistudentene hadde vært så spente på den nye medisinerskolen at de ville den skulle begynne å vinne sjeler for Herren allerede før den åpnet. Så de inviterte bygningsarbeiderne til salmesang, bibellesning og bønn hver morgen.

Først kom det bare noen få, men etter hvert kom stadig flere. Sjefene så hvor interessert de var i morgenandaktene så de ga dem tid til å synge og lære om Bibelen. Etter som månedene gikk, begynte teologistudentene å se seg om etter bygningsarbeidere som ville vite mer om Jesus. «Vet dere at denne medisinerskolen blir bygd så fremtidig helsepersonell kan lede mennesker til Jesus?» Bygningsarbeiderne ble forundret da de hørte det. De begynte å komme tidligere om morgenen for å få høre Guds Ord.

«Evangeliets gode nyhet er at Jesus kom for å dø for deg. Denne medisinerskolen skal gjøre flere oppmerksom på det», sa teologistudentene.

Endelig sto skolen ferdig. Ved innvielsen overga 27 bygningsarbeidere seg til Jesus. 18 kvinner og ni menn som hadde kommet til morgenmøtene, bestemte seg for å leve for Jesus.

«Tenk på det», sa Emile, studentpastoren som ledet teologistudentenes morgenandakter. «Her forvandles liv allerede, og studentene har ennå ikke kommet til medisinerstudiet.»

Det er plass til 35 medisinstudenter på adventistenes universitet i Sentral-Afrika etter første byggetrinn. Nå kommer lærere fra hele verden for å undervise unge mennesker for et liv i tjeneste her utenfor Kigali i Rwanda. Takk for offeret dette kvartalet som vil bidra til å bygge hus til de nye lærerne.

Av Eustace A. Penniecook, misjonær fra Costa Rica og lærer på det nye medisinstudiet.

Last ned bilder fra Facebook: bit.ly/fb-mq.