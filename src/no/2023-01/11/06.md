---
title:  Når ingen kan kjøpe eller selge
date:  16/03/2023
---

Bibelen tegner et smertefullt bilde av verden før Jesu annet komme. Daniel snakker om «en trengselstid som det ikke har vært maken til fra folkeslag oppsto og helt til den tiden» (Dan 12,1). Det har vært store trengselstider før, så det han sikter til, må være riktig ille.

Åpenbaringen peker også på vanskelige tider før Kristi gjenkomst.

`Les Åp 13,11–17. Hvordan henger økonomiske forhold sammen med forfølgelsen i endens tid?`

Får du ikke kjøpe eller selge? Hvor mye av livet dreier seg om kjøp og salg? Jobben vår er på en måte å selge vår tid og våre evner og varer til dem som vil kjøpe dem. Ikke å kunne kjøpe eller selge betyr at man praktisk talt ikke kan fungere i samfunnet. Presset på de trofaste vil bli enormt. Og jo mer penger du har, desto mer vil du ha investert i denne verden, iallfall når det gjelder materielle eiendeler, og så vil presset for å innordne seg bli enda sterkere.

Så hvordan forbereder vi oss? Vi forbereder oss nå ved å sørge for at vi ved Guds nåde ikke er slaver av pengene våre og verdens ting. Hvis vi ikke er bundet til dem nå, vil vi ikke være det når vi må gi avkall på dem for å være trofaste.

`Les 5 Mos 14,22–23. Hva skulle Guds folk gjøre med sin avling hvert år? Hvorfor ba Gud dem om dette?`

En av grunnene til at Gud opprettet tiendesystemet var «for at du kan lære å frykte Herren din Gud alle dine dager» (5 Mos 14,23). I den poetiske parallellismen i Sal 31,20 ser vi at frykt er synonymt med tillit.

De parallelle linjene viser oss at å frykte Gud er å stole på ham. Derfor forstår vi at Gud opprettet tiendesystemet for å beskytte oss mot selvopptatthet og for å oppmuntre oss til å stole på at han sørger for oss. Selv om det å være tro i tiendebetaling ikke er noen garanti for at folk vil være trofaste til siste slutt, skaper nok de som ikke er trofaste i tiende, problemer for seg selv.