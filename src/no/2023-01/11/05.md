---
title:  Prioriteringer
date:  15/03/2023
---

Jesu lignelser og læresetninger, historiene om bibelske personer og Ellen G. Whites råd viser at vi ikke kan overgi oss halvveis til Kristus. Enten er vi på hans side, eller vi er det ikke.

På spørsmål om hvilket bud som var det største, svarte Jesus: «Du skal elske Herren din Gud av hele ditt hjerte og av hele din sjel og av hele ditt sinn og av all din kraft» (Mark 12,30). Når vi gir alt til Kristus, er det ikke noe tilbake til en annen mester. Sånn er det. Slik må det være.

`Les Matt 6,24. Hvordan har du opplevd sannheten i disse ordene?`

Jesus sa ikke at det var vanskelig å tjene både Gud og pengene, eller at du måtte passe på hvordan du tjente begge. Han sa at det ikke lar seg gjøre. Punktum. Denne tanken burde skremme oss litt (Fil 2,12).

`Les 1 Joh 2,15–17. Hvor ser vi disse tre tingene, og hvorfor er faren ved dem iblant mer lumsk enn vi er klar over?`

Ikke rart at Paulus skrev: «La sinnet være vendt mot det som er der oppe, ikke mot det som er på jorden» (Kol 3,2). Det er lettere sagt enn gjort, for verdens ting møter oss hver dag. «Alt som er i verden», er forlokkende, vi fristes til umiddelbar tilfredsstillelse. Har ikke selv trofaste kristne følt kjærlighet til «det som er i verden»? Selv om vi vet at det hele en dag vil ta slutt, føler vi oss vel likevel tiltrukket? Men heldigvis behøver vi ikke å la det trekke oss bort fra Gud.

`Les 2 Pet 3,10–14. Hvordan bør dette påvirke vårt liv, også hva vi gjør med ressursene våre?`