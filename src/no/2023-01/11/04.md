---
title:  På tide å forenkle?
date:  14/03/2023
---

Hva bør syvendedags adventistkristne gjøre i vanskelige tider? Går vi i overlevelsesmodus? Nei, det motsatte. Siden vi vet at verdens ende og Kristi annet komme er nær, vil vi bruke det vi har til å utbre evangeliet og fortelle hva Gud har forberedt for dem som elsker ham. Vi vet at en dag snart vil alt her på jorden bli brent opp.

`Les 2 Pet 3,3–12. Hva innebærer dette?`

Guds Ord sier ikke at Gud sender flyttebiler for å frakte tingene våre til himmelen. Det hele skal brenne opp i verdensbrannen når alle spor av synd og ondskap (unntatt arrene på Kristi hender) blir utryddet for alltid.

Så hva skal vi med tingene våre? «Det er nå våre brødre burde få færre eiendeler i stedet for flere. Vi skal snart til et bedre land. Så la oss ikke være jordbeboere, men gjøre alt så kompakt som mulig.» – Ellen G. White: _Counsels on Stewardship_, side 59.

Hun skrev dette for over hundre år siden, men prinsippet gjelder stadig: det haster alltid, for livet er kort. Hva er vel 60, 80 eller 100 år (hvis genene er gode og du lever sunt) mot evigheten? Livet kan ta slutt før du er ferdig med ukens studium, og det neste du vet, er Jesu annet komme.

Som syvendedags adventistkristne må vi leve i evighetens lys. Ja, vi må gjøre vårt beste for å forsørge oss selv og familien, og hvis vi har blitt velsignet med rikdom, kan vi gjerne nyte den nå, bare vi er rause mot dem som har lite. Men vi må huske at det vi samler her, er flyktig og kan ødelegge vårt åndsliv hvis vi ikke er forsiktige.

`Hvordan ville du leve annerledes hvis du visste at Jesus ville komme innen ti år? Eller fem år? Eller tre?`