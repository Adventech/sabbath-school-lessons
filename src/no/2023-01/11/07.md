---
title:  Til ettertanke
date:  17/03/2023
---

Ingenting i Bibelen advarer mot rikdom, men det er heller ingenting i Bibelen som sier at rikdom øker ens åndelige engasjement. Det motsatte er faren. «Pengekjærhet, jakten etter rikdom, er den gylne lenken som binder dem til Satan.» – Ellen G. White: _Veien til Kristus_, side 50.

Siden den første kristne tid har ingen kirke hatt del i slike rikdommer som kirken i mange land i verden nyter godt av i dag. Spørsmålet er: Til hvilken pris? Slik velstand må da påvirke vår åndelighet – og ikke til det bedre. Hvordan skulle den kunne det? Når har rikdom og materiell overflod fostret dyder som selvfornektelse og selvoppofrelse? Kan det å komme hjem til et stappfullt kjøleskap og eie en eller to biler, ta årlige ferier, handle på nettet og ha det siste innen datamaskiner og smarttelefoner gjøre det lettere å unngå å elske verden eller det som er i verden? Mange av våre medlemmer har ikke slik luksus, men mange har det, og med fare for sin sjel. Nå er det ikke snakk om de «rike» i betydningen millionærer. De vet iallfall at de er rike, og de kan følge (hvis de velger det) de bibelske advarslene som er gitt til dem. Vi snakker om mange i middelklassen som – med sine smarttelefoner, iMac-er, klimaanlegg og SUV-er – lures til å tro at siden de bare er «middelklasse», står de ikke i fare for å bli åndelig forført av sin egen velstand. Det er derfor tienden kan være en sterk åndelig motgift mot rikdommens farer, også for dem som ikke er spesielt «rike».

**Spørsmål til drøftelse**

`Hvorfor må vi være forsiktige med vår holdning til penger og rikdom selv om vi ikke er rike etter verdens målestokk?`

`Hva kan vi gjøre foruten å betale tiende som kan hjelpe oss så vi ikke blir for fanget av denne verdens ting?`

`Hva ville skje med deg i morgen hvis du plutselig ikke kunne kjøpe eller selge fordi du er blant dem som «holder seg til Guds bud og troen på Jesus» (Åp 14,12)? Hvordan ville det gå med din tro?`