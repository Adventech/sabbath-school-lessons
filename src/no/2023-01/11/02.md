---
title:  Sette gud først
date:  12/03/2023
---

`Les 2 Krøn 20,1–22. Hvilke åndelige prinsipper inneholder denne historien, uansett hva vi kjemper med?`

Mot slutten av Josjafats regjeringstid ble Juda invadert. Josjafat var en modig og tapper mann. I årevis hadde han forbedret hæren og de befestede byene. Han var godt forberedt til å møte nesten enhver fiende, men i denne krisen satte han ikke sin lit til sin egen styrke, men Guds kraft. Han satte seg fore å søke Herren, og han utropte en faste i hele Juda. Folket samlet seg i templets forgård, slik Salomo hadde bedt om at de ville når det var fare på ferde. Alle mennene i Juda kom frem for Gud med kone og barn. De ba Gud forvirre fienden så hans navn måtte bli herliggjort. Da ba kongen: «Vi står maktesløse overfor denne store styrken som kommer mot oss. Vi vet ikke hva vi skal gjøre; men våre øyne er vendt mot deg» (2 Krøn 20,12).

Da de hadde overgitt seg til Gud, kom Herrens Ånd over en Guds mann som sa: «Vær ikke redde og mist ikke motet av denne store styrken; for dette er ikke deres kamp, men Guds ... Men det er ikke dere som skal kjempe denne gangen. Dere skal bare stille dere opp og bli stående, så skal dere se hvordan Herren frelser dere» (2 Krøn 20,15–17).

Neste morgen samlet kongen folket, og levitt-koret ledet ut i sang til Guds pris. Så formante kongen folket: «Vær tro mot Herren deres Gud, så skal dere stå støtt! Vær tro mot profetene hans, så skal dere ha lykken med dere!» (2 Krøn 20,20). Så begynte koret å synge, og fiendene utryddet hverandre. «Ingen hadde sluppet unna» (2 Krøn 20,24). Det tok Judas menn tre dager bare å samle opp krigsbyttet, og den fjerde dagen vendte de tilbake til Jerusalem og sang mens de gikk.

Den Gud som utfridde dem, er den samme Gud som vi elsker og tilber, og hans kraft er like stor i dag som den gang. Utfordringen for oss er å stole på ham og hans ledelse.

`Les 2 Krøn 20,20–21. Hvilken spesiell betydning bør denne teksten ha for syvendedags adventister?`