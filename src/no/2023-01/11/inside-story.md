---
title:  Misjonsfortelling
date:  17/03/2023
---

#### Skole bygget på bønn

_Cesiah Y. Pimentel de Penniecook, Rwanda_

Dette er historien om en drøm som gikk i oppfyllelse. I 2016 ble det tatt opp et 13. sabbats offer for å starte et medisinerstudium ved adventistenes universitet i Kigali i Rwanda. Adventister over hele divisjonen hadde drømt om en slik skole i årevis, for behovet for legehjelp var stort.

Men prosjektet møtte mange hindringer. Ville det noen gang bli realisert? Gud skaffet midler fra medlemmer over hele divisjonen, og senere hele verden. Dr. Eustace A. Penniecook fra Costa Rica ble bedt om å lede skolen, og hele familien flyttet til Rwanda. Men mye sto igjen: oppfylle forskrifter, lage et pensum, samordne byggearbeidet og finne møbler, utstyr, lærere og annet personale.

Bønn ble en hjørnestein i prosjektet. Medlemmer i divisjonen og hele verden ba. I Costa Rica og Mexico ble det startet en bønnegruppe på nettet. De møttes da klokken var 3 i Rwanda. Ikkeadventister ba også. En dag kom et ikke-adventistpar til byggeplassen. «Vi venter på at skolen skal åpne så vi kan sende vår datter hit», sa faren. «Vi har en bønnegruppe for skolen og vet at Gud vil la denne institusjonen få utvikle unge sinn.»

Endelig var alt klart, og skolen ble åpnet 2. september 2019. Så kom korona. Viktig utstyr ble forsinket bak stengte grenser. Men så grep Gud inn, og vi fikk spesialtillatelse til å få inn utstyret. Etter to nedstengninger i Rwanda kunne statens inspektører endelig besøke skolen og godkjenne den. Skolen var klar til å ta imot sitt første elevkull i januar 2021. Unge mennesker med kvalifikasjoner ble funnet i alle unionene i divisjonen.

En ny nedstengning forsinket oppstarten av undervisningen. Utenlandske studenter ble bedt om å bli hjemme inntil videre, men fire var allerede på vei til Rwanda og kunne ikke avlyse reisen. De måtte tilbringe nedstengningen i Rwanda, langt fra sine hjem i Sør-Sudan, Etiopia, Kamerun og Liberia.

Ukene gikk langsomt, men endelig åpnet skolen 8. mars 2021. I dag er medisinerskolen i full drift. Den har fremdeles utfordringer, men lederne er overbevist om at Gud har styr på tingene.

Takk for offeret 13. sabbat som bidro til å bygge adventistenes medisinerskole i Rwanda. En del av offeret dette kvartalet går til hjem for nye ansatte ved skolen. Takk for deres bønner og for at dere vil gi et godt offer neste sabbat. En fjerdedel av offeret går direkte til å hjelpe seks prosjekter i fem land i Den østsentralafrikanske divisjon.

Last ned bilder fra Facebook: bit.ly/fb-mq.