---
title:  Stol på Gud, ikke dine egne ressurser
date:  13/03/2023
---

Kong David burde ha visst bedre. Av vennen Jonatans erfaring burde han ha visst at når du er i paktsforhold med Gud, spiller det ingen rolle om du har få eller mange menn: Gud kan gi deg seieren. I 1 Sam 14,1–23 forteller Bibelen om hvordan Sauls sønn Jonatan og våpendrageren hans beseiret en hel garnison av filistere – med Guds hjelp. Men til tross for denne og mange andre erfaringer i Guds folks historie lot han seg friste av Satan til å stole på sin egen makt og kløkt da vanskelighetene tårnet seg opp.

`Les 1 Krøn 21,1–14. Hvorfor bestemte David seg for å telle Israel eller soldatene sine? Hvorfor rådet hærføreren Joab ham fra det?`

Legg merke til at det var Satans idé å telle soldatene. Han fristet David til å stole på sin egen styrke i stedet for å sette sin lit til Guds forsyn. Joab prøvde å overtale David til ikke å telle Israel fordi han hadde sett at Gud arbeidet for Israel, men David forlangte at det skulle gjøres. Det førte til ulykke for nasjonen.

Ingen har noen gang stolt på Gud forgjeves. Forbered deg når du kjemper for Herren. Forbered deg godt. Britenes Oliver Cromwell (1599–1658) skal ha sagt dette før et slag: «Sett deres lit til Gud, mine menn, og hold kruttet tørt!» Med andre ord: Gjør alt for å lykkes, men vit at bare Gud kan gi deg seier.

I vår tid er det fristende å stole på myndighetene eller bankkontoen, men i alle kriser som er nevnt i Bibelen der folket stolte på Gud, æret han deres tillit og hjalp dem.

Vi burde bruke tiden til å komme overens med Gud, bli gjeldfrie og være rause med det vi har fått. Har vi trengt Gud før, så trenger vi ham iallfall nå.

`Hvordan finner vi den rette balansen mellom f.eks. å gjøre det vi kan for å trygge vår økonomi og stole på Herren i alle ting?`