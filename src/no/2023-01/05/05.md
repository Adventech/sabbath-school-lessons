---
title:  Kausjon og bli rik fort-opplegg
date:  01/02/2023
---

Bibelen er tydelig på at Gud ikke vil at hans barn skal ta på seg ansvaret for andres gjeld. I Ordspråkene har Gud advart mot kausjon – det vil si å være garantist for en annen person.

`Les Ordsp 6,1–5; Ordsp 17,18 og Ordsp 22,26. Hva er budskapet?`

Kausjon blir brukt når en med dårlig kreditt søker lån og ikke får lånet. Långiveren sier da at hvis han eller hun får en kredittverdig venn til å garantere for lånet, vil banken innvilge det og holde vedkommende ansvarlig i tilfelle mislighold.

Kanskje kommer et menighetsmedlem og ber deg om å kausjonere. Du bør svare: «Bibelen sier at jeg ikke må gjøre det.» Gud vil vi skal være hjelpsomme mot dem som trenger det, men vi bør ikke ta ansvar for deres gjeld.

Noen tenåringer ber foreldrene om å garantere for kjøp av den første bilen deres. Eller eldre voksne barn ber foreldre om å kausjonere for et forretningslån. Det samme svaret gjelder. Det er riktig å hjelpe andre hvis det er et reelt behov, men ikke å kausjonere for gjeld. 75 prosent av alle kausjonister må punge ut!

`Les Ordsp 28,20 og 1 Tim 6,9–10. Hva er advarselen?`

Bli rik fort-ordninger er en annen felle. De fører nesten alltid til økonomisk ruin for dem som blir lurt av dem. Når det høres for godt ut til å være sant, så er det nok det. Mange mennesker lider både følelsesmessig og økonomisk skade. En ekstra tragedie med disse utspekulerte planene er at folk ofte har måttet låne penger for i det hele tatt å bli med på oppleggene. Mange har fått ødelagt både familien og eget liv av bli rik i en fei-opplegg som bare gjør svindlerne som lager dem rike på bekostning av dem som går i fellen deres. Når en venn, eller en du er glad i, prøver å få deg med på et av disse oppleggene, så løp din vei. Ikke gå. Løp så fort du kan.