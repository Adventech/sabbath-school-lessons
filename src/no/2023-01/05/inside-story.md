---
title:  Misjonsfortelling
date:  03/02/2023
---

#### Guds tid

_Godwin K. Lekundayo, Tanzania_

Som distriktspastor oppdaget jeg Guds syn på tid. Jeg holdt en treukers møteserie i Tanzania. Vi hadde valgt den tørre årstiden for møtene i Moshi ved foten av Kilimanjaro. Men etter en uke kom regnet. Jeg foreslo at vi skulle utsette resten av møtene. Men formannen for møtekomiteen nektet. «Vi ba om møtene i god tid, og Gud hørte våre bønner og visste at regnet ville komme.» «Så hva gjør vi, det styrter jo ned?» sa jeg.

«Vi må ha tro på at Gud passer tiden for møtene», sa han. «La oss be om at det ikke vil regne fra 15:30 til 18:30.» Slik kunne folk komme seg til og fra møtene som begynte kl. 16 og endte kl. 18. Jeg hadde mine tvil om en slik bønn, men slik ble det.

Neste dag øste regnet ned. Det fortsatte til ut på ettermiddagen. Men presis kl. 15:30 holdt det opp. Møtet startet kl. 16, og jeg talte til kl. 18. Regnet begynte igjen kl. 18:30. Dette skjemaet fulgte været i to uker. Regnet pøste ned til kl. 15:30, stoppet og begynte igjen kl. 18:30.

På sabbaten gikk det opp for oss at vi hadde glemt å be Gud stoppe regnet til møtene våre. Men Gud kjenner vår svakhet, og det regnet ikke mellom kl. 9 og 12. Den siste sabbaten døpte jeg tolv personer. Da den siste steg opp av vannet, begynte det å regne. «Du er virkelig velsignet», sa jeg. «Du er døpt både i elvevann og i vann fra himmelen.»

Opplevelsen lærte meg at Gud holder tiden, og han forventer at vi også passer tiden og bruker den godt. Paulus sier: «Pass derfor nøye på hvordan dere lever, ikke som ukloke mennesker, men som kloke, så dere bruker den dyrebare tiden godt» (Ef 5,15–16).

Hvis jeg hadde talt for lenge, ville folk ha vært nødt til å gå hjem i regnet. Noen kunne ha blitt syke eller holdt seg borte. Det er viktig å passe tiden. La oss be: «Lær oss å telle våre dager så vi kan få visdom i hjertet!» (Sal 90,12).

Takk for at dere gir til de seks misjonsprosjektene i Den østsentralafrikanske divisjon i rette tid 13. sabbat, deriblant det sårt trengte flerbruksbygget på universitetet i Arusha i Tanzania.

Av Godwin K. Lekundayo, leder for Nord-Tanzania-unionen. Se en kort YouTube-video om Pastor Godwin på: bit.ly/Godwin-time.

Last ned bilder fra Facebook: bit.ly/fb-mq.