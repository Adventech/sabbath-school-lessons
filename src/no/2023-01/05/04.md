---
title:  Hvordan bli av med gjeld
date:  31/01/2023
---

`Les Ordsp 22,7. Hvordan er vi långiverens slave?`

Hva kan gjøres for å unnslippe? Hvis du har gjeld, vil følgende oversikt hjelpe deg med å starte prosessen med å bli kvitt gjelden. Planen er enkel. Den har ett premiss og tre trinn.

Premisset er en forpliktelse overfor Gud om trofast å gi tilbake hans hellige tiende for å få tilgang til hans visdom og velsignelse. Han vil gjerne velsigne dem som adlyder ham.

Trinn ett er å erklære et moratorium på ny gjeld: ikke mer handling på kreditt. Hvis du ikke låner penger, kan du ikke sette deg i gjeld. Låner du ikke mer, blir ikke gjelden større.

Trinn to er å inngå en pakt med Gud om at du vil betale ned gjelden din så raskt som mulig, etter som han velsigner deg. Bruk pengene til å redusere gjeld når Gud velsigner deg økonomisk, ikke til å kjøpe mer. Dette trinnet er det viktigste. Når folk flest får uventede penger, bruker de dem. Ikke gjør det, bruk det til å redusere gjelden.

Trinn tre er den praktiske delen. Lag en liste over all din gjeld, fra den største til den minste, i fallende rekkefølge. For de fleste står boliglånet øverst på listen, og et kredittkort eller privat gjeld er nederst. Begynn med å betale minst minimumsbeløpet på hver av gjeldspostene dine på månedlig basis. Deretter dobler eller øker du betalingen som best du kan på gjelden nederst på listen. Du vil bli gledelig overrasket over hvor fort du kan eliminere den minste gjelden. Bruk så de pengene du betalte på den nederste gjelden til å øke grunnbetalingen på den neste gjelden ettersom du arbeider deg oppover listen. Ettersom du blir ferdig med gjelden til høy rente, frigjør du overraskende mye penger du kan sette i den neste gjelden.

Gud vil ikke at vi skal ha gjeld. Når pakten er inngått, oppdager mange at Gud velsigner dem på uventet vis, og gjelden faller raskere enn forventet. Ved å følge disse tre enkle skrittene har mange blitt gjeldfrie. Det kan du også! Setter du Gud først, vil du motta hans visdom og velsignelse til å administrere det han har betrodd deg.

`«La ikke kjærlighet til penger styre livet, men nøy dere med det dere har. For Gud har sagt: Jeg svikter deg ikke og forlater deg ikke» (Hebr 13,5). Hvordan kan folk som anvender disse ordene unngå å sette seg i gjeld?`