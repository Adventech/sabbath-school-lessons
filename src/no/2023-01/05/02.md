---
title:  Gjeldsproblemene
date:  29/01/2023
---

`Les 5 Mos 28,1–2; 5 Mos 28,12. Hva er Guds ideal for sine barn når det gjelder gjeld? Hvordan kan de nå idealet? Hvilke prinsipper kan vi anvende på vår egen sammenheng enda denne er veldig ulik vår?`

Det er tre hovedårsaker til at folk kommer i økonomiske vanskeligheter. De er nevnt i rekkefølge etter høyeste frekvens.

Den første er uvitenhet. Mange er økonomiske analfabeter. De har aldri vært utsatt for verken bibelske eller sekulære prinsipper for pengeforvaltning. Men det finnes håp! Dette studiet gir en kort oversikt over disse prinsippene og hvordan de skal anvendes.

Den andre årsaken til økonomiske problemer er griskhet, eller egoisme. Takket være reklamen og personlige lyster lever folk over evne. De vil ikke bo i, kjøre eller kle seg i det de faktisk har råd til. Mange føler også at de er altfor fattige til å betale tiende. Dermed lever de uten den visdom og velsignelse Gud har lovet (se Mal 3,10–11; Matt 6,33). Det er håp for dem, men det forutsetter omvendelse – og en tilfredshetens ånd.

Den tredje årsaken til at folk har økonomiske problemer, er uheldige omstendigheter. De kan ha opplevd en alvorlig sykdom uten nok forsikring (USA). En ødeland av en ektefelle kan ha sviktet dem. En naturkatastrofe kan ha ødelagt eiendelene deres. Eller de kan være født og oppvokst i dyp fattigdom. Det er håp for dem også. Veien er vanskeligere, men problemene kan overvinnes. De kan finne støtte hos kristne venner; råd og/eller hjelp fra gudfryktige rådgivere; hardt arbeid kombinert med god utdannelse og Guds velsignelse og forsyn.

Uansett årsak kan gjelden avhjelpes, selv om den er selvforskyldt. Men de som har mye gjeld, må endre levesett, forbruk og økonomiske prioriteringer.

`Les 1 Tim 6,6–9. Hva bør vi gi akt på? Hva betyr disse ordene for deg, og hvordan kan du bedre følge det Ordet lærer?`