---
title:  Misjonsfortelling
date:  27/01/2023
---

#### Troens bønn

_Elia, Tanzania_

Elia hadde kommet inn på adventistenes universitet i Arusha, men det hadde ikke vært førstevalget. Han hadde ikke råd til skolepenger. Men vennen Joseph foreslo at de skulle dra til Arusha. Det ville være hyggelig å være sammen. Så begge søkte, og begge kom inn på lærerutdannelsen. De var glade og takket Gud. Men de hadde ikke penger til skolegangen, så de søkte lånekassen om hjelp.

Uken før avreisen var det bønneuke i kirken i Yombo. Pastoren ba folk skrive ned bønneønsker på et stykke papir. Til sin overraskelse så Elia at han ikke hadde skrevet et bønneønske, men en takk: «Takk Gud, for at jeg kom inn på universitetet i Arusha og for at du bistår meg med å få hjelp til skolepengene.»

Han hadde ikke fått noen hjelp, men han skrev i tro på at Gud ville ta seg av det. På fredag gikk Elia og Joseph til busstasjonen og bestilte billetter til den 600 km lange bussturen fra hovedstaden Dar es Salaam til universitetet i Ursa River. Da de hadde betalt, funderte Joseph over deres fremtid.

«Vi har kjøpt billetter til Arusha, men vi er fremmede der. Hvordan skal vi overleve uten støtte?» «Tror du på Gud?» spurte Elia. «Jo, men», sa Joseph. «Gud lot oss bestille bussbillettene, så han vil hjelpe oss å overleve», sa Elia. Senere på dagen fikk de beskjed om at lånekassen hadde innvilget søknadene deres.

Den sabbaten fortalte Elia den gode nyheten i kirken. For ham var det et mirakel. Pastoren ba for ham, og medlemmene ønsket ham Guds velsignelse.

Nå er Elia ferdig med studiene. Mange av vennene hans kom dit etter å ha blitt utvist fra sine universiteter fordi de holdt sabbaten. Elia skjønte at han ikke ville ha kunnet holde sabbaten hvis han hadde dratt til et annet universitet. «Jeg startet min studietid med store forventninger om å få en bedre utdanning, og jeg har ikke angret», sier han.

En del av offeret 13. sabbat vil gå til å bygge en ny flerbruksbygning på universitetet i Arusha. «Vi har for få bygninger på universitetet», sier Elia. «Dine gaver 13. sabbat vil bidra til å ferdigstille en bygning med mange klasserom og kontorer så mange studenter kan få en holistisk utdanning. Gud velsigne deg.»

Last ned bilder fra Facebook: bit.ly/fb-mq.