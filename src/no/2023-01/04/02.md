---
title:  Motivasjon for å gi
date:  22/01/2023
---

Vi elsker Gud fordi han elsket oss først. Våre gaver er et svar på hans gave til oss i Jesus. Vi er blitt fortalt: «Herren trenger ikke våre ofringer. Vi kan ikke gjøre ham rikere med våre gaver. Salmisten sier: ‘Alt kommer fra deg; vi gir det vi har fått av deg’. Likevel lar Gud oss vise at vi setter pris på hans barmhjertighet ved anstrengelser for å gi det samme til andre. Dette er den eneste måten vi kan vise vår takknemlighet og kjærlighet til Gud på. Han har ikke gitt oss noen annen.» – Ellen G. White: _Counsels on Stewardship_, side 18.

Når vi overgir «våre» penger til Jesus, styrker det vår kjærlighet til ham og andre. Derfor kan penger være en kraft til det gode. Jesus snakket mer om penger og rikdom enn praktisk talt noe annet emne. Hvert sjette vers i Matteus, Markus og Lukas handler om penger. Evangeliet lærer at Gud kan befri oss for misbruk av og kjærlighet til penger.

`Les Matt 6,31–34 og 5 Mos 28,1–14. Hva lover Gud å gjøre hvis vi adlyder ham? Er det egoistisk å gjøre krav på Guds løfter?`

Våre ofringer er et bevis på vår villighet til å ofre oss for Gud. De kan være en åndelig opplevelse, et uttrykk for at vårt liv er overgitt til Gud som Herre. Man kan nesten si at penger taler høyere enn ord. Du kan si at du elsker Gud, men gavmilde offer viser (og styrker) kjærligheten.

Et offer kommer fra et hjerte som stoler på en Gud som hele tiden sørger for våre behov slik han ser best. Våre ofringer hviler på overbevisningen om at vi er frelst i Kristus. De er ikke et forsøk på å få Gud til å godta oss. Nei, våre ofringer kommer fra et hjerte som har tatt imot Kristus ved tro som eneste og tilstrekkelige vei til nåde og frelse.

`Les 2 Kor 9,6–7. Hva sier Herren? Hva vil det si å gi som man «har bestemt seg for i sitt hjerte»? Hvordan lærer vi å gi av et glad hjerte?`