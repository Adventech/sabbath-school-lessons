---
title:  Gud legger merke til våre gaver
date:  25/01/2023
---

`Les Mark 12,41–44. Hva kan vi lære av dette enten vi er fattige eller rike? Hva er prinsippet, og hvordan kan vi anvende det på vår egen tilbedelse?`

Jesus og disiplene var i tempelgården der skattkistene sto, og han så på dem som kom med gavene sine. Han satt nær nok til å se at en enke ga to kobbermynter. Hun la i alt hun hadde. «Men Jesus forsto motivet. Hun trodde at tempeltjenesten var innstiftet av Gud, og hun ønsket å gjøre sitt ytterste for å støtte den. Hun gjorde det hun kunne, og handlingen skulle stå som et minnesmerke om henne gjennom alle tider, og til glede for henne i evigheten. Hun ga av hele sitt hjerte. Verdien ble ikke beregnet etter myntenes verdi, men etter den kjærlighet til Gud og den interesse for hans verk som hadde tilskyndet henne.» – Ellen G. White: _Counsels on Stewardship_, side 175.

Et annet viktig poeng er at dette er den eneste gaven Jesus noensinne har rost – en gave til en menighet som avviste ham og avvek fra sitt kall og oppdrag.

`Les Apg 10,1–4. Hvorfor fikk en romersk høvedsmann besøk av en engel? Hvilke to av handlingene hans ble bemerket i himmelen?`

Ikke nok med at våre bønner blir hørt i himmelen, motivet for våre gaver blir også lagt merke til. Avsnittet sier at Kornelius var en gavmild giver. «For der skatten din er, vil også hjertet ditt være» (Matt 6,21). Kornelius la hjertet sitt i gavene. Han var klar til å lære mer om Jesus. Bønn og almisse henger nøye sammen og viser vår kjærlighet til Gud og våre neste – de to store prinsippene i Guds lov: «Du skal elske Herren din Gud av hele ditt hjerte og av hele din sjel og av all din kraft og av all din forstand, og din neste som deg selv» (Luk 10,27). Det første åpenbares i bønn, det andre i almisser.