---
title:  Hvor mye skal vi ofre?
date:  23/01/2023
---

`Les 5 Mos 16,17. Hvilken rettesnor gir Gud som grunnlag for størrelsen på våre ofringer?`

Våre ofringer er en takk til Gud for hans gaver i form av liv, frelse, mat og konstante velsignelser. Så våre ofringer er basert på det vi har blitt velsignet med. «Av den som har fått mye, skal det ventes mye» (Luk 12,48).

`Les Sal 116,12–14. Hvordan skal vi svare på spørsmålet i vers 12? Hvordan passer penger inn i svaret?`

Hvordan kan vi gjengjelde Gud for alle hans velsignelser til oss? Det kan vi ikke. Det beste vi kan gjøre, er å være rause overfor Guds sak og hjelpe våre medmennesker. Da Jesus sendte ut disiplene på en misjonsreise, sa han: «Gi som gave det dere fikk som gave» (Matt 10,8). Våre ofringer er med og utvikler en kristen karakter. Slik blir vi forvandlet fra egoisme til kjærlighet. Vi skal ha den omsorg for andre og Guds sak som Kristus hadde.

La oss huske at «Så høyt har Gud elsket ... at han ga» (se Joh 3,16). Og jo mer vi karer til oss, desto mer egoistiske vil vi bli, og desto mer elendige vil vi også føle oss.

Det å bringe et offer til Herren er en kristen plikt som har åndelige og moralske følger. Å ignorere det er å gjøre åndelig skade på oss selv, kanskje mer enn vi forstår. Dessuten er det opp til oss selv å avgjøre hvor mye vi gir og hva gavene våre går til.

`Hva sier dine ofringer og din holdning til dem om ditt gudsforhold?`