---
title:  Integritet på arbeidsplassen
date:  22/02/2023
---

Den siste fasen av et godt liv kan bli den beste – hvis valgene i tidligere år har vært gode og ikke blitt ødelagt av uventede hendelser. Det helt ideelle er at foreldrene har oppdratt barna til selvstendige voksne, boligen er betalt, transportbehovet er dekket, man er gjeldfri og har nok til å dekke seniorfamiliens behov.

Gud kaller sine barn til en høyere standard i liv og arbeid. Denne standarden er Guds lov skrevet i hjertet (se Jer 31,33) og avspeilet i vårt liv. Etter hvert som samfunnet brytes ned og kristen undervisning utvannes og minimeres, vil det bli enda viktigere for den enkelte kristne å leve og arbeide uklanderlig. Bibelen sier: «Godt navn er mer verdt enn stor rikdom, respekt er bedre enn sølv og gull» (Ordsp 22,1).

Bibelen forteller om arbeidsgivere som skjønte at de ble velsignet fordi de hadde en gudfryktig ansatt. Da Jakob ville forlate svigerfar Laban og dra tilbake med sin familie til sitt hjemland, bønnfalt Laban ham om ikke å dra og sa: «Om du bare ville se på meg med velvilje! Spådomstegnene viser meg at det er for din skyld Herren har velsignet meg» (1 Mos 30,27). Og da Josef ble solgt som slave til Egypt, gjorde Potifar en lignende observasjon om hans arbeid og belønnet ham deretter.

`Les 1 Mos 39,2–5. Bibelen sier det ikke i klartekst, men hva tror du Josef hadde gjort som fikk herren hans til å se så positivt på ham?`

«Men enten dere spiser eller drikker, eller hva dere enn gjør, gjør alt til Guds ære!» (1 Kor 10,31). Så i arbeid og økonomistyring og uansett hva vi gjør, bør vi gjøre det til Guds ære. Det er han som gir oss kunnskap og krefter til å lykkes i livet.

«Deg, Herre, tilhører storhet og makt, herlighet, ære og majestet, alt som er i himmelen og på jorden. Ditt er riket, Herre, og du er opphøyd som overhode over alt. Rikdom og ære kommer fra deg, og du rår over alle ting. I din hånd er kraft og styrke. Du har i din makt å gjøre alt stort og sterkt» (1 Krøn 29,11–12).

`Hvilke prinsipper følger du, ikke bare på jobben, men ellers i livet? Hvilke endringer kan du trenge å gjøre?`