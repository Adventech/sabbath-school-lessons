---
title:  Arbeidsårene
date:  21/02/2023
---

Vi har sett at Gud ville mennesker skulle ha et eller annet arbeid. Denne delen av livet (arbeidsårene) varer vanligvis ca. 40 år. For mange er dette tiden for oppdragelse og utdanning av barn og kjøp av bolig og andre gjenstander. Dette kan ta på økonomisk. Det er en veldig følsom tid fordi familien lærer å samarbeide og skape livslange bånd. Økonomiske bekymringer kan ødelegge et ekteskap i denne tiden, og gjør det ofte. Familier der begge er kristne og villige til å følge bibelske prinsipper, er mer stabile.

`Les 1 Tim 5,8; Ordsp 14,23; og Kol 3,23–24. Hva sier disse tekstene om finanser i hjemmet?`

Ofte er mannen hovedforsørger, selv om begge jobber. Det kan oppstå uventede omstendigheter – sykdom, nedgangstider osv. – som gjør dette idealet vanskelig. Så folk må tilpasse seg.

Barn som blir født i denne delen av livet, kalles «en gave fra Herren» (Sal 127,3). Vi må huske at barn medfører et stort ansvar. Målet for kristne foreldre er å oppdra barna til selvstendige mennesker her i livet og forberede dem på det neste livet. Dette kan hjelpe foreldre:

1. Skap et kristent miljø hjemme. Legg vinn på regelmessige og interessante familieandakter, regelmessig sabbatsskole og kirkegang, og trofasthet med tiende og offergaver. Dette er gode vaner å legge seg til tidlig i livet.
2. Lær dem å arbeide og være glade for det. Barna vil oppdage at den som arbeider med flid og integritet, alltid blir lagt merke til, verdsatt og belønnet. De lærer at penger er et resultat av at vi setter av tid til andre ved å gjøre ting som er verdifulle for dem.
3. Hjelp til en god utdannelse. Utdanning er dyrt i dag – spesielt på kristne privatskoler. Men mange foreldre som ikke bare tenker på barnas fremtid her i livet, men også i det neste, synes det er vel verdt prisen.

`Men samme hva foreldrene gjør, er det ingen garanti for hvilken retning barna vil velge. Hvorfor er det viktig ikke å klandre seg selv hvis det bærer galt av sted med barna i livet?`