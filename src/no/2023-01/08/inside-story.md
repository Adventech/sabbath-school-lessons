---
title:  Misjonsfortelling
date:  24/02/2023
---

#### Pastor eller politiker?

_Jacob, Tanzania_

Da Jacob var syv år, følte han Guds kall til å bli pastor. Men som tenåring fikk han lyst til å bli politiker. Det virket enklere, og flere politikere oppmuntret ham. Arbeidet var lett og lønnen høy. Dessuten visste han ikke hvordan han skulle skaffe midler til å studere teologi. Skolepenger, husleie og mat kostet mye på universitetet i Arusha, og han hadde ingen sjanser til å få offentlige midler til det.

Jacob satte Gud på prøve. Han hadde vært trofast med tiende og gaver og ba: «Gud, jeg vil vente på et kall til enten å bli politiker eller arbeide for deg. Jeg sier ja til det som kommer først.» Sjansene for å bli kalt til å arbeide som politiker forekom ham langt større enn å bli kalt til å være pastor.

Kort tid senere ringte en pastor og ba ham tale i en av menighetene hans neste sabbat. Jacob takket ja, og etter møtet hørte han folk takke Gud for talen hans. Jacob begynte å tale regelmessig i forskjellige menigheter. Så ble han bedt om å være assisterende kapellan på en grunnskole. Etter en stund sluttet han og startet et firma som drev med media og IT. Han ba Gud bruke firmaet til å skaffe penger så han kunne studere på Arusha uten å måtte spørre medlemmer om hjelp. «Jeg skjønner at du kaller meg til å bli pastor», ba han. «Vis meg at jeg kan betale for meg på universitetet.»

Snart begynte firmaet å tjene nok til at det ville dekke det meste av månedsutgiftene hans. Flere venner tilbød seg også å hjelpe ham med penger.

Så fikk han et kall om å være hjelpepastor for en menighet like ved universitetet. Dette var uvanlig, for slike kall er gjerne reservert for teologiutdannede i Tanzania. Jacob takket ja og skrev seg inn ved universitetet.

I dag er Jacob nesten ferdig med studiene. Han ser allerede resultater av sin forkynnelse. En prekenserie om praktisk kristendom ble godt mottatt, og han lager bok av dem. Nå er han ikke i tvil om at Gud kalte ham til å bli pastor da han var syv år: «De miraklene som har skjedd, viser at Gud kalte meg som barn», sier han. «Dette viser at Gud kaller barn slik han gjorde i gamle dager.»

Offeret 13. sabbat vil bidra til å gi universitetet i Arusha et flerbruksbygg der det teologiske instituttet vil holde til med sine klasserom. Takk for at du planlegger et godt offer 13. sabbat.

Last ned bilder fra Facebook: bit.ly/fb-mq.