---
title:  Søk gudfryktige råd
date:  23/02/2023
---

Det finnes mange sekulære pengeforvaltningsguruer der ute, men Gud har advart oss mot å spørre dem om forvaltning av det han har betrodd oss. «Salig er den som ikke følger lovløses råd, ikke går på synderes vei og ikke sitter i spotteres sete, men har sin glede i Herrens lov og grunner på hans lov dag og natt. Han er lik et tre plantet ved rennende vann. Det gir frukt i rett tid, og løvet visner ikke. Alt han gjør, skal lykkes» (Sal 1,1–3).

Så den som har sin glede i Herrens lov (loven her kan forstås som hele Guds Ord), skal bli velsignet. Er ikke det enkelt? Og han skal lykkes.

`Les Ordsp 3,5–8. Hvordan anvender vi dette på vår egen økonomi?`

En oversikt over Bibelens råd om økonomistyring gir oss verdifulle holdepunkter. La oss se på syv av dem.

1. Vær systematisk. Utvikle en plan for dine utlegg (Ordsp 27,23–24). Mange lever fra lønning til lønning. Uten en enkel plan for inntekter, utgifter og sparing, blir livet mye mer stressende.
2. Bruk mindre enn du tjener. Bestem deg for å greie deg med det du har (Ordsp 15,16). Mange bruker mer enn de tjener. Dette er mulig takket være kreditt og gjeld. Mange problemer hjemsøker dem som har gjeld.
3. Spar en del av hver lønning (Ordsp 6,6–8). Vi sparer til større innkjøp i fremtiden og for å ta oss av uforutsette utgifter, som ulykker og sykdom. Noe av sparepengene kan legges til side med tanke på når vi ikke lenger kan ha lønnet arbeid.
4. Unngå gjeld som pesten (Ordsp 22,7). Renter er en utgift du kan leve uten. Den som lever med gjeld – det vil si av lånte penger – lever egentlig i dag av penger de forventer å tjene i fremtiden. Hvis livet endrer seg, kan det gi økonomiske problemer.
5. Vær en flittig arbeider. «Den late får ikke det han begjærer, men flittige får i overflod» (Ordsp 13,4).
6. Vær økonomisk tro mot Gud. (5 Mos 28,1–14). Ingen familie har råd til å leve uten Guds velsignelse.
7. Husk at jorden ikke er vårt egentlige hjem. Vår forvaltning sier mye om hva vi virkelig prioriterer (se Matt 25,14–21).