---
title:  Tiende av brutto eller netto?
date:  18/01/2023
---

Vi beregner tienden av «inntekten» vår hvis vi får timelønn eller fast lønn, og vi betaler av fortjenesten hvis vi er selvstendig næringsdrivende med egen virksomhet. I mange land trekker myndighetene skatt av arbeidstakernes lønn for å dekke kostnadene til f.eks. sikkerhet, veier og broer, arbeidsledighetstrygd osv. Spørsmålet om brutto eller netto handler først og fremst om hvorvidt vi betaler tiende av inntekten før eller etter at slike skatter tas ut. Selvstendig næringsdrivende kan trekke fra kostnadene ved å drive sin næring for å finne sin faktiske fortjeneste før skatten trekkes fra.

Studier av medlemmenes givervaner viser at flertallet av adventistene gir tiende av bruttoinntekten, det vil si før det trekkes skatt.

`Les 1 Kong 17,9–16. Hva var enkens situasjon før Elia kom? Hva ba han henne gjøre før hun sørget for seg selv og sønnen? Hva sier denne historien om det aktuelle spørsmålet?`

Gud fortalte enken i Sarepta at en Guds mann kom (1 Kong 17,9). Da Elia kom, fortalte hun hvordan det sto til. Elia ba først om vann å drikke og tilføyde «Vær ikke redd! Gå hjem og gjør som du har sagt! Men bak først en liten brødleiv til meg av melet, og kom ut til meg med den! Siden kan du lage til noe for deg og sønnen din. For så sier Herren, Israels Gud: Melkrukken skal ikke bli tom, og det skal ikke mangle olje i muggen til den dagen kommer da Herren sender regn over jorden» (1 Kong 17,13–14).

Var dette egoisme fra hans side, eller prøvde han bare hennes tro – og lot henne utøve tro? Svaret er opplagt. Som Ellen White har sagt: «Enhver skal tenke over saken selv og gi som han har etter det han har kommet frem til.» – _Testimonies for the Church_, bind 4, side 469.

`Hvordan forklarer du velsignelsene ved å betale tienden for en som aldri har gjort det? Hva er velsignelsene, og hvordan styrker det din tro?`