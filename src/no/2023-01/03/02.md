---
title:  Tiende er en tiendedel
date:  15/01/2023
---

Ordbøkene forklarer tiende som en tiendedel av noe eller ti prosent. Dette er nok tatt fra Bibelen. Tiende er ganske enkelt å levere tilbake ti prosent av fortjenesten til Gud. Alt vi har, tilhører jo ham i utgangspunktet. Den tiendeloven Israel fikk ved Sinai-fjellet, påpeker at tienden er hellig og tilhører Gud (se 3 Mos 27,30; 3 Mos 27,32). Gud ber bare om sine ti prosent. Våre takkoffer er et tillegg til tienden. Tienden er minstemålet for vårt kristne engasjement. Ingen steder i Bibelen tyder på at Guds del er mindre enn en tiendedel.

`Les 1 Mos 14,18–20 og Hebr 7,1–9. Hva var Abrams reaksjon på møtet med Melkisedek? Hva sier dette oss om hvor langt tilbake i historien skikken går?`

Bibelens første omtale av tiende er i 1 Mos 14, som forteller om Melkisedeks møte med Abram. Den siste omtalen av tiende i Bibelen minner om det samme møtet (se Hebr 7,1–9). Legg merke til at verken Melkisedek eller Kristus var av Levi stamme, så tiende finnes både før og etter levittenes spesielle stilling. Tiende er ikke bare en jødisk skikk og oppsto ikke ved Sinai.

`Les 1 Mos 28,13–14; 1 Mos 28,20–22. Hva lovet Gud å gjøre for Jakob, og hva svarte Jakob?`

Da Jakob dro hjemmefra, drømte han en natt om en stige opp fra jorden til himmelen. Engler gikk opp og ned på den. Gud sto på toppen og lovet å være med Jakob og en dag føre ham hjem igjen. Han hadde en ekte omvendelseserfaring og sa: «da skal Herren være min Gud ... Av alt du gir meg, skal jeg gi deg tiende» (1 Mos 28,21–22).

`Hvorfor er det viktig å forstå at tienden (som sabbaten) ikke oppsto i israelittenes gamle lover eller religiøse system? Hva burde denne sannheten si oss som lever etter korset?`