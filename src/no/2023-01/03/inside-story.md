---
title:  Misjonsfortelling
date:  20/01/2023
---

#### Flystyrt

_Pius, Kongo_

Legmannsevangelisten Pius og piloten overlevde da et brennende fly styrtet i Kongo. Fem andre døde. Småflyet, et An-2, hadde tatt av fra byen Kamako med kurs for Tshikapa 150 km borte, men fikk motortrøbbel. Piloten lette etter et sted å lande da flyet fyltes med røyk. Da Pius så piloten komme ut av cockpiten, var det som han hørte en stemme si «følg piloten». Han hoppet ut etter piloten, rett før flyet krasjet inn i bushen og tok til å brenne. Flyet hadde styrtet tre km fra flyplassen. De fem andre om bord døde.

Hans kone Nicole fikk vite om mannens tilstand via bilder en venn sendte kort etter krasjet. Pius hadde sår i hodet og et ben, men ingen benbrudd. Han så fortumlet ut og skjorten hans var full av blod. Det gikk tre dager før hun fikk kontakt med ham, og da sa han: «Jeg skal aldri forlate Gud. Han er fantastisk.»

Pius hadde tatt flyet i håp om å besøke en menighetsplantning på 15 mennesker. Men da han forsøkte å finne et direktefly dit, viste det seg at det bare gikk på lørdager. Det ville han ikke, så han så seg om etter andre muligheter og endte opp på flyet som styrtet.

Ulykkesdagen ventet Nicole på å høre fra sin mann at han hadde kommet trygt frem. Men han ringte ikke. Endelig ringte en fetter og spurte hvordan det sto til med ham. Nicole svarte at hun ikke hadde snakket med ham siden i morges og spurte om fetteren hadde hørt fra ham. Han la på uten å svare. Nicole ringte straks tilbake og ville vite hva som hadde skjedd.

«Be og lev for Gud», svarte fetteren. «Flyet krasjet, og alle er døde unntatt din mann og flygeren.» Nicole knelte ned og ba. Litt senere ringte en venn og sa at han hadde sendt henne bilder av Pius og flyvraket på nettet. Nicole skyndte seg til en internettkafé for å se bildene. Hun var lettet over å se Pius i live, selv om han var skadet.

Nicole har mange spørsmål. Hvorfor overlevde Pius og piloten mens de andre døde? Hadde mannens beslutning om å holde sabbaten spilt inn? Men hun tror han ble reddet som lovt i Sal 91,14: «Jeg berger ham når han holder seg til meg.»

Vær tro mot Gud, for han kan alltid beskytte oss», sier hun.

Takk for dine gaver som bidrar til å plante menigheter i Kongo og resten av verden.

Last ned bilder fra Facebook: bit.ly/fb-mq.