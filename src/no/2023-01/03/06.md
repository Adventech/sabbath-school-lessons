---
title:  En ærlig eller trofast tiende
date:  19/01/2023
---

`Les 1 Kor 4,1–2. Hva forventes av oss som Kristi tjenere og forvaltere av Guds velsignelser?`

Så hva betyr det å være trofast med tienden? Denne uken har vi sett på flere sider av tienden:

- Beløpet – som er en tiendedel, eller ti prosent av vår inntekt eller fortjeneste.
- Bragt til forrådskammeret – stedet hvor evangeliets forkynnere lønnes.
- Å ære Gud med den første delen av inntekten.
- Brukes til riktig formål – støtte pastorene.

Som medlemmer er det vårt ansvar å ta oss av de tre første punktene; de som forvalter forrådskammeret er ansvarlige for at tiendemidlene brukes riktig.

Og tienden er ikke opp til oss selv. Tienden og forrådskammeret er en del av vårt ansvar. Vi setter ikke rammene, Gud gjør det. Hvis jeg ikke gir hele ti prosent av min fortjeneste, betaler jeg egentlig ikke tiende, og hvis jeg ikke leverer de ti prosentene til «forrådskammeret», betaler jeg heller ikke tiende.

`Les Matt 25,19–21. Når blir vi bedt om å gjøre rede for vår forvaltning av Guds midler? Hva sies til dem som har vært økonomisk trofaste?`

«Kom med hele tienden til forrådskammeret» (Mal 3,10) er Guds befaling. Det appelleres ikke til takknemlighet eller til gavmildhet. Det er et spørsmål om ærlighet. «Tienden tilhører Herren, og han ber oss om å gi tilbake det som hører ham til.» – Ellen G. White: _Utdanning for livet_, side 74. Å forvalte for Gud er et privilegium – og også et ansvar. Han velsigner og opprettholder oss og ber bare om en tiendedel, og så bruker han tienden sin til å forsørge dem i forkynnertjenesten slik han gjorde det for stammen Levi i det gamle Israel.

`Noen sier at de ikke liker den måten tiendepengene deres brukes på og derfor enten ikke gir tiende eller sender pengene annetsteds. Men har Gud sagt: «Kom med tienden til forrådskammeret, men bare hvis du er sikker på at forrådskammeret bruker den rett»?`