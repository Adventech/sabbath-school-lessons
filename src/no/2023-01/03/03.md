---
title:  Hvor er forrådskammeret?
date:  16/01/2023
---

`Les Mal 3,10. Hva sier verset om hvor tienden vår skal oppbevares?`

Det gis ikke konkrete anvisninger i teksten, men Guds folk visste tydeligvis hva han mente med ordet «forrådskammeret.» Gud sier: «så det finnes mat i mitt hus.» Folket forsto at Guds hus var helligdommen – teltet som ble bygget etter anvisninger gitt til Moses ved Sinai-fjellet. Da israelittene bodde i det lovede land, var stedet først i Sjilo og senere i templet i Jerusalem.

`Les 5 Mos 12,5–14. Versene sier ikke at Guds barn kunne plassere sin tiende etter eget skjønn. Hva kan versene lære oss?`

Som medlemmer av Guds familie ønsker vi å forstå og praktisere hans vilje om hva vi skal gjøre med tienden. Bibelen forteller at Guds folk tre ganger hvert år – påske, pinse og løvhyttefest (2 Mos 23,14–17) – skulle dra til Jerusalem med sine tiender og ofringer og for å tilbe Gud. Deretter delte levittene ut tienden til sine brødre over hele landet (se 2 Krøn 31,11–21; Neh 12,44–47; Neh 13,8–14). I harmoni med prinsippet om forrådskammeret har Syvendedags Adventistkirken utpekt de lokale distrikter og unioner som lagerhus på vegne av verdenskirken, og som pastorene blir betalt fra.

For å gjøre det lettere for medlemmene leveres tienden til den lokale menigheten, selv om noen gir online. Lokale kasserere videresender så tienden til distriktets forrådskammer. Dette systemet har gjort det mulig for Syvendedags Adventistkirken å ha en verdensomspennende og økende innflytelse i verden.

`Tenk om alle ga sin tiende til hvem de ville, på bekostning av Adventistkirken. Hva ville skje med menigheten? Hvorfor er dette en dårlig idé og i strid med Skriften?`