---
title:  Noah fant nåde
date:  05/02/2023
---

De som søker skatter i himmelen, blir ofte blir kalt av Gud til å foreta store livsendringer. Vær forberedt på at det kan skje.

`Les 1 Mos 6,5–14. Hvilke radikale endringer kom som et resultat av lydighet mot Gud? Hvilke prinsipper finner vi for livet i en verden som må advares mot forestående undergang?`

Noah kunne ha brukt tid og ressurser på å bygge et hjem til seg selv, men han valgte å foreta en drastisk livsendring og brukte 120 år på å følge Guds kall om å bygge arken.

I dag er det mange som avviser historien om vannflommen som en myte, ofte ut fra vitenskapelig tenkning om naturlovene. Dette er ikke noe nytt. «Verden før syndfloden regnet med at naturlovene hadde vært uforandret gjennom århundrer. De forskjellige årstider hadde fulgt etter hverandre i ubrytelig orden. Regn hadde hittil ikke falt i det hele tatt, for jorden var blitt vannet ved tåke eller dugg. Elvene hadde enda aldri gått over sine bredder, men hadde rolig rent ut i havet. Bestemte lover hadde hindret vannet i å gå over sine bredder.» – Ellen G. White: _Alfa og Omega_, bind 1, side 73. Før vannflommen hevdet folk at en flom aldri kunne komme ut fra en feil oppfatning av virkeligheten; etter vannflommen hevder de at den ikke kom. Som Bibelen sier: «Intet er nytt under solen» (Fork 1,9).

Bibelen sier også at folk vil stille seg skeptiske til endetidshendelser, slik de var overfor vannflommen (se 2 Pet 3,3–7). Hvordan kan vi da forberede oss på ødeleggelsen som kommer? Det finnes en bevisst beslutning som kalles «forsinket tilfredsstillelse.» Dette betyr å være tålmodig i det arbeidet Gud har kalt oss til, i håp om en større fremtidig belønning. Vi vet ikke når Kristus kommer tilbake. Egentlig spiller det ingen rolle. Det som betyr noe, er at vi som Noah gjør det Gud ber oss om i mellomtiden, selv om det innebærer radikale endringer i vårt liv.

`Hvor klar ville du være til å foreta en stor endring i ditt liv for Guds skyld hvis du, som Noah, ble kalt til å gjøre nettopp det? (Tips: Se Luk 16,10).`