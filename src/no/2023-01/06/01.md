---
title:  Skatter i himmelen
date:  04/02/2023
---

### Bakgrunnsstoff
1 Mos 6,5–14, 1 Mos 13,10–12, 1 Mos 32,22–31, Hebr 11,8–13, Hebr 11,24–29, 2 Kor 4,18

> <p>Minnevers</p>
> Hva gagner det et menneske om det vinner hele verden, men taper sin sjel? Og hva kan et menneske gi som vederlag for sin sjel? (Mark 8,36–37).

Jesus ga oss verdens beste investeringsstrategi da han sa: «Dere skal ikke samle skatter på jorden, hvor møll og mark ødelegger, og hvor tyver bryter inn og stjeler. Men dere skal samle skatter i himmelen, der verken møll eller mark ødelegger og tyver ikke bryter inn og stjeler» (Matt 6,19–20). Han avslutter sin investeringsstrategi med ordene:

«For der skatten din er, vil også hjertet ditt være» (Matt 6,21). Med andre ord: vis meg hva du bruker penger på, så skal jeg vise deg hvor hjertet ditt er, for der du setter pengene dine, vil hjertet følge med hvis det ikke allerede er der.

Vil du ha hjerte for Guds rike? Da skal du sette pengene dine der de vil høste evig belønning. Sats tid, penger og bønner på Guds verk. Gjør du det, vil du snart bli enda mer interessert i det arbeidet, og hjertet ditt vil også følge med. Denne uken skal vi gjennomgå tekster og illustrasjoner som viser hvordan vi kan samle skatter i himmelen og høste evig belønning.