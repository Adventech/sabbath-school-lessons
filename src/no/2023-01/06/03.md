---
title:  Abram, de troendes far
date:  06/02/2023
---

Gud kalte Abram til å forlate hjemlandet og sine slektninger og dra til et land han ville vise ham. Detaljene er ukjente, men Abram måtte forlate landet hvor han var født og oppvokst. Det var nok ingen lett avgjørelse, og han forsaket sikkert jordiske gleder og bekvemmeligheter for å gjøre det.

`Les 1 Mos 12,1–3. Hvordan ble «alle slekter på jorden» velsignet som et resultat av dette løftet og Abrams samtykke?`

Dette staket ut en helt ny kurs for Abram og familien hans. «I tro var Abraham lydig da han ble kalt, så han dro ut til et land som han skulle få i arv. Han dro av sted uten å vite hvor han kom» (Hebr 11,8). «Abrahams ubetingede lydighet er et av de mest slående eksempler på tro i hele Bibelen.» – Ellen G. White: _Alfa og Omega_, bind 1, side 106.

De fleste har det ikke travelt med å forlate hjemlandet og slekt og venner. Men Abram gjorde det. Abram var fornøyd med å være der Gud ville han skulle være. Så rart dette enn kan virke, fikk ikke Abram, Isak og Jakob det landet i løpet av livet – likevel var de trofaste mot Gud.

`Les Hebr 11,8–13. Hva er budskapet?`

Omgivelsene kjente Abram som en fyrste. Han var kjent for å være gavmild, modig, gjestfri og Den høyeste Guds tjener. Hans vitnesbyrd for Gud var eksemplarisk. Ved Guds nåde er vi Abrahams medarvinger. «Om Abraham heter det: Han trodde Gud, og derfor regnet Gud ham som rettferdig. Så forstår dere at det er de som tror, som er Abrahams barn» (Gal 3,6–7). «Og hører dere Kristus til, er dere Abrahams ætt og arvinger etter løftet» (Gal 3,29).

Hos Abraham, som hos Noah, ser vi en som tar en beslutning som forandrer hele livet som et resultat av å adlyde Gud.

`Les 2 Kor 4,18. Hva bør budskapet her få å si for de åndelige beslutningene vi tar? Hvordan fulgte både Moses og Abraham det samme prinsippet?`