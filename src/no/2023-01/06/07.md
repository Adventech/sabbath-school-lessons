---
title:  Til ettertanke
date:  10/02/2023
---

Gud holdt sin del av pakten ved å velsigne Abraham. Og Abraham æret Gud ved ikke å samle skatter her i verden. «Den arvelodd Gud har lovet sitt folk, er ikke av denne verden. Abraham fikk ingen eiendom på jorden, ‘ikke så mye som en fotsbredd’ (Apg 7,5). Likevel eide han store verdier, og han brukte dem til Guds ære og til nytte for sine medmennesker. Han betraktet ikke denne verden som sitt rette hjem. Herren hadde kalt ham til å forlate sine avgudsdyrkende landsmenn og gitt ham løfte om Kanaans land som en evig arv. Likevel fikk han det ikke, og heller ikke hans sønn eller sønnesønn. Da Abraham trengte en gravplass for sine døde, måtte han kjøpe den av kanaaneerne. Det eneste han eide i løftets land, var en familiegrav i Makpela-hulen.» – Ellen G. White: _Alfa og Omega_, bind 1, side 150.

Vi blir noen ganger fristet av rikdom og fritid. Det skal sterk tro til for å praktisere forsinket tilfredsstillelse. «Faraos praktfulle slott og hans trone ble brukt som lokkemidler for Moses. Men han visste at i de fyrstelige salene foregikk det syndige forlystelser som fikk mennesker til å glemme Gud. Han hevet blikket over de strålende palasser, forbi kongekronen, til den heder som Den Høyestes hellige skal få i et rike som er uplettet av synd. Med troens øye så han den uforgjengelige kronen som himmelens konge skal sette på seiervinnerens hode. Denne tro fikk ham til å vende seg bort fra dem som hersker i verden, og slutte seg til det uanselige, fattige og foraktede folket som hadde valgt å lyde Gud heller enn å tjene synden.» – _Alfa og Omega_, bind 1, side 229–230.

**Spørsmål til drøftelse**

`Hva vil skje med tingene våre når Jesus kommer? (se 2 Pet 3,10.) Hva kan skje med dem også før Jesus kommer? (se Matt 6,20). Så hvorfor er det viktig å sette ting i det rette perspektiv?`

`Jesus advarte om «rikdommens bedrag» (Mark 4,19). Hva mener han? Hvordan kan rikdom lure oss?`

`Snakk om hvordan Moses kunne ha rettferdiggjort å bli i Egypt i stedet for å forlate alt og flykte ut i en gold ødemark sammen med en gjeng slaver? Hva må til slutt ha fått ham til å gjøre det han gjorde?`