---
title:  Moses i Egypt
date:  09/02/2023
---

Moses er en viktig person i bibelhistorien. Han ble bevart ved Guds forsyn, som arbeidet gjennom en driftig mor og en omsorgsfull søster. Da Faraos datter fant gutten i kurven i sivene, ba hun hans hebraiske mor om å ta seg av ham og betalte henne for det. For en velsignet utfordring for en ung mor som var en fremmed og slave! Jokebed fikk bare tolv år til å lære barnet å be, stole på og ære Gud og forme hans sinn til et liv i tjeneste. I årevis ble Moses opplært ved hoffet i Egypt. «Slik ble Moses opplært i all egyptisk visdom, og han var full av kraft i både ord og handling» (Apg 7,22). Da Moses ble voksen, tok han et bevisst valg som forandret livet hans og historiens gang.

`Les Hebr 11,24–29. Tenk på hva Moses forlot og hva han opplevde i stedet. Prøv å se det fra hans ståsted, før han tok beslutningen. Hva forlot han, og hva aksepterte han da han gikk?`

Egypt var en av oldtidens stormakter, om ikke den største. Nilen skapte et så fruktbart land at Egypt var en rik og mektig nasjon, og Moses ville ha sittet øverst i riket. Det er vanskelig å forestille seg hvor fristende Egypts verden og alle dens skatter må ha vært for ham da han var ung. Han må ha funnet oppmerksomheten, gledene og rikdommen fristende. Han kunne nok ha rettferdiggjort å bli i stedet for å gjøre felles sak med en gjeng slaver.

Og likevel: Som Skriften sier, ville han «heller lide vondt sammen med Guds folk enn å nyte synden en kort tid» (Hebr 11,25). Lide vondt? En stor del av 2 Mos handler om Moses’ kamper og prøvelser, og etter alt han han hadde gjennomgått, fikk han ikke komme inn i det lovede land (se 4 Mos 20,12). Men vi vet at Moses valgte rett, selv om han iblant må ha lurt på om han hadde gjort det.

`Fra et verdslig perspektiv burde han ha blitt i Egypt. Men som kristne har vi fått et syn på virkeligheten som strekker seg ut over denne verden. Hvordan kan vi ha den store sammenhengen for øye når verden frister oss? Hvorfor er det viktig?`