---
title:  Lots dårlige beslutninger
date:  07/02/2023
---

Da Abram forlot hjemlandet, valgte nevøen Lot å slå følge på pilegrimsreisen. 1 Mos 13 forteller at Gud velsignet Abram i den grad at han «var svært rik på buskap og på sølv og gull» (1 Mos 13,2). Lot hadde også «småfe og storfe og telt» (1 Mos 13,5). Begge ble så rike på husdyr at de ikke kunne bo nær hverandre. For å unngå strid mellom gjeterne tilbød Abram Lot å velge hvor han ville bo. Selvfølgelig burde Lot ha bedt Abram, som var eldst, velge først, også fordi han skyldte ham sin egen velstand. Men han viste ikke takknemlighet mot sin velgjører og valgte det han mente var det beste området.

`Les 1 Mos 13,10–12. Hvilke fornuftsgrunner kan ha fått Lot til å velge slik han gjorde?`

Lot kunne sikkert ha rettferdiggjort beslutningen om å flytte til byen, men det gikk ikke så bra for ham der, og da Abram hørte hva som skjedde med ham, sa han ikke: «Huff da, Lot. Du høster som du sår.» Nei, han kom ham til unnsetning (se 1 Mos 14).

Noen ganger når vi vil ha flere ting, lærer vi ikke vår lekse. Lot flyttet rett tilbake til Sodoma! Men i sin store nåde sendte Gud advarselsbud til Lot og hans familie og varslet om at byene ville bli ødelagt.

`Les 1 Mos 18,20–33. Hva var grunnen til Guds besøk? Hvordan reagerte Abraham på at Gud ville ødelegge byene?`

Abraham var urolig for Lot og hans familie og forhandlet med Gud om å skåne byene hvis det fantes rettferdige i dem. Han startet med 50 og gikk ned til 10. I sin kjærlighet sluttet Gud ikke å vise barmhjertighet før Abraham sluttet å spørre! Gud og de to englene reddet Lot, hans kone og to døtre. Men hans kone så seg tilbake og ble en saltstøtte. Lot kom inn til Sodoma som en rik mann og forlot den med to tomme hender. Vi bør være forsiktige med våre valg, spesielt når vi tenker kortsiktig uten å se den store sammenhengen (se Mark 8,36–37).