---
title:  Misjonsfortelling
date:  10/02/2023
---

#### Livsforvandlende undervisning, del 1

_Henry, Tanzania_

Henry var ikke adventist, men adventistvenner oppmuntret ham til å studere til bokholder på universitetet i Arusha i Tanzania. Han søkte lånekassen om støtte til å studere der, og månedene gikk uten at han hørte noe. Men så tok universitetet kontakt og fortalte at myndighetene hadde innvilget søknaden hans.

Henry var 22 år og hadde store planer. Førsteinntrykket av universitetet i Arusha var godt. Det lå flott til nær Arusha nasjonalpark, i vest lå Meru-fjellet og i klarvær kunne de se Kilimanjaro fra klasserommet.

Han traff studenter fra mange land, og lærerne var veldig hjelpsomme. De fleste bodde på stedet og kunne nås utenom undervisningstiden. De behandlet ham som en sønn.

Henry fordypet seg i studiene. Alle timene begynte med bønn. Han følte seg tiltrukket av adventismen og sammenlignet den med sin tro. Henry gikk til alle møtene på sabbaten, i bønneuken og ellers, men han gikk også i sin egen menighet på søndagene.

Maten satte han særlig pris på. Før han kom, hadde han lest at et vegetarisk kosthold var det beste. Etter tre måneder merket han ingen forskjell på helsen. Så en dag var han i byen og fikk servert et kjøttmåltid. Den kvelden klarte han ikke å konsentrere seg om studiene, og han sov dårlig. Han bestemte seg for å bli vegetarianer for godt.

Nattverden forbauset Henry. Han hadde aldri sett fotvasking. Dette var med og ga ham en ny forståelse av tilgivelsen og ydmykhet.

Sabbats ettermiddag var noe spesielt. Han ble ofte invitert til middag hos lærere og elever. Det overrasket ham at ingen spurte om han var adventist før de inviterte ham. Etter middag var det ettermiddagsmøter i kapellet eller turer i naturen. Noen ganger sang han sammen med venner til solen gikk ned.

Etter som månedene gikk, oppdaget han et nytt liv med Kristus som forvandlet hans liv.

En del av offeret 13. sabbat går til å gi University of Arusha et sårt tiltrengt flerbruksbygg. Takk for at du planlegger et rundhåndet offer så studenter som Henry kan oppleve det nye livet med Kristus. Historien om Henry fortsetter neste uke.

Last ned bilder fra Facebook: bit.ly/fb-mq.