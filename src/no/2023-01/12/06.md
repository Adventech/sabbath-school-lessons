---
title:  Fest blikket på belønningen
date:  23/03/2023
---

Etter Paulus’ omvendelse, gikk han helt inn for Kristi sak. Med sin utdannelse og skarpsindighet kunne han ha gjort det veldig godt rent verdslig. Men som Moses valgte Paulus å lide med Guds barn og for Kristi skyld. Han ble slått, steinet og fengslet, han forliste, sultet, frøs og mer til som skildret i 2 Kor 11,24–33. Hvordan tålte han alt dette?

`Les Rom 8,16–18. Hva betydde kunnskapen om at han var et Guds barn for hans trofasthet?`

Den vekten Paulus la på de troendes belønning, var det som gjorde ham glad for å få lide for Kristus. Fra fengselet skrev han: «Mine søsken, jeg tror ikke om meg selv at jeg har grepet det. Men én ting gjør jeg: Jeg glemmer det som ligger bak, og strekker meg etter det som er foran, og jager fram mot målet, mot den seiersprisen som Gud fra det høye har kalt oss til i Kristus Jesus» (Fil 3,13–14).

`Les 1 Tim 6,6–12 igjen. Hva er budskapet til oss kristne?`

Fra et bibelsk perspektiv er velstand å ha det du trenger når du trenger det. Det er ikke opphoping av ting. Velstand er også å gjøre krav på Guds løfte i Fil 4,19: «Så skal min Gud, som er så rik på herlighet i Kristus Jesus, gi dere alt dere trenger.» Og velstand er også å være takknemlig for det du har i Herren og stole på ham i alle ting.

Gud lover ikke sine barn at alle skal bli rike på denne verdens goder. Nei, han sier at alle som lever gudfryktig, skal bli forfulgt. Det han tilbyr, er bedre enn verdslig rikdom. Han sier: «Jeg vil dekke dine behov, og der du går vil jeg være med deg.» Og til slutt vil han gi sine trofaste sann rikdom og ansvar og evig liv. For en belønning!

På slutten av sitt liv kunne Paulus si: «For nå blir jeg ofret, og tiden er inne da jeg skal bryte opp. Jeg har stridd den gode strid, fullført løpet og bevart troen. Nå ligger rettferdighetens seierskrans klar for meg. Den skal Herren, den rettferdige dommer, gi meg på den store dagen, ja, ikke bare meg, men alle som med kjærlighet har ventet på at han skal komme» (2 Tim 4,6–8). Måtte vi ved Guds nåde være i stand til å si det samme, og det med den samme visshet.