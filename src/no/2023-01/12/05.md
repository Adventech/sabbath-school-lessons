---
title:  Oppgjørets time
date:  22/03/2023
---

På slutten av Jesu liv kom disiplene til ham alene og spurte: «Si oss: Når skal dette skje, og hva er tegnet på ditt komme og verdens ende?» (Matt 24,3). Jesus bruker to kapitler til å svare på dette. Matt 24 forteller om tegn i verden omkring oss, som kriger, katastrofer osv. Så taler Matt 25 om tilstanden i menigheten rett før Jesus kommer igjen. Forholdene skildres med tre historier der den ene er en lignelse om talentene og taler om hvordan hans folk hadde brukt gavene som Gud hadde gitt dem.

`Les Matt 25,14–19. Hvem reiser til et fjernt land? Hvem overlater han sine ting til? Hva betyr det å «holde regnskap» (se Matt 25,19)?`

Noen ganger tenker vi på talenter som naturlige gaver som å synge, tale osv., men i historien i Luk 19,12–24 er penger og forvaltningen av dem nevnt. Ellen G. White sa også: «Jeg fikk se at lignelsen om talentene ikke er fullt ut forstått. Denne viktige leksen fikk disiplene med tanke på kristne i den siste tid. Og talentene er ikke bare evnen til å forkynne og undervise ut fra Guds ord. Lignelsen gjelder de verdslige midlene Gud har betrodd sitt folk.» – _Testimonies for the Church_, bind 1, side 197.

`Les Matt 25,20–23. Hva sier Gud til dem som trofast støttet hans sak? Hva vil det si å komme «inn til gleden hos din herre» (Matt 25,23)?`

Vi tenker gjerne at andre har flere talenter enn vi og derfor bærer større ansvar overfor Gud. Men i denne historien er det den med bare en talent – minst penger – som er utro og går glipp av riket. I stedet for å tenke på andres ansvar, bør vi se på hva Gud har betrodd oss og hvordan vi kan bruke det til hans ære.

`Hvordan går det med deg når Gud kommer for å «holde regnskap»?`