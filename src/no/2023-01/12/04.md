---
title:  Det nye jerusalem
date:  21/03/2023
---

Bibelens skildring av det nye Jerusalem er det Abraham så i tro. «For han ventet på byen med de faste grunnvollene, den som har Gud til byggmester og skaper» (Hebr 11,10). Det nye Jerusalem er Guds mesterverk, bygget for dem som elsker ham og holder hans bud. Der skal Guds barn bo i tusen år og deretter på den nye jord gjennom evigheten. Det er godt nytt for dem av oss som ikke liker å pakke og flytte. Gud ordner alt. Johannes sier han så byen. «Og jeg så den hellige byen, det nye Jerusalem, stige ned fra himmelen, fra Gud, gjort i stand og pyntet som en brud for sin brudgom» (Åp 21,2).

`Les Åp 21. Hva er noe av det vi er lovet?`

Det er så mye her som vi knapt kan fatte, skadet som vi er av synden. Men det vi kan forstå, er fullt av håp.

For det første skal Jesus bo hos oss i den nye verden slik han gjorde det i den gamle. Det må ha vært stort for dem som fikk se Jesus på nært hold! Den muligheten får vi igjen, men uten at syndens slør forvrenger det vi ser.

Og hvordan forstår vi et av de største løftene i hele Bibelen: «Han skal tørke bort hver tåre fra deres øyne, og døden skal ikke være mer, heller ikke sorg eller skrik eller smerte. For det som en gang var, er borte» (Åp 21,4)? Alt det som «en gang var», skal være borte, slikt som aldri burde ha vært her noen gang.

Fra Guds trone renner også livets elv, og på hver side av elven står livets tre. Guds trone skal være der, og «de skal se hans ansikt» (Åp 22,4). Og de frelste skal leve så nært Gud som aldri før.

`Les Åp 21,8, om skjebnen til dem som skal til den annen død. Hvilken synd har de begått som Jesus ikke kan tilgi? Hvorfor går de fortapt når noen som har gjort de samme tingene, blir frelst? Hva er forskjellen på de to gruppene?`