---
title:  Belønning for trofasthet
date:  19/03/2023
---

`Les Hebr 11,6. Hva bør dette verset bety for oss? Hva skal vi si til det som står der? Se også Åp 22,12; Jes 40,10 og Jes 62,11. Hva lærer alle disse tekstene?`

Guds belønning av sine trofaste barn er unik og kan, som mange åndelige ting, ligge utenfor vår forstand. «Ord strekker ikke til for å skildre det som de rettferdige skal oppleve. Bare de som får erfare det, vil forstå. Ingen menneskehjerne kan fatte herligheten i Guds Paradis.» – Ellen G. White: _Alfa og Omega_, bind 8, side 172.

Jesus avsluttet saligprisningene med disse ordene: «Ja, salige er dere når de for min skyld håner og forfølger dere, lyver og snakker ondt om dere på alle vis. Gled og fryd dere, for stor er lønnen dere har i himmelen. Slik forfulgte de også profetene før dere» (Matt 5,11–12). Etter å ha listet opp troens folk i Hebr 11, forklarer forfatteren hvorfor Jesus var villig til å dø på korset.

«Derfor, når vi har så stor en sky av vitner omkring oss, så la oss legge av alt som tynger, og synden som så lett fanger oss inn, og med utholdenhet fullføre det løpet som ligger foran oss, med blikket festet på ham som er troens opphavsmann og fullender, Jesus. For å få den gleden han hadde i vente, holdt han ut på korset uten å bry seg om skammen, og nå har han satt seg på høyre side av Guds trone» (Hebr 12,1–2).

Men å bli belønnet for trofasthet er ikke frelse ved gjerninger. Hvem har vel gjerninger gode nok til å gi dem noen fortjeneste hos Gud? Ingen. Det er hele poenget med korset. Kunne vi ha frelst oss selv ved gjerninger, ville ikke Jesus ha gått korsets vei. Så det må være av nåde. «Og er det av nåde, er det ikke på grunn av gjerninger. Ellers var ikke nåden lenger nåde» (Rom 11,6). Belønninger er bare resultatet av det Gud har gjort for oss og i oss.

`Hva er forskjellen på frelse av nåde og belønning etter gjerninger? Del dine tanker med gruppen på sabbaten.`