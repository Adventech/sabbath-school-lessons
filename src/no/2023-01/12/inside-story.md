---
title:  Misjonsfortelling
date:  24/03/2023
---

#### Gjeldfri

_Lydie, Rwanda_

Lydie var fra et fattig hjem i Rwanda. Hennes store ønske var å få en universitetsutdannelse så hun kunne forsørge foreldrene. Hun fikk gode karakterer og plass på Universitetet i Rwanda, men hun fikk ikke stipend. Og foreldrene kunne ikke hjelpe henne. Men de hjalp henne å få en plass på sykepleieskolen ved adventistenes universitet i Kigali, der prisene var lavere.

De var 35 sykepleierstudenter ved skolestart og bare 70 studenter i alt. Det var som en stor familie. Lærerne tok seg av elevene. Lydie var ikke adventist, men hadde flere adventistvenner, så kravet om å gå til møtene på sabbaten var ikke noe problem for henne. Hun elsket sabbaten! Og hun meldte seg til bibelstudier. Hun ble sikker på at sabbaten var Guds hviledag, men hun utsatte beslutningen om dåp. Hvis jeg består alle førsteårskursene, vil jeg ta dåp, tenkte hun med seg selv.

Hun besto alle kursene, men utsatte dåpen igjen. Det andre året ble skolepengene et problem. Kanskje ville hun ikke klare å fullføre året. Hun gjorde en avtale med Gud. Hvis Gud lar meg fullføre det andre året, tar jeg dåp, tenkte hun.

Hun klarte andreåret. Denne gangen holdt hun ord. Lydie ble døpt, men gjeldsproblemet varte. Det var vanskelig å tjene penger mens hun studerte. Livet ble veldig vanskelig, og hun gikk glipp av flere eksamener.

I denne tiden var klassekameratene en stor hjelp. De ba med henne og oppmuntret henne. Hun klarte det tredje året også.

Lydie fikk ikke begynne på det fjerde og siste året, for hun skyldte over en million rwandiske franc (NOK 16 000). Hun tok fulltidsjobb som bygningsarbeider på universitetsområdet for å betale gjelden. Det gjorde vondt å se venner gå til timene mens hun arbeidet. Hun skulle aldri ha kommet hit. Hun lengtet hjem.

En dag betrodde hun seg til en av lærerne. «Gud vet hva du gjennomgår», sa han mildt. «Han lar deg ikke i stikken.» Hun burde ikke dra sin vei, men be til Gud en uke. Lydie ba hver dag i en uke. Ikke noe svar. «Fortsett å be», sa læreren. Da hun hadde bedt enda en uke, ringte en venn av familien og tilbød henne akkurat det hun trengte for å betale gjelden.

Lydie var så glad! Hun betalte gjelden og på kort tid tok hun igjen klassekameratene. I november 2021 fikk hun sin BA i sykepleie. «Ikke nok med at Gud svarte min bønn, han plantet også en kraft og tålmodighet i meg så jeg kan tjene ham samme hvor han sender meg», sier hun.

Last ned bilder fra Facebook: bit.ly/fb-mq.