---
title:  Misjonsfortelling
date:   20/04/2018
---

#### En niendeklassings makt

_Kamlitha (62) Marshalløyene_

Det var tenåringssønnen Fredrick som fortalte Kamlitha om sabbaten. Hun hadde sendt ham til adventistskolen på øya Ebeye. Men hun ville ikke høre om en kirke som hadde møter på lørdag. Likevel var hun glad for at hun hadde sendt ham dit. Det var nær hjemmet, ga kristen skolegang, og studentmisjonærene underviste bedre engelsk enn på andre skoler.

Fredrick fortsatte å fortelle henne om bibelske sannheter og minnevers han hadde lært. Kamlitha var imponert, men ville ikke gå i adventistkirken. Men det var OK at han ble døpt.

Kamlitha ba mye. Hun ba Gud vise henne hvilken kirke som lærte Bibelens sannhet. Så satte tørken inn. Hun måtte slå følge med andre som hver dag gikk for å hente vann fra en militærbase. I køen traff hun Andrea, en studentmisjonær fra England. De møttes tre dager på rad, og den tredje dagen foreslo Andrea at de kunne lese Bibelen sammen. Noe sånt hadde Kamlitha aldri gått med på før, men nå kom Andrea hjem til henne hver dag i en uke.

”Når hun la frem Guds ord, rørte det ved meg, og jeg ville ta dåp,” sa Kamlitha. Og Fredrick var henrykt!

Etter dåpen ble Kamlitha bedt om å jobbe som lærerassistent på skolen og satt i menighetsstyret. Hun ga seg også til å be en masse. I to år ba hun for sin mann, Harold. Han var kjederøyker og drakk en masse etter arbeidsdagens slutt ved militærbasen. Han gikk med på å ta bibelstudier og overga seg til Jesus.

Kamlitha og Harold sendte alle sine åtte barn til adventistskolen, og fire ble døpt. To barnebarn gikk også der. Harold (60) jobber ennå på basen og er forstander i menigheten. Møtene holdes på skolen, der 60 kommer hver uke.

Kamlitha underviser i marshallesisk på adventistskolen og gir bibelstudier til folk. Fem er blitt døpt. Nå planlegger hun å besøke atollen Maloelap, der hun er fra, for å fortelle om Jesu gjenkomst. 150 mennesker bor der.

_Mange har fått et nytt liv fordi Fredrick begynte på adventistskolen i Ebeye i 2003. En del av offeret 13. sabbat går til utbedring av skolen. Takk for misjonsgavene!_

_Se Kamlitha og Harold her: bit.ly/Kamlitha-Bulles_

- Marshalløyene ligger i snitt 2 meter over havflaten. Det er verdens mest utsatte land når vannet stiger pga. klimaendringer.
- Over 1000 fiskearter og 250 korallarter holder til i det klare vannet ved Marshalløyene.
- I 2011 satte myndighetene av et område på 2 mill. km2 der hai er fredet.
- Det finnes minst 22 haiarter i havet rundt Marshalløyene.