---
title:  'Kristus i Åpenbaringen: 2. del'
date:   19/04/2018
---

`Les Åp 1,10–18. Hva sier Jesus om seg selv der?`

I disse versene leser vi at Jesus står i den første avdelingen av helligdommen i himmelen. Åpenbaringen av ham i denne rollen var så stor at Johannes falt ned for ham i frykt. Jesus, som alltid trøster, sier at han ikke skal være redd og peker på at han er Alfa og Omega, den første og den siste – ord som viser hans evige eksistens som Gud. Senere taler han om sin død og oppstandelse, og håpet som oppstandelsen gir. Jesus har nøklene til «døden og dødsriket». Han sier altså det samme som han sa til Marta ved brorens død, ord som Johannes også skrev: «Jeg er oppstandelsen og livet. Den som tror på meg, skal leve om han enn dør. Og hver den som lever og tror på meg, skal aldri i evighet dø. Tror du dette?» (Joh 11,25–26).

Jesus peker på håpet om oppstandelsen, kristentroens endemål. For hvilket håp har vi uten dette?

`Les Åp 22,7; Åp 22,12–13. Hva avslører disse versene også om Jesus?`

«Kristus Jesus er Alfa og Omega, 1 Mos i GT og Åpenbaringen i NT. De møtes i Kristus. Adam og Gud blir forsonet ved den andre Adams lydighet, han som overvant Satans fristelser og rettet opp Adams skandaløse nederlag.» – SDA Bible Commentary, bind 6, side 1092, 1093. Ja, Jesus er begynnelsen og enden. Han skapte oss i begynnelsen, og han vil gjenskape oss på den ytterste dag.

Fra begynnelse til slutt, mens den viser oss både historien og endetidsbegivenheter, er Åpenbaringen likevel Apocalypsis Iesou Christou, Jesu Kristi åpenbaring. Og i alle våre studier om de siste ting må han stå i sentrum.

`Hvordan kan vi hver dag ha Jesus som midtpunktet for vårt liv?`