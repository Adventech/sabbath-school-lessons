---
title:  Helligdomssymbolene i Åpenbaringen
date:   17/04/2018
---

Foruten de to store delene har Åpenbaringen også et annet strukturelt lag. Det er bygget rundt den hebraiske helligdommen. Dette helligdomsmotivet er ikke begrenset til én av de to hoveddelene, men går igjen i begge.

I den jordiske helligdommen begynner man i forgården, ved brennofferalteret, der dyrene ble drept. Etter dyrets død, som symboliserer korset, skulle presten gå inn i helligdommens første avdeling, som var et bilde på det Jesus gjorde i den himmelske helligdommen etter sin himmelfart. Dette er symbolisert ved at Jesus går blant lysestakene (Åp 1,13).

`Les Åp 4,1–2. Hva står den åpne døren for? Hvor er dette? Se også Apg 2,33; Apg 5,31; Ef 1,20; Hebr 10,12–13; Sal 110,1; Åp 12,5.`

Kort etter sin himmelfart ble Kristus innviet i Det hellige i helligdommen i himmelen gjennom denne første åpne døren. Når vi ser Kristus første gang i Åpenbaringen, står han foran lysestakene i den første avdelingen i helligdommen i himmelen (se Åp 1,10–18).

`Les Åp 11,19. Hva skal man legge i dette at da helligdommen i himmelen ble åpnet, kunne Johannes se paktens ark, som sto i den andre avdelingen i den jordiske helligdommen? (se 3 Mos 16,12–14).`

Bildet av paktens ark i den himmelske helligdommen er en ubestridelig henvisning til Det aller helligste, eller den andre avdelingen i helligdommen i himmelen. I Åpenbaringen ser vi ikke bare Jesu todelte tjeneste, men også at hendelser i himmel og på jord er forbundet. Midt i prøvelsene som er skissert i Åpenbaringen, har vi forsikringen om at «hele himmelen er med og bereder et folk til å stå på Herrens beredelsesdag. Det er som om himmelen og jorden er kommet hverandre svært nær.» – Livet sammen med Gud, 30. oktober [ML 307].