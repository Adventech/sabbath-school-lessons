---
title:  Åpenbaringens oppbygning
date:   15/04/2018
---

Noe av det som Daniel og Åpenbaringen har til felles, er de to grunnleggende delene: historiske og eskatologiske begivenheter (endetidsbegivenheter). Disse begrepene hører sammen i begge bøkene. Vi kan se de historiske hendelsene som forløpere for store og globale hendelser i de siste tider. Ved å studere hva som skjedde i gammeltestamentlig tid, kan vi altså få innsikt i hva som vil skje i våre dager, og fremover. Men dette prinsippet gjelder ikke bare Daniel og Åpenbaringen.

`Les 1 Kor 10,1–11. Hva sies om prinsippet som er omtalt ovenfor?`

Sist uke så vi at noen av historiene i Daniel (Dan 3,6; Dan 3,15; Dan 3,27; Dan 6,6–9; Dan 6,21–22) var lokale historiske hendelser som til en viss grad avspeiler endetidsbegivenheter i Åpenbaringen. Når vi studerer disse historiene, kan vi få innblikk i noe av det Guds folk får oppleve i større målestokk. Det viktigste punktet er kanskje likevel at vi kan være sikre på den endelige utfrielsen. Åpenbaringen forsikrer de troende om seier.

Med noen unntak består den historiske delen av Åpenbaringen av kapitlene 1–11, etterfulgt av endetidskapitlene 13–22.

`Les Åp 12,1–17. Hvor skal vi plassere dette kapitlet, historiske eller endetidsbegivenheter, og hvorfor?`

Som man ser, tilhører dette kapitlet begge avdelingene. Hvorfor? Fordi det handler om historiske konflikter – Satans utkastelse fra himmelen (Åp 12,7–9), hans angrep på Jesus-barnet (Åp 12,4) og forfølgelsen av kirken i historiens løp (Åp 12,14–16) – etterfulgt av en skildring av djevelens angrep på en rest av kirken i endetiden (Åp 12,17).

`Det har blitt sagt at en av de tingene vi kan lære av historien, er at vi aldri lærer av den. Tanken er at samme når folk lever, vil de gjøre de samme feilene. Hvordan kan vi unngå dette, når vi har så mye historie å lære av?`