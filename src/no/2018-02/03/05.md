---
title:  'Kristus i Åpenbaringen: 1. del'
date:   18/04/2018
---

Alt i Åpenbaringen, fra oppbygningen til innholdet, har ett formål: Å vise oss Jesus Kristus.

Derfor begynner boken med ordene «Jesu Kristi åpenbaring» (Apocalypsis Iesou Christou). Dette forstås vanligvis som (1) «åpenbaringen fra Jesus Kristus», eller (2) «åpenbaringen om Jesus Kristus» (Åp 1,2). At det er en «åpenbaring», er et argument mot dem som tror Åpenbaringen er for vanskelig å forstå. Hvorfor ville Herren ha tatt med denne boken i Bibelen hvis han ikke hadde ment at den skulle forstås av den som leser teksten?

`Les Åp 1,1–8. Hva sier disse versene om Jesus?`

I Åpenbaringen blir Kristus fremstilt som «herren over jordens konger» (Åp 1,5), og mot slutten av boken omtales han som «kongers konge» (Åp 19,16). Midt i all verdens forvirring kan vi være trygge på at vår Herre og frelser har kontroll.

I Åp 1,5 er det en klar henvisning til Kristus som løsningsmann. «Han elsker oss og har fridd oss fra våre synder med sitt blod» er et vers som peker på soningsdøden på korset. Han har ikke bare rettferdiggjort oss, men også helliget oss (1 Kor 6,11). I slike tekster kan vi finne frelsesvisshet, for vi ser at Jesus er den som vasker bort våre synder. Vi kan ikke gjøre det selv.

`Les Åp 1,7. Hva sier dette om Jesus?`

Sentralt i hele kristentroen er løftet om Kristi gjenkomst «med skyene». Jesus kommer igjen, det er en bokstavelig gjenkomst, en hendelse som hele verden skal være vitne til, en begivenhet som en gang for alle gjør slutt på lidelse, kaos og ødeleggelser her i verden og oppfyller løftet om evigheten.

`Hva lærer Åp 1,8 om Jesus? Hvilket håp kan vi finne i dette verset som kan gi oss trøst i alle prøvelser?`