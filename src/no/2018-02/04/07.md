---
title:  Til ettertanke
date:   27/04/2018
---

Vi kan ha frelsesvisshet, men det må ikke gjøre oss arrogante. Er det noe slikt som falsk frelsesvisshet? Selvsagt. Jesus advarte mot det: «Ikke enhver som sier til meg: ’Herre, Herre!’ skal komme inn i himmelriket, men den som gjør min himmelske Fars vilje. Mange skal si til meg på den dagen: ‘Herre, Herre! Har vi ikke profetert ved ditt navn, drevet ut onde ånder ved ditt navn og gjort mange mektige gjerninger ved ditt navn?’ Da skal jeg si dem rett ut: ‘Jeg har aldri kjent dere. Bort fra meg, dere som gjør urett!’» (Matt 7,21–23).

Disse menneskene gjorde to feil. 1) De kan ha gjort store ting i Herrens navn, men de gjorde ikke Herrens vilje, som var å følge hans lov. Jesus sa ikke: «Bort fra meg, dere som ikke var syndfrie» eller dere som ikke var «feilfrie» eller som «ikke var fullkomne». Nei, han sa de «gjorde urett», en oversettelse av anomian, eller «uten lov». 2) Legg merke til hvor opptatt de var av seg selv og det de hadde utrettet: Har vi ikke gjort dette i ditt navn? Eller: Gjorde vi ikke det i ditt navn? Eller: Gjorde vi ikke dette andre og alt i ditt navn, også? Hør her! Hvor langt bort fra Kristus må de ha vært siden de peker på sine gjerninger i et forsøk på å rettferdiggjøre seg for Gud? De eneste gjerningene som frelser oss, er Kristi gjerninger, og de tilregnes oss ved troen. Det er vår frelsesvisshet, og den er ikke i oss selv eller i våre gjerninger, men bare i det som Kristus har gjort for oss. Vil du ha frelsesvisshet? Hold Guds lov og sett all din lit til Kristi rettferdighet. Da får du all den frelsesvisshet du trenger.

**Spørsmål til drøftelse**

`Martin Luther skal ha sagt: «Når jeg ser på meg selv, vet jeg ikke hvordan jeg kan bli frelst. Når jeg ser på Jesus, vet jeg ikke hvordan jeg kan gå fortapt.» Hvilken visdom finnes i disse ordene? Hvorfor er det en god idé å ha denne tanken for øye hele tiden?`

`Tenk mer på den kjensgjerning at vi er utvalgt til frelse fra før verden ble til. Hvorfor betyr det ikke at alle blir frelst? Hvis folk ikke blir frelst, er det da fordi Gud ikke har utvalgt dem, eller skyldes det deres valg? Snakk om dette i klassen.`

`Hvordan kan tanken om den store konflikten gjøre det lettere å håndtere ondskapens virkelighet, også i en verden som Faderen, Sønnen og Den hellige ånd elsker?`