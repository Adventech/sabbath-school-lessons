---
title:  Det evige evangelium
date:   26/04/2018
---

`Les Åp 14,6–7. Hva er det evige evangelium?`

Evangeliet omtales som «evig». Dette er enda et bevis på Guds uforanderlighet. En Gud som alltid er den samme, har et uendret evangelium. Dette evige evangeliet gir visshet til alle som vil ta imot det. Evangeliet åpenbarer Guds uforanderlige kjærlighet, og dette budskapet må ut til verden. Alle må få høre tilbudet, derfor har Gud kalt sitt folk til å forkynne det.

`«I Kristus utvalgte han oss før verdens grunnvoll ble lagt, til å stå for hans ansikt, hellige og uten feil. I kjærlighet og etter sin egen gode vilje avgjorde han på forhånd at vi skulle få rett til å være hans barn ved Jesus Kristus» (Ef 1,4–5). Hva sier dette om hvor «evig» evangeliet er?`

Utvalgt i ham «før verdens grunnvoll ble lagt». Det er vel et «evig» evangelium! Alt før verdens skapelse var Guds plan at vi skulle bli frelst i ham.

Se på noen av ordene i teksten: «utvalgte», «avgjorde på forhånd», «gode vilje», «rett til å være hans barn». Legg merke til hvor tydelig disse to versene peker på Guds ønske om at vi skal ha evig liv «i ham». Og det at Gud hadde gjort alt dette i en evig fortid (se også 2 Tess 2,13; 2 Tim 1,9) viser hans nåde. Frelsen skyldes ikke det vi kan utrette eller noe et menneske har gjort seg fortjent til. Frelsestanken oppstår hos en Gud som er kjærlighet. Hvordan skulle frelsen kunne skyldes noe vi kan gjøre hvis vi ble utvalgt til å få denne frelsen i ham allerede før vi ble til? Det er opp til oss å ta imot eller avvise tilbudet.

Og hvordan har dette valget blitt åpenbart i de utvalgtes liv? «Å stå for hans ansikt, hellige og uten feil» (Ef 1,4). Dette er vi også utvalgt til.

`Vi er kalt til å spre «det evige evangelium» til verden som en del av endetidsbudskapet før Kristi gjenkomst. Hvorfor må vi kjenne og oppleve virkeligheten i «det evige evangelium» i vårt eget liv før vi kan dele det med andre?`