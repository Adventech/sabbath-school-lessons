---
title:  Fars kjærlighet
date:   22/04/2018
---

Kort tid før korset talte Jesus med sin indre krets om hvordan man kan komme til Faderen gjennom ham. Det var da Filip sa: «Herre, vis oss Far, det er nok for oss» (Joh 14,8).

`Hva svarte Jesus? Joh 14,9. Hva sier svaret om Faderen? Hvilke misoppfatninger om Gud skulle svaret oppklare?`

Noen sier at GTs Gud er en rettferdig Gud mens NTs Gud er full av barmhjertighet, nåde og tilgivelse. De skaper et falsk skille mellom de to. Vi finner den samme Gud, med de samme trekkene, i hele Bibelen.

En av grunnene til at Kristus kom til vår verden, var for å åpenbare sannheten om Gud Faderen. Feilaktige forestillinger om ham var spredt gjennom århundrene, ikke bare blant hedningene, men også av Guds utvalgte folk. «Jorden ble mørk på grunn av misoppfatningen av Gud. Satans bedragerske makt måtte brytes hvis de mørke skyggene skulle spres, så verden igjen kunne vende tilbake til Gud.» – Alfa og Omega, bind 4, side 13 [DA 22]. Dette var noen av grunnene til at Jesus kom hit til verden.

Gud forandrer seg ikke. Hvis vi kjente alle fakta om hendelser i GT, ville vi se at han er like barmhjertig der som i NT. Skriften sier at «Gud er kjærlighet» (1 Joh 4,8), og han endrer seg ikke. «Jesus Kristus er i går og i dag den samme, ja, til evig tid» (Hebr 13,8).

Husk også det var GTs Gud som hang på korset.

Han er også nådig og barmhjertig, sen til vrede (Sal 145,8). Guds kjærlighet svikter ikke (Sal 143,8), og han gleder seg over sine (Sal 147,11). Gud vil gi sitt folk fremtid og håp (Jer 29,11). I sin kjærlighet vil han ikke lenger skjenne på dem, men juble over sitt folk med fryd (Sef 3,17). Det er slik Gud Faderen virkelig er.

`Tenk på at Jesus representerer Gud Faderen. Hvorfor er denne sannheten full av håp, spesielt for dem som noen ganger kan være redde for Gud?`