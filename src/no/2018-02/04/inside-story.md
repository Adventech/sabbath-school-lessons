---
title:  Misjonsfortelling
date:   27/04/2018
---

#### Meksikaner ofret alt

_Nerly Macias Figueroa (32), Marshalløyene_

Som 17-åring bestemte jeg meg for at jeg ville forlate staten Chiapas i Mexico og bli misjonær. Dette husket jeg da jeg var ferdig på universitetet. Men jeg hadde ikke råd til flybillett. Jeg ba Gud gi meg en jobb hvis jeg skulle bli misjonær.

To dager senere ringte de fra adventistenes sykehus i delstaten Tabasco. De ansatte meg som sjefsdietetiker. Jeg skulle planlegge alle måltider. Nå kunne jeg spare opp til å bli misjonær.

Året etter søkte jeg. Rektor på Ebeye-skolen i Marshalløyene ga meg jobb. Jeg ba Gud om hjelp til å komme til Ebeye.

Tre dager før jeg skulle bestille billett, døde onkel. Han hadde mye gjeld, og familien hadde ikke penger. Så jeg ga dem sparepengene og ringte til rektor i Ebeye og sa at jeg ikke hadde råd til å komme. Den kvelden ba jeg: ”Du ga meg drømmen om å bli misjonær, Gud. Hvorfor kan jeg ikke dra?”

Det gikk et år, og jeg hadde igjen nok til å dra. Men så ble søsteren min stygt skadet i en ulykke, og jeg ga henne sparepengene. Igjen måtte jeg forklare hvorfor jeg ikke kom til Ebeye.

Det gikk to år, og jeg la misjonærdrømmen på hylla. Jeg hadde det godt, men en kveld jeg lå og funderte på bil- og huskjøp, husket jeg Ebeye.

Jeg husket løftet, men sa til Gud: Jeg arbeider på et adventistsykehus og gjør det for deg. Hvorfor forlate jobben og dra til et annet land?

Jeg ventet på svar, men kunne bare tenke: Ebeye, Ebeye, Ebeye.

Så jeg ba: ”OK, men gi meg visum til USA hvis du vil jeg skal til Ebeye.” Da kunne jeg fly via Los Angeles og Honolulu. Ellers ble det for dyrt.

Det er ikke lett å få visum til USA fra Mexico, så jeg ringte rektoren på Ebeye og ba om et brev jeg kunne ta med til ambassaden.

Før møtet på ambassaden ba jeg: ”Gud, jeg har det godt og vil ikke bli misjonær. Før ja, men ikke nå. Ikke gi meg noe visum.”

”Hvorfor vil du ha visum,” spurte funksjonæren. ”Fordi jeg skal være misjonær i Marshalløyene,” sa jeg. Han så på dataskjermen, ba ikke om brevet fra rektor eller noe annet.

”OK,” sa han til slutt. ”Du får visumet om en måned.”

Jeg flyttet til en øy midt ute i Stillehavet. Ett år er gått, og jeg angrer ikke. Bare ett barn i min femteklasse var fra et adventisthjem. Fem av mine elever ble døpt dette året. Noen sier: ”Hvorfor forlot du jobben i Mexico? Nå har du ingenting.”

_Men jeg har alt. Jeg er lykkelig her, og Gud har en plan._

_Du kan se Nerly på bit.ly/Nerly-Macias_

- Det er tre adventistskoler i Marshalløyene: en barneskole og en 0-12-skole på Majuro, og en 0-12-skole på Ebeye.
- Den første adventistskolen i Marshalløyene ble startet i 1968, i Laura på Majuro.