---
title:  Kristi kjærlighet
date:   23/04/2018
---

Synd skilte mennesket fra Gud. Det åpnet en gapende kløft mellom dem, og med mindre denne kløften ble lukket, var mennesket dømt til evig utslettelse. Det skulle noe helt spesielt til for å løse syndens problem og gjenforene en syndig menneskehet med en rettferdig og hellig Gud. Det krevde at en som var like evig og like guddommelig som Gud selv ble menneske for så å gi sitt liv for våre synder.

`Les Joh 1,1–3; Joh 1,14 og Fil 2,5–8. Hva lærer disse tekstene oss om Jesus?`

Kristus var evig og ikke avhengig av noen eller noe for sin eksistens. Han var Gud – ikke bare av utseende, men Gud selv. Hans egentlige natur var guddommelig og evig. Jesus beholdt denne guddommeligheten, men ble menneske for å holde loven som menneske og dø som stedfortreder for alle som har brutt loven, og det er jo alle (Rom 3,23).

Kristus ble menneske uten fordeler fremfor andre mennesker. Han holdt Guds lov, ikke med sin indre guddommelige kraft, men ved å stole på den samme ytre guddomskraften som enhver annen har tilgang til.

Jesus var fullt ut Gud og fullt ut menneske. Den som «bærer alt ved sitt mektige ord» (Hebr 1,3), var «det lille barnet som lå i krybben» (Luk 2,16). Dette betyr at han som «er før alt, og i ham blir alt holdt sammen» (Kol 1,17), er den samme som var barn og «gikk fram i alder og visdom» (Luk 2,52). Mannen det sies om at «uten ham er ikke noe blitt til» (Joh 1,3), var den man «hengte på et tre og drepte» (Apg 5,30).

Alt dette åpenbarer Kristi kjærlighet for oss, og Kristi kjærlighet er et uttrykk for Fars kjærlighet til oss. Vi har mye å være glade og takknemlige for!

`Les Rom 8,38–39. Hvordan gir det vi leser i dagens avsnitt god grunn til å stole på det Paulus skriver?`