---
title:  Åndens kjærlighet
date:   24/04/2018
---

Den hellige ånd er blitt nesten like mye misforstått som Faderen. Noen teologer har tenkt på Ånden som kjærligheten mellom Faderen og Sønnen. Ånden er med andre ord bare hengivenheten mellom Faderen og Sønnen. Slik blir han redusert til et forhold mellom to medlemmer av guddommen uten selv å være medlem.

Men Skriften beviser hans personlighet. Vi blir døpt i hans navn, ikke bare Faderens og Sønnens navn (Matt 28,19). Ånden opphøyer Kristus (Joh 16,14). Ånden overbeviser folk (Joh 16,8). Han kan bli bedrøvet (Ef 4,30). Han er talsmann, hjelper (NKJV) og rådgiver (RSV). Han underviser (Luk 12,12), går i forbønn (Rom 8,26) og innvier (1 Pet 1,2). Kristus sa at Ånden veileder oss til hele sannheten (Joh 16,13). Kort sagt, Den hellige ånd er Gud akkurat som Faderen og Sønnen er det. Sammen er de én Gud.

`Alt det Ånden gjør, åpenbarer guddommelig kjærlighet. Hva gjør han, for eksempel? Luk 12,12; Joh 16,8–13; Apg 13,2.`

Det største beviset på at Den hellige ånd er Gud, er Kristi inkarnasjon. Jesus ble født av Den hellige ånd (Matt 1,20). Bare Gud kunne «skape» på denne måten.

Den hellige ånd er i stand til å utføre to motsatte mirakler for Kristus. Først førte han den allestedsnærværende Kristus inn i Marias liv. Han steg legemlig opp til himmelen begrenset i et menneskes kropp. For det andre representerer Ånden Kristus, som er begrenset av sin menneskelighet, og utretter enda et annet uforklarlig mirakel slik at han er stede for troende mennesker rundt om i verden.

Slik arbeider Den hellige ånd sammen med Faderen og Sønnen på våre vegne. «Guddommen ble full av medfølelse for menneskene, og Faderen, Sønnen og Den hellige ånd ga seg selv hen for å virkeliggjøre frelsesplanen.» – Counsels on Health, side 222.

Faderen, Sønnen og Den hellige ånd elsker oss like mye og arbeider for å frelse oss inn i Guds evige rike. Hvordan kan vi da ignorere så stor en frelse?

`Hvor mye trøst kan vi hente i den kjensgjerning at både Faderen, Sønnen og Den hellige ånd arbeider for vår evige glede?`