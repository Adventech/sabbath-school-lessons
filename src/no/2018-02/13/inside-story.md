---
title:  Misjonsfortelling
date:   29/06/2018
---

#### Trettende sabbat

Dette kvartalet har vi hørt fra folk på Ebeye-øya i Marshalløyene, Mamawi Atosketan-skolen i Canada, fra Vest-Virginia, USA og fra Holbrook SDA Indian School i Arizona. I dag skal vi høre fra Holbrook igjen.

27-årige Giselle Ortiz er saksbehandler på Holbrook og har sett den store konflikten på nært hold. Under et møte på hennes kontor begynte en jente å røre ved leppene sine og stirre mot et hjørne i rommet. Hun sa at hun så sin døde stefar der. Giselle kjente en kulde i rommet. Hun ba og talte strengt til den onde ånden. Ånden forsvant.

Elevene har fortalt om overnaturlig aktivitet på internatene. Da Giselle var assistent i jenteinternatet, følte hun at et mørkt nærvær fylte leiligheten en kveld. En stemme talte til henne: ”Du må be her og nå.”

Hun falt på kne og ba: ”Herre, jeg vet ikke hva som skjer, men beskytt meg og jentene med dine engler.”

Neste morgen sa internatlederen, som bodde i leiligheten over Giselle, at hun hadde følt et nærvær i rommet og en usynlig hånd hadde begynt å presse henne ned i sengen. Hun var skrekkslagen og kunne ikke røre seg. Men hånden forsvant på et blunk. Den hadde forsvunnet da Giselle ba.

Slike opplevelser minner Giselle om at den store konflikten er reell og at Jesus kommer snart. ”Det var først da jeg kom hit at det gikk opp for meg: Når vi ikke fremmer Guds rike, vokser det onde,” sa hun. ”Jeg ser det på elevene. Hvis jeg ikke gir dem lys hele tiden, tar mørket over og jeg må begynne forfra.”

Giselle elsker misjonærjobben og ville ikke bytte med noen. ”Det er ikke nok å si noe i kirken en gang iblant,” sa hun. ”Vårt kall er å gå og gråte sammen med andre. Misjonsarbeidet kan være utmattende, men jeg har aldri vært mer levende. Det er det store ved å arbeide for Gud. Han gjør ting man ikke skulle tro var mulig. Det er en velsignelse å være en del av hans verk og ha kontakt med mennesker som trenger ham.

_Jesus kommer snart! Dette kvartalet har vi hørt om hvordan Den hellige ånd virker på skoler i Canada, Marshalløyene og USA. Vi har hørt om mektige møteserier. Spørsmålet er: Hva gjør du for misjonen? Er du som Giselle på Holbrook, levende engasjert i misjonsarbeid og mer levende enn noen gang? La oss gjøre vårt for misjonen i dag og gi et godt 13. sabbats offer._

**Fremtidige prosjekter**

- En holistisk storbyplantning i Kina
- Den første adventistkirken i Sejong i Sør-Korea
- Internatskole i Ulaanbaatar i Mongolia
- Opplæringssenter for ungdomsevangelisering i kirken i Setagaya i Tokyo, Japan
- Seks helsesentre i bymiljø i Taiwan