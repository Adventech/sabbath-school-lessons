---
title:  Herrens gjenkomst
date:   23/06/2018
---

### Bakgrunnsstoff
Jes 13,6, Jes 13,9, Matt 24,30–31, Dan 2,34–35, 2 Tim 4,6–8, 2 Tess 1,7–10

> <p>Minnevers</p>
> For slik som lynet går ut fra øst og lyser like til vest, slik skal det være når Menneskesønnen kommer (Matt 24,27).

Dikteren T. S. Eliot begynte et dikt med linjen: «In my beginning is my end» (I min begynnelse er min ende). Kort og godt. I opphavet finnes avslutningen. Vi ser ekkoer av denne virkeligheten i navnet syvendedags-adventist. Det inneholder to bibelske læresetninger: «syvende dag» for sabbaten i de ti bud, et ukentlig minnesmerke om de seks dagene da livet ble til på jorden; og «adventist», som peker mot Jesu gjenkomst, da alle Skriftens håp og løfter, også løftet om evig liv, skal bli oppfylt.

Verdens skapelse (vår begynnelse) ligger langt fra Jesu gjenkomst (vår ende, iallfall slutten på vår syndige eksistens), men disse hendelsene er forbundet. Den Gud som skapte oss (Joh 1,1–3), er den samme Gud som kommer tilbake og som «i ett nu, i et øyeblikk, ved den siste basun» (1 Kor 15,52) skal sette oss endelig fri. Ja, i vår begynnelse finner vi vår ende.

Denne uken skal vi drøfte den siste av alle endetidshendelser, i hvert fall hva vår nåværende verden angår: Jesu annet komme.