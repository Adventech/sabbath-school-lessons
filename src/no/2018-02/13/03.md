---
title:  Daniel og Jesu annet komme
date:   25/06/2018
---

Mange jøder på Jesu tid forventet at Messias skulle styrte romerne og gjøre Israel til verdens mektigste nasjon. Men verken Jesu første eller andre komme handler om det. Gud hadde noe større i vente for sitt folk enn bare en omorganisering av den gamle verden.

I GT er det kanskje Daniel 2 som er klarest på at den nye verden ikke vokser ut av den gamle, men er noe helt annet.

Vi leser om fire store verdensrikers vekst og fall – Babylon, Media-Persia, Grekenland, og til slutt Roma, som så blir til det moderne Europas nasjoner. Men den statuen som Nebukadnesar så i sin drøm (om de fire verdensmaktene), avsluttes på en måte som viser at det er ingen sammenheng mellom denne verden og den som kommer etter Jesu gjenkomst.

`Les Dan 2,34–35; Dan 2,44–45. Hva lærer dette om vår verdens skjebne og hva slags ny verden som kommer?`

Det levnes liten tvil om hva som skjer når Jesus kommer tilbake. Ifølge Luk 20,17–18 identifiserte Jesus seg med denne steinen, som pulveriserer det som var igjen av vår verden. Daniel 2,35 sier at gullet, sølvet, leiren, jernet og bronsen ble knust og forvandlet til «agner fra treskeplassen om sommeren. Vinden tok det, og det fantes ikke mer.» Det vil si: Den gamle verden overlever ikke Jesu annet komme.

Og steinen som utslettet den gamle verden, «ble til et stort fjell som fylte hele jorden». Og dette riket, som oppstår som følge av Jesu gjenkomst, er et «som aldri i evighet skal gå til grunne». Det skal «bestå til evig tid» (Dan 2,44).

Bare en av to skjebner venter hvert menneske som noen gang har levd her på kloden. Enten skal vi være sammen med Jesus i evigheten, eller vi forsvinner inn i ingenting sammen med agnene av den gamle verden. Evigheten står for tur for alle.