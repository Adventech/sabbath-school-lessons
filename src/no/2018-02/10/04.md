---
title:  Det Gjelder Tilbedelsen
date:   05/06/2018
---

I bibelhistorien måtte Herren stadig forholde seg til dem som henfalt til avgudsdyrkelse og annen falsk tilbedelse (se Matt 4,8–10). I den siste krisen som er skildret i Åp 13, vil spørsmålet om tilbedelsen dukke opp igjen. Også her må Guds folk velge hvem de vil tilbe og tjene (se Jos 24,15).

I uke 2 studerte vi historien om tre hebraiske gutter som fikk ordre om å «tilbe gullstatuen» (Dan 3,5). Vi så også at Åp 13 bruker uttrykk fra dette kapitlet når det beskriver forfølgelsen av Guds folk i endetiden. Så vi kan se på det som skjedde med Daniels venner som en forløper for hva som vil skje i de siste dager, som er avbildet i umiddelbar sammenheng med de dyriske maktene (Åp 13). Alle skulle tilbe gullstat- uen, ellers ville de bli drept i ovnen med flammende ild. Og ifølge Åp 13 skulle de bli «drept, alle som ikke tilba dyrets bilde» (Åp 13,15).

`Les Åp 14,9–11; 16,2; 19,20; 20,4. Hva lærer disse versene om hvor viktig spørs- målet om tilbedelse skal bli?`

Babylon var sentrum for falsk tilbedelse. Babels tårn vitnet om byggherrenes ønske om å gjøre som Lucifer og «stige opp, høyere enn Guds stjerner» (Jes 14,14) og forsvare seg i tilfelle en ny global syndflod skulle inntreffe. De nektet å tro på Guds løfte om aldri å drukne jorden i vann igjen (1 Mos 9,8–11).

Det nybabylonske riket opphøyet også menneskers bedrifter. Nebukadnesar skrøt av «det store Babel som jeg med min veldige makt har bygd» (Dan 4,30). Senere brukte kong Belsasar gullkarene i Salomos tempel til en fest, og «de drakk vin og priste guder av gull og sølv, bronse og jern, tre og stein» (Dan 5,3.4). Karene fra templet ble fylt med berusende vin og bedøvet sansene til alle som drakk av dem. Resultatet ble at mange i byen døde da Babylon falt. En tilsynelatende sannhet kan bedra oss ved å skjule Babylons dødelige vin. Falsk tilbedelse og falske ideer er valutaen i Satans rike.

`Hvordan kan vi unngå å bli innblandet i falsk tilbedelse?`
