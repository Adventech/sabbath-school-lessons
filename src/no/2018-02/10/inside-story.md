---
title:  Misjonsfortelling
date:   08/06/2018
---

#### Jeg Forsvant

*Ida Elizabeth Davis (65), Vest-Virginia, USA*

Jeg vokste opp hos bestemor i Beckley, som den yngste av sju. Jeg måtte gå åtte kvartaler til kirken på sabbaten og fikk ikke gå i korte kjoler. Livet var bare skole og kirke.

Da jeg ble 14, flyttet jeg til New York, til eldre søsken. Jeg oppdaget den store verden og sluttet å gå i kirken. Jeg ble bokholder i et forsikringsselskap og senere revisor i Washington. Jeg gikk i kirke på søndag.

En natt drømte jeg at jeg pløyde jord. Bestemor pleide å få en traktor til å pløye hagen sin. Da jeg våknet, tenkte jeg: ”Kanskje er det på tide å flytte hjem.” Vi kunne jo bygge på en tomt vi hadde arvet etter bestemor.

Vi flyttet til Beckley, og jeg lurte på hvorfor jeg hadde forlatt alle vennene mine i Washington. Jeg fikk nye venner, men spurte Gud: ”Hvorfor er jeg her?”

Omtrent da fikk jeg en brosjyre om et seminar om Bibelens profetier. Jeg ba mine nye venner bli med, men måtte gå alene. Den fjerde kvelden handlet talen om dyrene i Daniel og Åpenbar- ingen, og jeg skjønte at det var adventistmøter. Jeg tenkte på min strenge oppvekst og følte meg alene igjen. ”Fortsetter jeg her, mister jeg alle mine venner,” tenkte jeg.

Møtet hadde nettopp startet, men jeg reiste meg for å gå. Bak i salen dukket det opp en kvinne. Det var hun som hadde registrert meg den første kvelden. ”Hvor skal du?” spurte hun.

”Dette har jeg hørt hele livet,” sa jeg og fortalte om bestemor og at jeg ikke hadde fått gjøre annet enn å lese i Bibelen og gå i kirken. Men egentlig ville jeg bare ha en venn der på møtet.

Kvinnen smilte og fikk meg til å føle meg velkommen. Hun var den vennen jeg trengte. Jeg satte meg igjen og kom til resten av møtene. Da det ble tale om dåp, meldte jeg meg. Jeg følte meg hjemme. Jeg var blant de 16 som ble med i Adventistkirken i september 2016, etter disse møtene, som var en av 35 møteserier som offeret 13. sabbat i 2015 gjorde mulig i Vest-Virginia.

Bibelen og kirken har alltid vært en del av meg takket være min bestemor. Gud har alltid beskyttet meg. Han hadde en grunn da han kalte meg tilbake til Vest-Virginia. Jeg kan fokusere på det Gud vil jeg skal gjøre fremover.

*Ida Elizabeth Davis (65) er leder for kvinneforum i Beckley SDA Church.*

*Du kan se Elizabeth her: bit.ly/Elizabeth-Davis*
