---
title:  'Harmageddon og Karmelfjellet: 1. del'
date:   20/06/2018
---

Hva er så dette Harmageddon-slaget? Navnet later til å bety «Megiddo-fjellet». Det finnes ikke noe fjell i området som heter Megiddo. Men Karmelfjellet lå nærheten, og forskere har oppfattet uttrykket Megiddo-fjellet som en henvisning til Karmelfjellet.

Bibellesere har også sett på historien om Elia og Baal-profetene på Karmelfjellet som et symbol, en type på det som skal utfolde seg i endens tid (Åp 13).

I går så vi at Åp 16,13, med sin henvisning til draken, dyret og den falske profeten, viser tilbake til hendelser omtalt i Åp 13, den falske treenigheten som vi så i den niende leksen.

Spørsmålsstillingen i Åp 13 begynner å nå et klimaks i vers 13 og 14, når det andre dyret gjør overnaturlige ting og til og med lar «ild fra himmelen fare ned på jorden, midt for øynene på folk» (Åp 13,13). Disse hendelsene fører da til den direkte konfrontasjonen mellom Gud og Satan, mellom dem som tilber den sanne Gud og de som dyrker «dyrets bilde» (Åp 13,14).

`Les 1 Kong 18,1–18. Hva skjer her som gjenspeiler noe av det som skal utfolde seg i den siste tid, slik vi leser i Åpenbaringen?`

På mange måter er det vi ser, en skildring av den store konflikten. Elia uttrykker saken klart og tydelig: Folk har forlatt Guds lov og dyrker avguder (vers 18). Har ikke dette alltid vært problemet, uansett hvordan denne ondskapen har blitt konkretisert gjennom tidene? Vi tilber enten «ham som skapte himmelen og jorden, hav og kilder» (Åp 14,7), eller vi tilber noe annet. Mange tilber dyret og dets bilde i stedet for å tilbe Herren (Åp 13). Noen tredje vei finnes ikke. Vi er enten på Guds side eller på Satans side. Så viktig er det som står på spill, både nå og i kampen om Harmageddon, der forskjellen blir veldig tydelig, som vi skal se i historien om Karmelfjellet.