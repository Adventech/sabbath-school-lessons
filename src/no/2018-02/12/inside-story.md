---
title:  Misjonsfortelling
date:   22/06/2018
---

#### Djevlene snakker med meg

_Pierre Ortiz (24), Arizona, USA_

David var en av de 28 guttene ved Holbrook Seventh-day Adventist Indian School. En kveld ville han gå en måneskinnstur. Internatleder Pierre ble med. Han visste ikke annet om 17-åringen enn at han hadde tilhørt en gategjeng i hovedstaden Phoenix. Moren hadde sendt ham til internatskolen fordi hun fryktet for hans liv.

De gikk tause sammen en stund i måneskinnet. De satte seg ved en kløft og snakket om nattehimmelen. Plutselig sa David: ”Djevlene snakker til meg noen ganger. Iblant sier de jeg skal skade noen eller gjøre ting jeg ikke har lyst til.”

”Hvorfor det?” spurte Pierre.

”Vet ikke, men det er verre her.” Pierre foreslo at de skulle be. Han bøyde hodet og ba. Så sa han ”Jeg tror jeg vet hvorfor de er verre her?”

”Hvorfor da?” ville David vite. ”Fordi det bare var dem før. Men her har du kontakt med Jesus og det gode. Djevelen liker ikke det.”

David tidde. Så sa han: ”Jeg forstår meg ikke på kirken. Det er så mye tvang. Dere må høre på taler og gjøre ting.”

”Si meg hvordan det var i gjengen,” sa Pierre.

”Det var fantastisk! Vi var som en familie. Vi så ikke lederen, men han ga ordrer, og vi fulgte dem. Vi var en familie.”

”Det forstår jeg,” sa Pierre og smilte. ”Dette er en kirke. Kirken er en familie. Men i stedet for ondskap, gjør vi godt.”

David skjønte og begynte å gråte. Pierre hadde ikke trodd at han kunne gråte, men tårene rant.

”Gud vil ikke ha meg,” sa David. ”Det vet du ikke, du kjenner ham jo ikke,” sa Pierre.

”Men jeg har drept, og det har ingen av dere,” sa David.

Pierre fortalte David at Bibelen var full av mordere som Gud hadde tilgitt. ”Bibelen ville vært en tynn bok uten morderne. Gud elsker dem også,” sa Pierre.

”Dessuten hender det at djevlene tar kontroll over meg, jeg rister, og fråden står om munnen. Jeg kan ikke stoppe det,” sa David.

”Det er derfor vi er her på Holbrook,” sa Pierre. ”Gud er her, og Satan har ikke makten her. Hvis du føler at noe ondt kommer, kan vi be for deg og kjempe sammen med deg.”

Pierre ba med David igjen. Så gikk de tilbake til internatet.

Pierre vet ikke om David har tatt imot Jesus. Han vendte tilbake til Phoenix og gatene. Men Pierre er glad for at de fikk denne måneskinnsturen sammen.