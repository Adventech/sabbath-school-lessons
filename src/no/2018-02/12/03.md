---
title:  Babylon er falt
date:   18/06/2018
---

Babylons innflytelse har vært nedbrytende og vidtrekkende, men Åpenbaringen sier at den skal ta slutt.

`Les Åp 18,1–10. Hva sier disse versene om «Babylon den store»?`

Den andre engelens budskap (Åp 14,8) om Babel gjentas her i Åp 18,2. Det er et uttrykk for hvor korrupt denne institusjonen har blitt.

«Bibelen lærer at før Herrens komme vil Satan arbeide ’med stor makt og med under og falske tegn. Med all slags urett forfører han dem som går fortapt, fordi de ikke ville elske sannheten så de kunne bli frelst.’ Derfor vil de tro ’en villfarelse som gjør at de tror løgnen’ (2 Tess 2,9–11). Det er først når denne tilstanden er nådd og foreningen av kirken med verden er fullført over hele kristenheten at Babels fall er fullstendig. Forandringen skjer gradvis, og den fullstendige oppfyllelsen av Åp 14,8 ligger fremdeles i fremtiden.» – The Great Controversy, side 389, 390.

Bare Gud vet om den «fullstendige oppfyllelsen» har inntruffet. Men vi vet at disse tekstene lærer at det åndelige Babylon en dag skal møte Guds dom over dens store ondskap. «For syndene hennes har tårnet seg opp helt til himmelen, og Gud er blitt minnet om all den uretten hun har gjort» (Åp 18,5). Dette uttrykket gjenspeiler også det GT sier om det gamle Babylon (se Jer 51,9), og innebærer at dommens time vil komme.

En kommende dom burde naturligvis ikke overraske noen. Det gamle Babylon sto også under dom (se Dan 5). Skriften sier at alle en dag må svare for sine gjerninger, også Babylon. Det er godt å vite at vi har en som taler vår sak i dommen (1 Joh 2,1; Dan 7,22). Ellers ville det kanskje ikke gå så mye bedre med oss enn med Babylon.

`Hvordan kan du finne trøst i løftet om at all den urett og ondskap som synes å gå ustraffet nå, en dag skal få sin straff av Gud?`