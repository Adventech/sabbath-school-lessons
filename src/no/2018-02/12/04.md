---
title:  Harmageddon
date:   19/06/2018
---

De fleste vet ikke stort om Åpenbaringen, men ett ord er innlemmet i populærkulturen: Harmageddon (se Åp 16,16). Selv i en sekulær kultur betyr ordet en endelig kamp hvor jordens skjebne henger i en tråd. Hollywood-filmen Armageddon handlet om en gigantisk asteroide som kunne ødelegge jorden. Tanken om verdens ende er ikke helt fremmed for verdslige mennesker, heller.

Mange ser kampen ved Harmageddon som en bokstavelig militær konflikt i Midtøsten ved verdens ende. En versjon beskriver hvordan en 200 millioner mann sterk hær fra Asia feier inn i Nord-Israel. Andre er opptatt av militære og politiske konflikter i den delen av verden som de mener vil berede grunnen for det endelige Harmageddon-slaget i Megiddo.

Men Bibelen tegner et annet bilde. Skriften skildrer Harmageddon som det endelige klimaks, ikke mellom de uforlikte nasjoner, men mellom de to sidene i den kosmiske konflikten. Kampen er religiøs, ikke økonomisk eller politisk, enda mange økonomiske og politiske faktorer kan inngå i den.

`Les Åp 16,12–16. Hva kan vi lære om Harmageddon her?`

Legg merke til hvor mye symbolikk som er brukt. Ånder som frosker kommer ut av dragens munn, den falske profets munn og dyrets munn (henvisninger til maktene i Åp 13: den «falske profeten» her må være landdyret i Åp 13,11). Den store konflikten ser vi også her: «demoniske ånder» (Åp 16,14) går til kamp «på Guds, Den allmektiges store dag» (Åp 16,14). Uansett hvordan Harmageddon utspiller seg, blir det en verdensomspennende konflikt mellom Kristi og Satans krefter. Dette er ikke noe lokalt slag i Megiddo, like lite som Babylon i Åpenbaringen taler om hendelser i en avkrok av våre dagers Irak.

`Les Åp 16,15. Midt i alt dette oppmuntrer Jesus oss med evangeliet, både med løftet om sitt komme og behovet av å være kledd i hans rettferdighet. Hvordan hjelper dette oss å forstå hva slags åndelig kamp vi er innblandet i?`