---
title:  Krig i himmelen og på jorden
date:   03/04/2018
---

Adam og Eva styrtet verden i synd, ondskap og død. Man kan være uenig om de umiddelbare årsakene, eller hvem som hadde skylden, men ingen kan benekte den uro, vold, omveltning og konflikt som plager oss.

Vi snakker om en kosmisk konflikt. Men om opprinnelsen til konflikten er aldri så kosmisk, utspiller den seg også her på jorden. Mye av bibelhistorien – fra syndefallet og frem til de begivenhetene i den siste tid før Jesu gjenkomst – er Bibelens skildring av den store konflikten. Vi står midt i ildlinjen. Guds ord forklarer hva som skjer, hva som skjuler seg bak elendigheten og hvordan det kommer til å gå.

`Les Åp 12,1–17. Hvilke kamper (både i himmelen og på jorden) beskriver dette kapitlet?`

Vi ser en konflikt i himmelen, og også konflikter på jorden. Det første slaget står mellom dragen (Satan, se Åp 12,7–9) og Mikael (hebraisk: «Hvem er som Gud?»). Opprøreren Lucifer ble kjent som Satan (motstanderen). Han er bare en skapning som kjemper mot den evige skaper, Jesus (Hebr 1,1–2; Joh 1,1–4).

Lucifer gjorde opprør mot sin skaper. Den store konflikten handler ikke om guder i kamp med hverandre. Den handler om en skapning som reiser seg mot sin skaper. Opprøreren angriper også skaperverket.

Satan tapte kampen mot Kristus i himmelen, men angrep ham på jorden rett etter hans fødsel (Åp 12,4). Også her tapte han. Da han hadde tapt for Jesus i ørkenen og led sitt uopprettelige nederlag på korset, gikk Satan til krig mot Kristi folk. Denne krigen har rast gjennom mye av kristenhetens historie (Åp 12,6; Åp 12,14–16) og fortsetter til enden (Åp 12,17), til Satan står overfor et nytt nederlag, denne gangen ved Jesu gjenkomst.

`Les Åp 12,10–12. Hvilket håp gir disse versene midt i alle konfliktene vi har sett i de andre tekstene?`