---
title:  Ikke bare hodekunnskap
date:   02/04/2018
---

Vi kan ikke forklare hvorfor det onde ble en del av vårt liv (siden det ikke kan rettferdiggjøres), men Skriften sier at det oppsto i Lucifers sinn i himmelen. Ved siden av det vi vet fra Ellen G. Whites skrifter (se f.eks. kapitlet om ondskapens opprinnelse i Mot historiens klimaks), sier ikke Skriften stort om hvordan det begynte i himmelen. Men vi får opplysning om hvordan det oppsto på jorden.

`Les 1 Mos 3,1–7. Hva fant sted her som viser Adam og Evas skyld i det?`

Det triste er at Eva visste hva Gud hadde sagt. Hun gjentok det: «Dere må ikke spise av den og ikke røre ved den; for da skal dere dø» (1 Mos 3,3). Bibelen sier ikke noe om at de ikke skulle røre frukten, men hun visste at å spise den, ville føre til døden.

Satan sa det stikk motsatte: «Dere skal slett ikke dø!» (1 Mos 3,4).

Kunne kontrasten være større? Satan var varsom til å begynne med, men da han fikk Eva i tale og så at hun ikke sto ham imot, motsa han Gud helt åpenlyst. Og det tragiske er at Eva ikke manglet kunnskap. Hun kunne ikke si: «Jeg ante det ikke.»

Hun visste det.

Likevel handlet hun feil. Kunnskap i seg selv var ikke nok til å hindre Eva (og deretter Adam, som også kjente sannheten) fra å synde. Så vi må ikke tro at kunnskap alene kan redde oss nå. Ja, vi må vite hva Guds ord sier. Men vi må også overgi oss, så vi gjør det som Ordet sier.

`Gud sa det ene, Satan sa noe annet. Adam og Eva hadde kunnskap, men de valgte å lytte til Satan. Det er ikke mye som har endret seg i tidens løp. Hvordan kan vi unngå å gjøre samme slags feil?`