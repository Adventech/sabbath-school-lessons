---
title:  Med dere alle dager inntil verdens ende
date:   04/04/2018
---

Åpenbaringen forutså den forfølgelsen Guds folk ville oppleve gjennom mye av kirkens historie. De 1260 profetiske dagene i Åp 12,6 (se også Åp 12,14) peker på 1260 års forfølgelse mot kirken.

«Disse forfølgelsene, som begynte under Nero, på den tiden da Paulus led martyrdøden, fortsatte med større eller mindre raseri i århundrer. De kristne ble anklaget for de mest fryktelige forbrytelser, og det ble sagt at de var skyld i store ulykker: hungersnød, pest og jordskjelv. Da de ble gjenstand for folkets hat og mistanke, sto angiverne klar og forrådte de uskyldige for vinnings skyld. De ble dømt som opprørere mot riket, som fiender av religionen og en plage for samfunnet. Et stort antall ble kastet til ville dyr eller brent levende i amfiteatrene.» – The Great Controversy, side 40.

Samtidig flyktet kvinnen (kirken) ut i ødemarken (Åp 12,6). Hun er fremstilt med to vinger som en ørn. Dette antyder en flukt dit hvor det var hjelp å finne. Hun ble passet på i ørkenen, og slangen, eller Satan, kunne ikke få tak i henne (Åp 12,14). Gud har alltid bevart en rest, også under store forfølgelser, og han vil gjøre det igjen i endetiden.

`Da Jesus talte om farene i de siste dager, sa han til sitt folk: «Jeg er med dere alle dager inntil verdens ende» (Matt 28,20). Hvordan forstår vi dette løftet i lys av at mange av hans etterfølgere har lidd martyrdøden? (se Rom 8,31–39 og Matt 10,28).`

Ingenting – verken forfølgelse, hungersnød eller død – kan skille oss fra Guds kjærlighet. At Kristus er hos oss, både nå og i endetiden, betyr ikke at vi blir spart for smerte, lidelse, prøvelser eller til og med døden. Vi har aldri fått løfte om at vi skal bli spart for dette her i livet. Men Jesus og det han har gjort for oss, betyr at vi kan leve i håpet og løftet om at Gud er med oss i prøvelsene, og at vi har forsikringen om evig liv i en ny himmel og en ny jord. Vi kan leve med håp om at uansett hva vi opplever her, kan vi som Paulus være sikre på at «nå ligger rettferdighetens seierskrans klar for meg. Den skal Herren, den rettferdige dommer, gi meg på den store dagen, ja, ikke bare meg, men alle som med kjærlighet har ventet på at han skal komme» (2 Tim 4,8). Vi som har «ventet på at han skal komme», kan også ha dette håpet.