---
title:  Et fullkomment vesen faller i synd
date:   01/04/2018
---

Hvis den kosmiske konflikten er bakteppet for Bibelens verdenssyn, reiser det flere spørsmål. Et av de viktigste er: Hvordan begynte det? Gud, som skapte universet, er kjærlighet. Derfor var nok ikke ondskap, vold og konflikt bygget inn i skapelsen fra først av. Konflikten må ha oppstått uavhengig av skapelsen og ikke som et nødvendig resultat av den. Likevel er konflikten en kjensgjerning, og vi er alle involvert.

`Les Esek 28,1–2; Esek 28,11–17 og Jes 14,12–14. Hva sies om Lucifers fall og ondskapens opphav?`

Lucifer var et fullkomment vesen i himmelen. Hvordan kunne urett oppstå hos ham på et slikt sted? Det vet vi ikke. Kanskje det er derfor Paulus skriver om «lovløshetens hemmelighet» (2 Tess 2,7).

Med unntak av den frie viljen som Gud har gitt alle sine fornuftsvesener, er det ingen grunn til Lucifers fall. «Det er umulig å forklare syndens opphav på en måte som kan begrunne dens eksistens. ... Synden har trengt seg inn, og ingen kan gi noen fornuftig forklaring på dens eksistens. Den er mystisk, uforklarlig. Å unnskylde den, er å forsvare den. Hvis man fant en unnskyldning for den eller kunne påvise noen grunn til at den burde eksistere, ville den opphøre å være synd.» – Alfa og Omega, bind 8, side 9–10 [GC 492,493].

Erstatt ordet synd med det onde, og uttalelsen fungerer like bra: Det er umulig å forklare det ondes opphav på en måte som kan begrunne dets eksistens. Det onde har trengt seg inn, og ingen kan gi noen fornuftig forklaring på hva grunnen er. Synden er mystisk, uforklarlig. Å unnskylde den er å forsvare den. Hvis man fant en unnskyldning for synden eller kunne påvise noen grunn til at den burde eksistere, ville den opphøre å være ondskap.

`Hva med din fortid og den frie viljens bruk? Hvorfor bør vi da tenke oss godt om når vi bruker viljen?`