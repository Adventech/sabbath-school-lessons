---
title:  Misjonsfortelling
date:   04/05/2018
---

#### Tiltrukket av ham

_Daniel Guiboshe (56), Alberta, Canada_

Skoleåret ved Mamawi Atosketan-skolen i Alberta, Canada, var godt i gang da Daniel Guiboshe kom for å være kapellan der.

De nasjonale elevene og adventistlærerne kjente allerede hverandre. Men en jente på 11 år, Jojo Wolfe, viste ham stor vennlighet og var ofte i nærheten. De snakket om venner og lekser. Daniel lærte henne og klassekameratene om Jesus og frelsen. Adventistskolen er det første stedet mange her hører om Jesus.

En dag overrasket hun Daniel med en tegning av en rosa bille og teksten: ”Du er den kuleste pastoren som finnes.”

Noen uker senere fikk Daniel vite at Jojo hadde dødd den helgen. Hun hadde tøyset med helium i et fødselsdagsselskap og klaget over svimmelhet. Hun la seg og våknet ikke igjen.

Alle sørget. Jojos familie arrangerte en tre dager lang likvake. Folk kom, spiste, talte, trøstet hverandre og mintes Jojo ved hennes kiste. Lærere og elever var der, og lærerne laget mat og tok med til vaken hver dag.

”Du trenger ikke si noe. Familien ser deg og forstår at du bryr deg om dem og Jojo.” Lærerne og elevene sto sammen som en familie, et fint uttrykk for skolens navn Mamawi Atosketan, som betyr ”arbeider sammen” på cree-språket.

Jojos tegning henger på kontoret hos Daniel. Det er det første bildet han fikk der på skolen. ”Hun fikk meg til å føle meg hjemme,” sier Daniel. ”Hun viste meg at det ikke handler om meg, men hva vi kan gjøre for andre.”

Når Daniel taler til barna, forteller han hva Jesus har gjort for dem og hva de kan gjøre for andre. Han opphøyer Jesus og lar Den hellige ånd gjøre resten. ”Hvis jeg opphøyer Jesus, vil barna bli tiltrukket av ham,” sier Daniel.

En del av offeret 13. sabbat går til å utvide tilbudet ved Mamawi Atosketan Native School, så flere barn kan få høre om Jesus. Takk for at du hjelper oss.

_Du kan se Daniel her: bit.ly/Daniel-Guiboshe_

- Canada er verdens nest største land etter Russland.
- Canada har verdens lengste kyst. Hvis man går 20 km per dag langs kysten, tar det 33 år å tilbakelegge hele strekningen.
- Canada betyr visstnok ”landsby” på et irokeserspråk som døde ut ca. år 1600. De fleste av dagens irokeserspråk har et lignende ord, f.eks. kanata på mohawk-språket. Det betyr ”by”.