---
title:  Vår øversteprest 
date:   01/05/2018
---

`Les Hebr 7,24–27 og Hebr 8,6. Hvilket håp får vi i disse versene?`

Kristus kan frelse helt og fullt fordi han har kvalifikasjoner som ingen annen prest kunne ha. Han er Gud og kan tilgi synd. Han har et evig prestedømme. Han går i forbønn for sitt folk med samme medfølelse som da han helbredet de syke og trøstet de ensomme. Han er også menneske, men ble født syndfri, og slik levde han. Og som den syndfrie døde han under byrden av alle menneskers synd. Så bare han, Gudmennesket, kan gå i forbønn for syndere i himmelen.

Disse tekstene viser også at Kristi offer var én gang for alle. Det skulle bare skje en gang for å bringe frelse til ethvert menneske.

For hvordan kunne et slikt offer ikke være tilstrekkelig for alle mennesker når man tenker på hvem det var som døde på korset?

`Les Hebr 9,11–15. Hva har Kristus oppnådd for oss gjennom sin død og tjeneste i himmelen?`

Hebr 9,12 sier at Kristus «kjøpte oss fri for evig». Det greske ordet som er oversatt «kjøpte fri», betyr også «utfrielse». Det er det samme ordet som brukes i Luk 1,68, da Sakarja sa at Gud har «sett til sitt folk og forløst det». Henvisningen til Kristi blod – blodet av det eneste tilstrekkelige offeret – betyr at det var Kristus som brakte oss denne forløsningen, denne utfrielsen (fordi han var offerlammet). Og evangeliets store budskap er at Kristus gjorde dette, ikke for sin egen skyld, men for oss, og det gjelder alle som tar imot hans offer for dem.

`Tenk på det faktum at Kristus har «kjøpt oss fri for evig», og det var først etter at han hadde fullført dette at han begynte sitt verk i helligdommen i himmelen på våre vegne. Hvilket håp gir dette oss?`