---
title:  Til ettertanke 
date:   04/05/2018
---

Hebreerbrevet peker på den jordiske helligdommen som et bilde på det Kristus ville gjøre for oss, både som vårt offerlam på jorden og i himmelen som vår øversteprest. Israelittenes helligdom skulle være en lignelse om evangeliet. Den skulle lære jødene frelsesplanen ved hjelp av ofringer, forbønn, dom og syndens endelige utslettelse. Daniels bok bidrar med mer lys, for den hjelper leserne å forstå den apokalyptiske dimensjonen av Kristi avsluttende arbeid i helligdommen i himmelen. «Med sin vektlegging av renselse, dom og frikjennelse projiserer endetidsvisjonene hos Daniel bildene fra forsoningsdagen helt til jordens siste tid. Renselsen er direkte knyttet til helligdommen i himmelen og til Messias’ verk som konge og prest. Synene innfører tidselementet, så leseren kan peke på et bestemt øyeblikk i frelseshistorien da Messias skulle begynne sitt arbeid med den endelige renselse, dom og frikjennelse i Guds himmelske bolig.» – Handbook of Seventh-day Adventist Theology (Hagerstown, Md., 2000), side 394.

**Spørsmål til drøftelse**

`Hør dette sitatet: «I gammel tid ble folkets synd i tro lagt på syndofferet, og ved offerblodet ble den symbolsk overført til den synlige helligdommen. Slik blir de botferdiges synder i den nye pakt i tro lagt på Kristus og overført til helligdommen i himmelen. På samme måte som den symbolske rensingen av helligdommen på jorden skjedde ved at synden ble fjernet, skal rensingen av helligdommen i himmelen skje ved at syndene som er nedskrevet der, blir fjernet eller slettet. Men før det kan skje, må bøkene granskes for å gjøre det klart hvem som har angret sin synd og tatt imot Kristus i tro og derfor har del i hans soningsverk.» – Alfa og Omega, bind 7, side 354 [GC 421]. Hva sier hun om de to tingene som viser hvem som har «del i hans soningsverk»? Hvorfor er det så viktig for Guds folk å forstå hva dette er, spesielt under de siste dagers prøvelser?`

`Les 3 Mos 16,15–16. Hva er blodets betydning? Hva sto det for? Hvorfor var blodet så viktig for ritualet på soningsdagen den gangen, og hva betyr det for oss i dag?`