---
title:  Den store soningsdagen
date:   03/05/2018
---

Hebreerbrevet lærer at den jordiske helligdomstjenesten var en modell av det som skjer i helligdommen i himmelen, som Kristus kom og innviet som vår øversteprest. Den jordiske tjenesten med de to avdelingene og dens offer- og rensningsritualer er bare «en etterligning og en skygge av den himmelske. Det ser vi av ordet Moses fikk fra Gud da han skulle reise telthelligdommen» (Hebr 8,5).

Og akkurat som den jordiske helligdommen besto av to rom, Det hellige og Det aller helligste, slik er det også med Kristi tjeneste i helligdommen i himmelen. I den jordiske helligdommen var domsbegrepet representert på forsoningsdagen, som resulterte i rensing av helligdommen. Se 3 Mos 16. Dette var den ene gangen i året da øverstepresten gikk inn i det andre rommet, Det aller helligste (3 Mos 16,12–14) for å utføre renselse og forsoning på vegne av folket.

`Les Hebr 9,20–23. Hva skulle renses, og hvorfor er dette en henvisning til Kristi tjeneste på forsoningsdagen?`

Ordene om at helligdommen i himmelen også måtte renses, har overrasket mange. Men når vi forstår det som en henvisning til forsoningsdagen, forsvinner problemet. Hebr 9,23 viser at det Kristus gjør i helligdommen i himmelen, er det sanne uttrykk for hva den jordiske øverstepresten gjorde under den årlige forsoningsdagen i israelittenes helligdom. Den jordiske prestens tjeneste ved rensingen av den jordiske helligdommen foregrep det Kristus en dag ville gjøre i den himmelske. Teksten sier ikke at denne rensingen finner sted straks etter Kristi himmelfart. Ut fra studiet av Daniels bok kan vi se at denne fasen av hans tjeneste begynte i 1844. Vi er kristne i de siste dager, og må forstå hvilken alvorlig tid vi lever i. Men vi må hvile i vissheten om hva Kristus allerede har gjort for oss tidligere og det han gjør for oss nå i helligdommen i himmelen.

`Den første engelens budskap er: «Frykt Gud og gi ham æren! For nå er timen kommet da han skal holde dom» (Åp 14,7). Dommen viser at enden er nær. Hvordan bør dette påvirke vårt liv?`