---
title:  Det største offer
date:   29/04/2018
---

Studiet av Kristi store offer bidrar sterkt til å forberede de troende på endetiden. Folk ser ofte på målet foran dem, og det gir mening. Men det er også godt å innse at målet ligger bak. Vi taler om Golgata. Målet som Jesus nådde for oss, kan ikke omstøtes, det er endelig og gir også visshet om målet som ligger foran.

`Les Rom 8,3; 1 Tim 1,17; 1 Tim 6,16; 1 Kor 15,53. Hvorfor sendte Gud sin Sønn til verden?`

Gud sendte Kristus som et syndoffer for å fordømme synden i kjødet. Hvordan skal det forstås? Som et udødelig vesen kunne Kristus ikke dø. Derfor ble han menneske, han tok vår dødelighet på seg, slik at han faktisk kunne dø i vårt sted.

Selv om han var Gud og hadde Guds natur, ble Jesus «mennesker lik». Han fornedret seg og «ble lydig til døden» på korset (Fil 2,6–8). På en måte som kun Gud kjenner, døde Kristi guddommelighet ikke da Jesus døde på korset. På en eller annen måte som overgår vår forstand var hans guddommelighet taus i de ni månedene i mors liv og i dagene i graven, og Jesus brukte den ikke til å hjelpe sin menneskelige side mens han levde her.

`Les Luk 9,22. Hva sier dette om formålet med Kristi død?`

Kristus ble født for å dø. Vi kan forestille oss at det aldri var et øyeblikk i evigheten da han var fri for tanken om spotten, piskingen, slagene og korsfestelsen som han skulle gjennom. Dette er en enestående kjærlighet som er uten sidestykke før hans tid, og som ikke fullt ut er forstått.

`Hva annet kan vi mennesker gjøre i møte med en slik kjærlighet enn å falle ned og tilbe i tro og lydighet? Hva sier korsets virkelighet oss om hvor verdiløse menneskelige meritter er?`