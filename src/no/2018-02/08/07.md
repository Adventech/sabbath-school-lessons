---
title:  Til ettertanke
date:   25/05/2018
---

Man har lenge sett en sammenheng mellom kallet i Åp 14,7 om å «tilbe ham som skapte himmelen og jorden, hav og kilder» og det fjerde budet i 2 Mos 20,11, der sabbaten peker på at «på seks dager laget Herren himmelen og jorden, havet og alt som er i dem». Språket er nært beslektet, men det er en endring i ordlyden der teksten i Åpenbaringen peker på at Herren er han som laget «kilder».

John Baldwin skriver: «Gud har vel en mening med uttrykket «kilder», så hvorfor lar Jesus budbringeren bryte parallellen med det som er nevnt i 2 Mos 20,11? Hvorfor nevner engelen «kilder» og ikke en annen gruppe skapte ting, så som trær, fugler, fisk eller fjell?

Omtalen av ‘kilder’ i forbindelse med en guddommelig kunngjøring om en særlig domshandling skal rette leserens oppmerksomhet mot en tidligere periode da Gud holdt dom. ... Kanskje ønsker han at den mulige hentydningen til vannflommen i ordet’kilder’ skal understreke sannheten om at han virkelig er en dommens Gud, ikke bare en Gud kjennetegnet av evig nåde og troskap (vi ser begge deler i fortellingen om syndfloden i 1 Mos). I så fall kan de personlige og åndelige konsekvensene av allusjonen i uttrykket ‘kilder’ være å oppmuntre leseren til å ta alvorlig den skjebnetunge nye endetidsprosessen med en individuell guddommelig dom som nå ble kunngjort av den første budbæreren i Åp 14.» – John Baldwin, red.: Creation, Catastrophe, and Calvary: Why a Global Flood Is Vital to the Doctrine of Atonement (Hagerstown, Md., 2000), side 27.

**Spørsmål til drøftelse**

`1. Jes 53,6 lyder: «Vi gikk oss alle vill som sauer.» Det hebraiske ordet for «oss alle» er cullanu. I det samme verset sier Jesaja at Herren la på Jesus «den skylden som vi alle hadde». Også her er ordet for «vi alle» cullanu. Hvordan viser dette at uansett hvor stort syndens problem er, så er løsningen på det mer enn tilstrekkelig til å løse det?`

`2. Hva kan vi ellers lære av historien om røveren på korset? Anta at han ble benådet og hentet ned av korset og overlevde. Hvor annerledes tror du han ville leve? Hva sier dette svaret om Kristi kraft til å forandre vårt liv?`
