---
title:  Nå er timen kommet da han skal holde dom
date:   23/05/2018
---

I den første engelens budskap er tanken om å frykte Gud og gi ham ære knyttet til dommen (Åp 14,7). Bibelen lærer at Gud er rettferdighetens og dommens Gud. Dom og rettferdighet er mangelvare her i verden, men en dag skal de komme.

Det er ikke rart at vi trenger gudsfrykt.

Det er derfor «det evige evangelium» også inkluderer dommens virkelighet. Hva er forholdet mellom disse to tingene? Evangeliet er «godt nytt», for selv om vi alle er syndere og har brutt Guds lov, vil verken vi eller røveren på korset få den straffen vi fortjener for synd og lovbrudd når dommedag kommer.

`Les følgende tekster og spør deg selv: Hvor godt ville jeg klare meg med bare mine egne gjerninger? Matt 12,36; Fork 12,14; Rom 2,6; 1 Kor 4,5.`

Den Gud som har tellet hårene på vårt hode, skal dømme verden. Men det er nettopp derfor «det evige evangelium» er så god en nyhet. Dommen kommer, men det er «ingen fordømmelse» for dem som trofast følger Jesus, de som er vasket rene og gjort hellige og rettferdige i Herren Jesu navn (se 1 Kor 6,11), for han er deres rettfer- dighet, og hans rettferdighet får dem gjennom dommen.

«Mennesket kan ikke forsvare seg mot disse anklagene selv. Det står for Gud og bekjenner sin skyld i klær som er flekket av synd. Men Jesus er vår advokat og forsvarer alle som i omvendelse og tro har overgitt sin sjel til ham. Han taler deres sak og overvinner anklageren med Golgatas mektige argumenter. Hans fullkomne lydighet mot Guds lov inntil døden på korset har gitt ham all makt i himmelen og på jorden, og han påberoper seg sin Fars barmhjertighet og forsoning for skyldige mennesker.» – Testimonies for the Church, bind 5, side 471.

`Dommen er en realitet. Hva sier dette om vårt store behov for tilgivelse? Hvordan kan du lære å vise den samme nåde og tilgivelse mot dem som har gjort noe galt mot deg som Gud viser oss i Jesus?`
