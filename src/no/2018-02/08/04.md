---
title:  Frykt Gud og gi ham æren
date:   22/05/2018
---

Etter å ha talt om forkynnelsen av «det evige evangelium» for hele verden, utbroderer den første engelen dette budskapet. Når vi forkynner «det evige evangelium», må vi ha med de sannhetene som er en del av det budskapet som er kommet til oss. Med andre ord inkluderer «den sannhet som er kommet til dere» også teksten i Åp 14,7.

`Les Åp 14,7. Hva betyr det å frykte Gud og gi ham ære? Hvordan skal vi gjøre det? Hvordan passer disse begrepene inn i evangeliet?`

Å frykte Gud og gi ham ære er ikke ubeslektede begreper. Hvis vi virkelig frykter Gud i bibelsk forstand, vil vi gi ham ære. Det ene bør føre direkte til det andre.

`Les tekstene nedenfor. Hvordan hjelper de oss å forstå hva det vil si å «frykte Gud», og hva har det å gjøre med å gi ham ære? Mos 22,12; 2 Mos 20,20; Job 1,9; Fork 12,13; Matt 5,16.`

I versene ovenfor var tanken om å frykte Gud forbundet med å adlyde ham, og når vi adlyder Gud og gjør det som er rett, gir vi ham ære. Det sies ofte at å frykte Gud er å ha ærefrykt for ham og å vise ham ærbødighet, men det bør være mer. Det sies at vi skal *frykte* Gud. Vi er syndere. Vi er vesener som fortjener døden. Hvem har vel ikke opplevd den overraskende erkjennelsen av hvor onde deres handlinger har vært og hva de ville fortjene at en rettferdig Gud gjorde med dem? Dette er *frykten for* Gud. Og det er den frykten som først sender oss til korset for å få tilgivelse og så får oss til å be om Guds kraft til å rense oss fra det onde som ville få oss til å tape vår sjel hvis det ikke var for korset (se Matt 10,28).

`Hvordan har du opplevd hva det vil si å frykte Gud? Hvordan kan en god porsjon av denne frykten være godt for oss åndelig og hjelpe oss å ta vår tro og det Gud ber oss om mer alvorlig?`
