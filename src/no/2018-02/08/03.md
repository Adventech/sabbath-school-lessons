---
title:  Røveren på korsel og «Det evige evangelium»
date:   21/05/2018
---

I Åp 14,6 er budskapet som skal forkynnes til verden «det evige evangelium». Det er et håpets budskap for mennesker i en verden som ikke har noe håp å gi oss.

`Les Luk 23,32–43. Hvordan åpenbarer denne historien det store håpet om «det evige evangelium» for alle syndere?`

Da Ellen G. White skrev om røveren, sa hun at selv om han ikke var noen garvet forbryter, hadde han forsøkt å «kvele sin overbevisning» om Jesus. Dermed «hadde han kastet seg dypere og dypere ut i synd, til han ble arrestert, tatt i forhør som en forbryter og dømt til døden på korset.» – Alfa og Omega, bind 5, side 301–302 [DA 749].

Men hva skjedde? Da han hang på korset, fikk røveren et glimt av hvem Jesus var, og så ropte han: «Jesus, husk på meg når du kommer i ditt rike!» (Luk 23,42).

Og hvordan reagerte Jesus? Sa han: *Hør nå her, jeg skulle gjerne hjelpe deg, men du burde ikke ha kvalt din overbevisning ved å kaste deg stadig lenger ut i synden?* Siterte Jesus en av sine gamle prekener: «Dersom ikke deres rettferdighet langt overgår de skriftlærdes og fariseernes, kommer dere aldri inn i himmelriket?» (Matt 5,20). Pekte Jesus i det hele tatt på feilene i røverens liv?

Nei. Jesus vendte seg til røveren med en dårlig karakter som ikke hadde noen rettferdighet å by på, og som allerede hadde forbannet ham (Matt 27,44). Jesus så på ham som et nytt menneske og sa (i bunn og grunn): *Jeg sier deg her og nå, jeg forsikrer deg om at dine synder, dine forbrytelser og feil er tilgitt, så du skal være med meg i paradis’ (Luk 23,43).*

Her er «det evige evangelium», grunnlaget for den første engelens budskap. Uten denne sannheten har vår lære om loven, sabbaten eller de dødes tilstand ingen verdi. Hva er vel disse læresetningene om ikke «det evige evangelium» er sentrum for dem alle?

`Hvilket håp kan denne historien gi deg?`
