---
title:  Sjelens Udødelighet
date:   29/05/2018
---

`Hva kan disse tekstene lære oss om «de dødes tilstand»? Hvilken beskyttelse kan de gi mot en av «de to store villfarelsene»? Fork 9,5.6.10; Sal 115,17; Sal 146,4; 1 Kor 15,16–18; Dan 12,2.`

De siste tiårene har folk vært opptatt av historier om mennesker som har «dødd», da hjertet sluttet å slå og de sluttet å puste, for så å bli gjenopplivet og brakt tilbake til bevissthet. Mange av dem har fortalt om utrolige opplevelser, en bevisst tilstand etter at de «døde». Noen skildret hvordan de fløt i luften og så ned på sin egen kropp. Andre sa at de svevde ut av kroppen og møtte et fantastisk vesen fylt med lys og varme, som hevdet sannheter om vennlighet og kjærlighet. Andre fortalte at de hadde møtt og snakket med døde slektninger.

Dette fenomenet har blitt så vanlig at det har fått et vitenskapelig navn: Nær døden-opplevelser (NDE). Selv om NDE stadig er omstridte, har mange kristne brukt dem som bevis for sjelens udødelighet og tanken om at sjelen går til et annet rike med en bevisst eksistens.

Men NDE er selvsagt en manifestasjon av en av «de to store villfarelsene». Når man tror at sjelen fortsetter å leve i en eller annen form etter døden, er man åpen for de fleste okkulte og spiritistiske bedrag, villfarelser som lett kan gi en inntrykk av at en ikke trenger Jesus. Og de fleste som har opplevd NDE, har sagt at de åndelige vesenene de møtte, eller endog deres døde slektninger, talte trøstens ord om kjærlighet, fred og godhet, men ingenting om frelsen i Kristus, ingenting om synd og ingenting om en kommende dom – Bibelens mest grunnleggende læresetninger. Man skulle tro at de ville ha fått sansen for disse læresetninger, mens de angivelig fikk smake livet etter døden. Men det de får høre, minner sterkt om New Age-dogmer. Dette kan nok forklare hvorfor mange av dem blir mindre interessert i kristendommen etter å ha vært «døde».

`Hvorfor må vi holde oss til Guds ord selv om sansene antyder noe annet?`
