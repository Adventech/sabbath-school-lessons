---
title:  Sabbaten og Evolusjonsteorien
date:   30/05/2018
---

Satan har hatt stor suksess med å bedra verden i spørsmålet om sjelens udødelighet, og minst like stor suksess har han hatt med å hevde at Bibelens sabbat er flyttet til søndag (se lekse 6 og 8). Dette bedraget har han brukt gjennom det meste av kirkehistorien.

I nyere tid har djevelen funnet enda et bedrag som undergraver sabbatens betydning hos folk: evolusjonsteorien.

`Les 1 Mos 1–2,3. Hva lærer denne teksten om hvordan Herren skapte vår verden og hvor lang tid det tok ham?`

Selv den romsligste lesning av versene åpenbarer to ting om Bibelens skapelsesbe- retning. 1) Alt ble planlagt og beregnet; ingenting skyldtes tilfeldigheter. Skriften levner ikke rom for tilfeldigheter i skapelsesprosessen.

2) Teksten viser at alle skapninger sto frem etter sitt eget slag. Hver enkelt ble laget for seg og var ulik de andre. Bibelen lærer ingenting om felles naturlige forfedre (for eksempel en enkelt urcelle) for alt liv på jorden.

Selv den som ikke tolker skapelsesberetningen i 1 Mos bokstavelig, ser to ting klart: Ingenting skjedde ved en tilfeldighet, og artene hadde ikke felles forløpere.

Men så kommer Darwins evolusjonsteori. I sine ulike avskygninger lærer den to ting: tilfeldigheter og felles naturlige forløpere for alle arter.

Hvorfor leser så mange teksten med darwinistiske briller, en teori som er fundamentalt i strid med 1 Mos? Evolusjonslæren har ikke bare overbevist millioner av verdslige mennesker. Mange kristne tror at de kan få den til å harmonere med kristentroen, til tross for de opplagte motsetningene vi har nevnt.

Og evolusjonslærens konsekvenser for endetidsbegivenhetene gjør feiltagelsen enda farligere. Hvorfor bry seg om en dag som er minnesmerke – ikke for en skapelse som tok seks dager, men ca. 3 milliarder år (den seneste datoen som livet visstnok kan ha startet på jorden)? Evolusjonslæren fjerner all mening fra den sjuende dag, siden den forvandler skapelsens seks dager til bare en myte på linje med den som sier at Romulus og Remus ble oppdratt av ulver. Og vil den som tror at skapelsen tok milliarder år i stedet for seks dager, risikere forfølgelse eller død ved å holde sabbaten i motsetning til søndag?
