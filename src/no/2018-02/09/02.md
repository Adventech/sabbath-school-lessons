---
title:  Det Største Bedraget
date:   27/05/2018
---

Den første leksen dette kvartalet tok for seg den «kosmiske konflikten». Den har dessverre nådd ut over kosmos og rammet jorden.

Problemet er imidlertid at mange mennesker, også kristne, ikke tror på denne konflikten. For de tror ikke på Satan. For dem er bibelvers om Satan eller djevelen bare uttrykk for en førvitenskapelig kultur som prøver å forklare verdens ondskap og lidelse. Altfor mange tror at tanken om en bokstavelig, overnaturlig enhet som har onde planer for menneskeheten, er ren science fiction, en slags Darth Vader fra Star Wars eller lignende.

`Les versene nedenfor fra Åpenbaringen. Hva sier de oss om Satans eksistens og om hans rolle i endetiden? Åp 2,13.24; 12,3.7–9.12.17; 13,2; 20,2.7.10.`

Åpenbaringen viser hvor stor makt Satan vil få over mange i de siste dager. Ikke nok med at det berøver dem frelsen, det får dem til å forfølge dem som er trofaste mot Jesus.

Av alle Satans «bedrag» (2 Kor 2,11), en oversettelse av det greske ordet for «sinn» (*noemata*), er kanskje det største bedraget å få folk til å tro at han ikke finnes. For hvem vil unnvike en fiende som de ikke tror er til? Det er forbausende så mange som sier de er kristne og likevel ikke tar tanken om en bokstavelig djevel på alvor. Dette kan de bare tillate seg ved å ignorere eller radikalt omfortolke de mange tekstene i Guds ord som avslører hans innflytelse her i verden, spesielt etter som vi nærmer oss enden. Det at så mange mennesker benekter Satans eksistens til tross for bibelske beviser, burde vise oss hvor viktig det er at vi forstår hva Bibelen virkelig lærer.

`Selv om Åpenbaringen handler om Satans renkespill i de siste dager, finner vi håp i Åp 12,11. Hva er håpet? Hva er vår kraftkilde mot djevelen?`
