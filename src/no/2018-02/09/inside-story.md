---
title:  Misjonsfortelling
date:   01/06/2018
---

#### BROSJYREN

*Juanita Setliff (67), Vest-Virginia, USA*

Juanita sier at hun hadde en forferdelig oppvekst og ønsker ikke å besøke stedet hun kom fra. Som voksen var hun gift to ganger og skilt to ganger. Hun drakk og hadde mange samboere. Hun hadde forskjellige jobber og fikk to døtre. En gang ba døtrene henne med i kirken, men hun ville ikke hykle og gå i kirken etter å ha festet og drukket kvelden før.

 * Størstedelen av Vest-Virginia ligger i Mountain View-distriktet, der det er 2303 medlemmer og 33 kirker.

 * Den nordamerikanske divisjon har 5493 kirker og 1,2 mill. medlemmer.

 * New York City var hovedstad i USA 1785-1790

Så en dag fant hun en brosjyre i postkassen. Noen skulle holde seminarer om profetiene i Åpenbaringen. Juanita fikk en sterk trang til å gå på møtene. I ettertid tror hun at det var Den hellige ånd som talte til henne.

Juanita stilte opp den første kvelden av møteserien som adventistene holdt i småbyen Beckley i Vest-Virginia. Der bor det bare 17 200 mennesker.

Hun hadde hørt at adventistene gikk i kirken på lørdager, så da hun traff et menighetsmedlem, spurte hun: ”Hvorfor går dere i kirken på lørdag?” Vedkommende smilte og svarte: ”Det kommer presten til å ta opp senere.”

Juanita ble skuffet over svaret, men kom igjen neste kveld. Hun gjentok spørsmålet, men fikk samme svar.

”Jeg syntes det var mystisk,” sa hun. ”Jeg ville vite det og forsto ikke hvorfor de ikke ville si det.”

Tanken på fremtiden var en annen grunn til at hun gikk til møtene. Hun hadde aldri lest i Bibelen og var ikke døpt, så hun fryktet for dommedag.

Under møteserien fikk hun en bibel for flittig oppmøte og ga seg til å lese i den for første gang. Hun sjekket versene taleren siterte, og da han kom til sabbaten, skjønte hun at Gud hadde satt den til side ved skapelsen, at den står i de ti bud og at Jesus holdt den.

Juanita godtok sabbaten. Hun ble døpt sammen med 15 andre i september 2016. Møtene hun gikk på, var en av 35 møteserier som ble finansiert av 13. sabbats-offeret i 2015.
Folk har sett store forandringer hos Juanita. Hun verken banner eller drikker nå.

”Jeg var riktig hissig,” sa hun. ”Nå er jeg mye roligere. ”Men man skal passe seg for hvem man er sammen med,” sier hun. ”Hvis de drikker, begynner du å drikke, du også.”

Juanita liker å være sammen med sin nye venn. Takk for misjonsgavene som førte henne til Jesus.

*Se Juanita her: bit.ly/Juanita-Setliff*
