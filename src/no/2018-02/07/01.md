---
title:  Matt 24 og 25
date:   12/05/2018
---

### Bakgrunnsstoff
Matt 24,1–25, Åp 13,11–17, Matt 7,24–27, Luk 21,20, Matt 25,1–30

> <p>Minnevers</p>
> For falske messiaser og falske profeter skal stå fram og gjøre store tegn og under, for om mulig å føre selv de utvalgte vill (Matt 24,24).

I Matt 24 og 25 åpenbarer Jesus viktige sannheter om endetiden og om hvordan man kan være forberedt. Man kan si at dette er Kristi lære om det som skal skje i den siste tid. Samtidig ser han en nærmere fremtid med den kommende ødeleggelsen av Jerusalem, som ble en tragedie av katastrofale dimensjoner for hans folk.

Men når han taler til disiplene, taler han også til kommende generasjoner, særlig den siste, som lever når han kommer tilbake. Jesus tegner ikke et vakkert bilde. Krig, rykter om krig, pest, falske messiaser og forfølgelse, dette blir verdens skjebne, og også kirkens skjebne. Når vi vender blikket tilbake i tid, kan vi se hvor nøyaktige hans forutsigelser var. Derfor kan vi stole på det som ennå ikke er oppfylt.

Men Jesus talte ikke bare om det som skulle komme. Han fortalte lignelser om at han vil forberede sitt folk på Menneskesønnens gjenkomst (Matt 25). Ja, det blir tøft, men han vil berede et folk til å møte ham når han kommer tilbake.