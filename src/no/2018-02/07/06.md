---
title:  Bruk talentene
date:   17/05/2018
---

`Les Matt 25,13–30. Hvilken rolle spiller bruken av våre gaver i forberedelsene for Kristi gjenkomst?`

Dette er en annen lignelse, men også den taler om å være klar for Kristi komme. Begge handler om dem som var rede og dem som ikke var det. Og begge viser skjebnen til dem som sto overfor et evig tap på grunn av sin åndelige forsømmelse.

Mens oljen representerer Den hellige ånd for de ti brudepikene, representerer «gullsekkene» (NIV i Matt 25,15) talenter, som er det greske ordet (talanta) på originalspråket. «Talentene står for Åndens spesielle gaver, sammen med alle naturlige gaver.» – SDA Bible Commentary, bind 5, side 510.

Alle tjenerne i lignelsen hadde mottatt noe fra sin herre. Legg også merke til at det var mesterens ting (Matt 25,14) som ble betrodd dem «etter det hver enkelt hadde evne til» (Matt 25,15). Dette var gaver til betrodde menn. Tjenerne skulle forvalte noe de ikke eide, men var ansvarlige for. Det var derfor deres herre «ville holde regnskap med dem» da han kom hjem (Matt 25,19).

Åndelige gaver kommer fra Den hellige ånd (se 1 Kor 12,1–11; 1 Kor 12,28–31; Ef 4,11). Det er godt nytt for dem som tror de har den minste gaven. Man får ikke gaven uten giveren. Disse menneskene mottar altså sin gave ved å motta den største gaven – Den hellige ånd.

Gavene har vi allerede fått i Kristus, men vårt faktiske eierskap er avhengig av at vi tar imot Den hellige ånd og overgir oss til ham. Det var her den dårlige tjeneren gjorde feil. Han hadde fått en gave, men gjorde ingenting med den. Den ble ikke forøket. Han gjorde ikke noe forsøk på å ta den gaven han hadde fått og gjøre noe med den. Derfor kalte Jesus ham dårlig og lat (Matt 25,26) - en flengende kritikk.

`Jesus fortalte denne lignelsen i sammenheng med den siste tid og sin gjenkomst. Hva sier det om bruken av våre talenter? Hva har det å gjøre med å være forberedt på den siste tid?`