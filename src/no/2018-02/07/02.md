---
title:  En bekreftelse av profetien
date:   13/05/2018
---

I de siste dagene før korset snakket disiplene med Jesus på Oljeberget. Tenk deg å få høre Jesus si at templet vil bli ødelagt. Vi vet ikke hva de tenkte, men spørsmålene de stilte, tyder på at de forbandt templets ødeleggelse med «verdens ende» (Matt 24,3).

`Les Matt 24,1–25. Hva var Jesu hovedbudskap til disiplene om den siste tid?`

Av Matt 24,1–25 ser man blant annet at Kristus var opptatt av bedrag som vil forvirre hans folk opp gjennom tidene og like til endetiden. Blant disse bedragene vil det oppstå falske profeter og falske messiaser. Noen vil si at de representerer Kristus (falske profeter), og noen vil si at de er Kristus. Og det triste er at folk vil tro dem.

Vi har opplevd en trist bekreftelse av Guds ord. Gjennom historien, også i vår tid, har bedragerne faktisk kommet og sagt: «Jeg er Kristus.» For en profeti! I vår tid kan vi se på århundrene som har gått og se hvor presis denne forutsigelsen var. Vi må heller ikke bli overrasket om slike bedrag bare tiltar etter som vi nærmer oss den siste krisen.

Og se hva Jesus sa om verdens tilstand. Opp gjennom tidene har folk satt sitt håp til ting de trodde ville eliminere eller i det minste redusere menneskets plager og lidelser. Enten det er politiske bevegelser, teknologi, vitenskap eller fornuft – til tider har folk satt sitt håp til at slike midler og metoder skal skape en utopi her på jorden. Men håpet har alltid vært bygget på sand. Verden er slik Jesus sa den ville være. Kristi ord er nesten 2000 år gamle, men viser hvor feilaktige slike håp har vært.

`Les Matt 24,25. Hvordan kan dette stadfeste vår tro?`