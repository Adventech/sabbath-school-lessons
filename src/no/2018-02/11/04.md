---
title:  Guds Segl
date:   12/06/2018
---

Et segl er som en signatur og brukes til å godkjenne et dokument. I eldre tider var det et stempel presset på myk voks eller leire som viste ekthet eller eierskap, og eierens autoritet fulgte med.

`Hva er Guds segl, og hvordan og når gis det? Ef 1,13.14; 4,30; 2 Tim 2,19; Åp 7,1–4; 14,1.`

Guds segl er et tegn på Guds eierskap og vern om sitt folk. Paulus beskriver en forsegling i forbindelse med omvendelsen, når man mottar Den hellige ånds gave. Han kaller denne gaven et «pant» som alle troende får, en garanti for den fullendte frelsen og fremtidige arv som de vil motta når Jesus kommer.

Åpenbaringen skildrer en annen forsegling like før Jesu annet komme. Dette siste seglet gis til 144 000 når Den hellige ånd utgytes i senregnet. De har Guds navn (eller signatur) skrevet i pannen. Den hellige ånds verk i deres liv gjør at de gjenspeiler Guds karakter.

`Sammenlign Guds segl med dyrets merke. Hvilke forskjeller er nevnt? Åp 7,3;14,9.`

Guds sanne tilbedere mottar seglet, mens de som dyrker dyret, mottar merket. Seglet gis bare i pannen. Dette peker på et bestemt valg om å tilbe Gud slik han har befalt. Merket, derimot, får man enten i pannen eller i hånden. Dette betyr at folk kan tilbe dyret av en av to grunner. Enten i sitt sinn fordi de er enige i det og tror at de virkelig tilber Gud. Andre er ikke enige i det, men går med på det fordi de frykter konsekvensene av å stå utenfor og ikke kunne kjøpe eller selge og til slutt bli drept (Åp 13,17.15).

«De som gjør felles sak med verden, blir formet av verden og forberedes for dyrets merke. De som ikke stoler på seg selv, som ydmyker seg for Gud og renser sin sjel ved å følge sannheten – de formes av himmelen og forberedes for Guds segl i pannen.» – Testimonies for the Church, bind 5, side 216.
