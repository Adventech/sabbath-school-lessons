---
title:  Loven «forandret»
date:   05/05/2018
---

### Bakgrunnsstoff
Rom 8,1, Rom 7,15–25, Rom 7,1–14, Joh 20,19–23, Apg 20,6–7, Dan 7,23–25, Åp 13,1–17

> <p>Minnevers</p>
> Han skal tale mot Den høyeste og fare hardt fram mot Den høyestes hellige. Han skal bestemme seg for å forandre tider og lover, og de hellige skal overgis i hans hånd én tid, tider og en halv tid (Dan 7,25).

Guds lov står sentralt i vår forståelse av endetidens hendelser. Nærmere bestemt dreier det seg om det fjerde budet, helligholdelsen av den syvende dag som sabbat. Vi forstår at frelsen er alene av tro og at det å holde loven, også sabbaten, aldri kan bringe frelse. Men vi forstår også at i den siste tid vil lydighet mot Guds lov, også den sjuende dag som sabbat, være et ytre tegn på hvem vi skylder vår troskap.

Dette skillet vil bli helt tydelig under de begivenhetene som er skildret i Åp 13 og 14, når en allmektig allianse av religiøse og politiske krefter vil stå sammen om å pålegge verdens befolkning en falsk tilbedelse. Alt dette står i kontrast til Åp 14,7, hvor Guds folk blir kalt til å «tilbe ham som skapte himmelen og jorden, hav og kilder!», det vil si å tilbe kun skaperen og ingen annen.

Denne uken vil vi se på Guds lov, spesielt sabbaten, og vi vil se på forsøket på å forandre loven og hva det betyr for oss som snart skal oppleve enden.