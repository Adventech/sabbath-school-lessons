---
title:  Forsøke å forandre sabbaten
date:   10/05/2018
---

Guds lov, de ti bud, er fortsatt bindende (se også Jak 2,10–12), og denne loven inneholder den syvende dag, sabbaten. Men hvorfor holder så mange kristne søndag, når det ikke finnes bibelsk grunnlag for det?

Dan 7 taler om fire store riker: Babylon, Media-Persia, Grekenland, og så Romerriket, det fjerde og siste imperiet her i verden. I Romerrikets siste tid stiger et lite horn frem (Dan 7,8). Det er fortsatt en del av det romerske riket, bare en senere fase av det. Hva kan denne makten være, om ikke pavemakten, som vokste direkte ut av Romerriket og fremdeles er en del av det? Thomas Hobbes skrev på 1600-tallet: «Hvis man betrakter opprinnelsen til dette store kirkelige herredømmet, vil man lett se at pavemakten ikke er noe annet enn det avdøde Romerrikets gjenferd som sitter kronet på dets grav.» – Thomas Hobbes: Leviathan, (Oxford , 1996), side 463.

`Les Dan 7,23–25. Hva i disse versene kan hjelpe oss å forstå opprinnelsen til helligholdelsen av søndag?`

Det arameiske i originalen viser at den lille hornkraften «hadde til hensikt» å forandre loven (vers 25). Hvilken jordisk makt kan endre Guds lov?

Selv om detaljene er gjemt i historien, vet vi at den sjuende dag som sabbat ble erstattet av tradisjonen med søndag som helligdag i pavens Roma. Denne tradisjonen var så inngrodd at protestantene beholdt den helt inn i det 21. århundre. I dag holder de fleste protestanter fortsatt den første dag i uken, i stedet for å følge Bibelens bud om sabbaten.

`Les Åp 13,1–17 og sammenlign med Dan 7,1–8; Dan 7,21 og Dan 7,24–25. Hvilke lignende bilder bruker disse tekstene som gjør det lettere å forstå dagens hendelser?`

Åpenbaringen bruker bilder fra Daniel som taler om den siste (pavelige) fasen av Romerriket. Slik peker den på forfølgelser i endetiden som vil ramme dem som ikke vil «tilbe» slik det påbys av de kreftene vi leser om i Åpenbaringen.

`Hvordan viser Åp 14,6–7, særlig v. 7, som gjenspeiler ordlyden i det fjerde bud (2 Mos 20,11), at sabbaten blir avgjørende i den siste krisen om tilbedelsen?`