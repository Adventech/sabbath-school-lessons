---
title:  Loven og synden
date:   07/05/2018
---

I gårsdagens avsnitt så vi på vers (Rom 7,15–25) som viste at synden angriper alle, også kristne. Men i versene før peker Paulus på loven og viser hvor utbredt og dødelig synd er.

`Les Rom 7,1–14. Hva er forholdet mellom lov og synd? Hva sier disse versene om hvor umulig det er å bli frelst ved loven?`

Det er to viktige poeng i teksten: Først viser Paulus at loven ikke er problemet. Budet er «hellig, rett og godt». Problemet er synden, som fører til død. Det andre er at loven ikke kan frelse oss fra synd og død. Loven peker på problemet, synd og død. Den gjør syndens og dødens problem mer tydelig, men den gir ingen løsning på problemet.

En overfladisk leser kan komme til å bruke disse versene til å si at de ti bud er avskaffet, og overse andre vers som viser at loven er bindende i dag. Det er det motsatte Paulus vil ha frem. Det han skriver, gir ingen mening hvis loven er opphevet. Hans argument forutsetter at loven er bindende, for det er budene som peker på syndens realitet og behovet for evangeliet. «Hva skal vi så si? Er loven synd? Slett ikke! Men uten loven ville jeg ikke visst av synden. Jeg ville ikke visst hva begjær var, dersom ikke loven sa: Du skal ikke begjære» (Rom 7,7).

`Les Rom 7,13. Hva sier Paulus, ikke bare om loven, men om hvorfor den fortsatt er nødvendig?`

Loven fører ikke til døden, det er syndens skyld. Loven viser bare hvor farlig synd er. Loven er god, for den peker på synden. Men den har ikke noe svar på den. Bare evangeliet har svaret. Paulus sier at vi, som er frelst i Kristus, må tjene «Gud i et nytt liv i Ånden» (Rom 7,6). Vi lever altså i et trosforhold til Jesus og setter vår lit til hans fortjeneste og rettferdighet for å bli frelst.

`Hva har du lært om behovet for Guds nåde når du har prøvd å holde loven?`