---
title:  Misjonsfortelling
date:   11/05/2018
---

#### Kontakt

_Darlene Thiessen (45), Alberta, Canada_

Adrius i 8. klasse døde det første året jeg var lærer på adventistskolen Mamawi Atosketan Han var alkoholmisbruker og ble påkjørt da han gikk hjem en kveld. Og en annen elev, Francis Buffalo, ble påkjørt da en sjåfør mistet kontroll over bilen sin.

Det gjorde vondt i hele meg under begravelsene. Hva hadde jeg gjort for dem? Så de Guds kjærlighet på skolen? Hadde vi gitt dem nok til at de ropte til Gud i sitt siste øyeblikk?

Guttenes død minner meg hver dag om at jeg vil lede barna til Jesus. Jeg ser ikke alltid resultater straks, men jeg får glimt som gir håp.

En gang skulle jeg være med ADRA på en misjonstur til Mosambik. Jeg fortalte tredjeklassingene hvor jeg skulle, at jeg var spent og at de ville få en vikar.

Men lille Tiandra følte at jeg hadde sviktet klassen og ikke ville komme tilbake. Hun oppførte seg dårlig og ble sendt til rektors kontor. Da rektor spurte hvorfor hun hadde oppført seg sånn, sa hun veslevoksent: ”Har du ikke hørt om atskillelsesangst?”

Det var jo helt sant. Hun var uskikkelig fordi hun trodde at jeg hadde sviktet henne. Det var en nærhet mellom oss, og hun var så glad for den at hun følte seg forlatt når jeg ikke var der.

Da jeg kom tilbake, tok jeg en dag fri på grunn av jet-lag. Rektor ringte og sa: ”Det er noen som må snakke med deg.” Jeg fikk Tiandra på telefonen. ”Hallo, når kommer du?” sa hun. ”I morgen,” sa jeg. ”OK,” sa hun. Og det var det. Alt var OK. Kontakten var gjenopprettet. Alle lærerne har et forhold til barna. Det er viktig for dem å se oss hver dag.

I fjor ble tredjeklassen taus da jeg fortalte om Jesus som døde på korset. Man kunne lese ærefrykten i ansiktsuttrykkene. Tenk at noen kunne være så glad i dem.

”Gud må være veldig glad i dere, for han ga sin Sønn,” sa jeg. En liten gutts ansikt lyste av forundring. ”Gjorde han virkelig det for meg?” sa han.

Som lærere får vi mange anledninger til å vise barna Jesu kjærlighet. Jeg vil at de skal finne Jesus.

En del av offeret 13. sabbat går til Mamawi Atosketan Native School, så den kan utvide sitt tilbud og nå flere barn. Takk for offeret.

_Du kan se Darlene her: bit.ly/Darlene-Thiessen_

- Beveren er Canadas nasjonaldyr.
- Bjørneungen Winnipeg ble sendt fra Canada til London Zoo i 1915. Lille Christopher Robin Milne besøkte ofte Winnipeg. Christopher Robins far, A. A. Milne, skrev fortellinger om denne bjørnen, som har fått navnet Ole Brumm på norsk.
- Hotel de Glace i Quebec blir bygget hvert år, med 400 tonn is og 12 000 tonn snø.