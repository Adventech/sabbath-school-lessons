---
title:  Til ettertanke
date:   11/05/2018
---

Draken (Satan) som kjempet mot Gud i himmelen (Åp 12,7), fører også krig mot Guds folk på jorden, de som «holder Guds bud» (Åp 12,17; se også Åp 13,2.4). Satan blir også gjenstand for tilbedelse (Åp 13,4). Han startet krigen mot Gud i himmelen og fortsetter den på jorden. Og sentralt i hans angrep på Gud er angrepet på Guds lov.

«I det fjerde bud åpenbares Gud som himmelens og jordens skaper. Slik skilles det mellom ham og alle falske guder. Den syvende dag ble helliget som hviledag for mennesket fordi den minnet om skapelsen. Den skulle sørge for at menneskene alltid hadde den levende Gud i tanke som kilde til deres eksistens og gjenstand for respekt og tilbedelse. Satan forsøker å få menneskene til å oppgi sin troskap mot Gud og lydigheten mot hans lov. Derfor retter han sine angrep spesielt mot det budet som peker på Gud som skaper.» – The Great Controversy, side 53, 54.

Vi tilber Herren fordi han er skaperen av «himmel og jord», og den sjuende dag som sabbat er det grunnleggende tegnet på hans skaperakt, et tegn som går tilbake til selve skapelsesuken (se 1 Mos 2,1–3). Det er ikke rart at Satans angrep på Guds myndighet er særlig rettet mot det viktigste tegnet på denne myndigheten: den sjuende dag som sabbat.

I de siste dager vil Gud ha mennesker på jorden som vil holde fast på sin troskap mot ham, en troskap som viser seg i lydighet mot hans bud – alle sammen, også det som uttrykkelig peker på Herren som skaperen, han som alene er verdig til vår tilbedelse.

**Spørsmål til drøftelse**

`Hva er problematisk ved å tale om syndens realitet og like fullt påstå at Guds lov er avskaffet? Hva er selvmotsigende her?`

`Hva har vært din erfaring med dem som argumenterer for søndag i stedet for sabbaten? Hvilke argumenter brukte du, og hvor gode var de? Hva kan du si til det vanlige argumentet om at det å holde den sjuende dag som sabbat er et forsøk på frelse ved gjerninger?`

`Hvorfor er det viktig å gjøre det klart at utfordringene knyttet til «dyrets merke» ennå ikke har funnet sted når vi taler med andre om sabbaten og forbereder oss på endetidens begivenheter?`