---
title:  Løftet 
date:   06/05/2018
---

Et av Bibelens største løfter er Rom 8: «Så er det da ingen fordømmelse for dem som er i Kristus Jesus, … som ikke lever slik kjøttet vil, men slik Ånden vil» (Rom 8,1; Rom 8,4). Disse ordene kommer som kronen på verket, en konklusjon på en tankerekke. Vi må studere det Paulus skrev om rett foran dette verset for riktig å forstå det håpet og løftet som teksten inneholder.

`Les Rom 7,15–25. Hva er essensen i disse versene som gjør Paulus’ ord i Rom 8,1–4 så stort?`

Mange har fundert på om Paulus skriver om seg selv som troende eller ikke, men én ting er klart: Han skriver om syndens realitet. Alle, også kristne, kan forholde seg til den kampen Paulus omtaler. Hvem har vel ikke følt den syndige naturs dragning og «synden som bor i» oss og får oss til å gjøre det vi vet at vi ikke burde gjøre, eller til ikke å gjøre det vi vet at vi burde gjøre? For Paulus er problemet ikke loven. Det er vår natur.

Hvem har vel ikke ønsket å gjøre det som er riktig, men likevel gjort det som er galt? Selv om Paulus ikke skriver om syndens uunngåelighet i en omvendt kristen, gir han absolutt et sterkt argument for den evige kampen som man står i når man vil gjøre Guds vilje.

Så kommer de berømte ordene: «Jeg ulykkelige menneske! Hvem skal fri meg fra denne dødens kropp?» (Rom 7,24). Svaret finner han i Jesus og i det store løftet om at det er «ingen fordømmelse» for den som tror på Jesus og ved nåde lever slik Ånden vil. Ja, vi har en kamp; ja, vi møter fristelser og ja, synd er en realitet. Men de som tror på Jesus, blir ikke lenger dømt av loven. Ja, de holder den. Slik lærer de å vandre i Ånden, og ikke «slik kjøttet vil».

`Les dagens tekster en gang til. Hvordan kan du forholde seg til det Paulus sier? Hvorfor er Rom 8,1–4 så stort et løfte?`