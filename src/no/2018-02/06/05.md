---
title:  Den syvende dag i NT
date:   09/05/2018
---

I går så vi at de tekstene som gjerne brukes til å fremme ideen om at søndag tok over etter sabbaten, ikke holder mål. Ja, alle henvisningene til den syvende dag som sabbat i NT viser at den fortsatt ble holdt som et av Guds ti bud.

`Les Luk 4,14–16; Luk 23,55–56. Hva sier disse tekstene om sabbaten både før og etter Kristi død?`

Legg merke til at kvinnene som hadde vært med Kristus, «på sabbaten holdt ... seg i ro, som loven krevde» (Luk 23,56). Budet var det fjerde budet, som ble skrevet i stein i Sinai. Det er ikke noe som tyder på at Jesus hadde lært dem noe annet enn å holde Guds bud, som sabbatsbudet også var en del av. Ja, Jesus sa: «Dersom dere elsker meg, holder dere mine bud» (Joh 14,15). Og et av hans bud, som også han hadde holdt, var sabbatsbudet. Kvinnene kjente iallfall ikke noe til at søndag skulle erstatte sabbaten.

`Les Apg 13,14; Apg 13,42–44; Apg 16,12–13. Hva sier disse versene om helligholdelse av sabbaten? Hva sier de om å holde den første dagen i uken?`

Her ser vi ingen tegn på at sabbaten er erstattet av søndag. Versene viser at de første kristne holdt den sjuende dag som sabbat.

Apg 16,13 er interessant fordi det ikke skjer i sammenheng med en synagoge. De troende møttes ved en elv, hvor noen «pleide» å be (NBK). Og dette gjorde de på den syvende dag, mange år etter Jesu død. Her er ikke noe som tyder på at det var skjedd en forandring.

`Hvordan kan du vitne om sabbaten for andre troende mennesker?`