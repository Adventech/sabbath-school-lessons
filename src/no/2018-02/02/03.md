---
title:  Daniels ydmykhet
date:   09/04/2018
---

Daniel 2 har hjulpet utallige mennesker til å tro på Bibelens Gud. Det gir gode fornuftsbeviser, ikke bare for Guds eksistens, men for hans forutviten. Kapitlets åpenbaring om Guds forutviten beviser hans eksistens.

`Les Dan 2. Hvordan gir kapitlet et overbevisende bevis for Guds eksistens? Hvordan er dagens Europa skildret i boken (Dan 2,40–43). Hvordan kunne en som levde for 26 århundrer siden, ha gitt en så nøyaktig beskrivelse av situasjonen uten at Gud hadde vist ham det?`

Daniel ga Gud hele æren for det som ble åpenbart for ham. Han kunne ha skrytt av at hans velkjente visdom og forstand gjorde at han kjente kongens drøm og kunne tolke den! Men Daniel visste bedre. De bønnene han og de andre ba (Dan 2,17–23), viste deres avhengighet av Gud. Ellers ville de ha omkommet sammen med resten av vismennene.

Senere minnet Daniel kongen om at ingen av hans profesjonelle vismenn, åndemanere eller trollmenn kunne fortelle drømmen. Men Gud i himmelen kan avsløre mysterier fordi han er den eneste sanne Gud.

Med sin ydmykhet og avhengighet av Gud var Daniel i stand til å være et godt vitne. Og hvis han viste ydmykhet den gang, burde vel vi være enda mer ydmyke i dag? Vi har jo en åpenbaring av frelsesplanen som Daniel ikke forsto, og hvis noe skulle kunne gjøre oss ydmyke, må det vel være Jesu offer på korset.

`Hva burde korset lære oss om ydmykhet? Hva sier det, ikke bare om vår egen syndighet, men også om vår avhengighet av Gud for å bli frelst? Tenk på hvor du ville være uten korset. Hva kan du rose deg av, annet enn korset? Se Gal 6,14.`