---
title:  Hedningenes omvendelse
date:   11/04/2018
---

Daniel 3 sluttet med at Nebukadnesar erkjente den sanne Guds eksistens og makt. Men kunnskap om Gud og hans myndighet er ikke det samme som å ha opplevd den nye fødsel, som Jesus sa var avgjørende for frelse (se Joh 3,7). Mannen Nebukadnesar var alt annet enn omvendt.

`Les Dan 4,30. Hva var hans problem? Se også Joh 15,5; Apg 17,28; Dan 5,23.`

Men kapitlet slutter med at Nebukadnesar forsto at all sann makt finnes i Gud, og uten Gud er han ingenting.

«Den en gang stolte monarken var blitt et ydmykt Guds barn. Den tyranniske herskeren ble en vis og medfølende konge. Han hadde trosset og foraktet himmelens Gud, men nå anerkjente han Den høyestes makt og gjorde sitt beste for å fremme respekt for Jahve og hans folks lykke. Han som er kongenes konge og herrenes herre, hadde irettesatt Nebukadnesar. Kongen hadde endelig lært den leksen som alle herskere må lære – at sann storhet består i sann godhet. Han aksepterte Jahve som den levende Gud og sa: ‘Jeg, Nebukadnesar, lover, priser og ærer nå himmelens konge. For alle hans gjerninger er sanne og hans veier rette. Han kan bøye dem som er hovmodige i sin ferd.’» – Prophets and Kings, side 521.

`Les Dan 4,35. Hvilke sannheter om Gud ga Nebukadnesar også uttrykk for?`

Dan 4 ender med at en hedning anerkjenner den «hebraiske» Guds autoritet, herredømme og makt. Denne scenen er en forløper for det som skjedde i den første menighet. Jøder vitnet, og Gud viste sin kraft. Da lærte hedningene sannheten om Herren og begynte å forkynne den for verden.

`Les Joh 3,7. Når vi prøver å forestille oss begivenhetene i den siste tid, tenker vi gjerne på dødsstraff, tilbedelse og forfølgelse. Hva sier Jesus om andre ting som forbereder mennesker for endetiden?`