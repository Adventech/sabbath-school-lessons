---
title:  Gullstøtten
date:   10/04/2018
---

Man har lenge vært klar over sammenhengen mellom Dan 3 (historien om de tre hebreerne på Dura-sletta) og Åp 13, med skildringen av forfølgelsen av Guds folk, både i tidligere og i de siste tider.

`Sammenlign Dan 3,1–6 med Åp 13,11–15. Hva er likt i de to avsnittene?`

Begge steder står spørsmålet om tilbedelse sentralt, påtvunget tilbedelse. Tidens politiske maktapparat krever en tilbedelse som bare Herren har rett på.

`Les Dan 3,13–18. Hva kan historien lære oss, ikke bare om hva vi skal oppleve i de siste dager, men også hvordan vi skal håndtere det som kommer?`

Nebukadnesar var verdens mektigste leder. Han spottet dem og deres Gud: «Finnes det da noen gud som kan berge dere fra min hånd?» Det fant han snart ut, for senere sa han: «Velsignet er Sjadraks, Mesjaks og Abed-Negos Gud, som har sendt sin engel og berget sine tjenere. De satte sin lit til ham og trosset kongens befaling. De våget livet for å slippe å dyrke eller tilbe noen annen gud enn sin egen» (Dan 3,28).

Da kongen så mirakelet, var han overbevist om at det var noe spesielt med den Gud disse menneskene tilba.

Men tenk om de ikke var blitt fridd fra flammene. De visste jo at det var en mulighet (Dan 3,18). Hvorfor ville de likevel ha gjort rett i ikke å adlyde kongen, selv om det betydde at de ville bli levende brent? Denne historien er et vitnesbyrd om deres tro og vilje til å stå for sin overbevisning, koste hva det koste ville.

`Hvordan kan vi være sikre på at vi vil være like trofaste som dem når spørsmålet om tilbedelsen oppstår i de siste dager? Hva får oss til å tro at vi vil være trofaste i noe så stort som den siste krisen, hvis vi ikke er trofaste i det som er «smått»?`