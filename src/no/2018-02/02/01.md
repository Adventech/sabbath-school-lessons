---
title:  Daniel og endetiden
date:   07/04/2018
---

### Bakgrunnsstoff
Luk 16,10, Dan 1,2, Dan 3,1–6, Åp 13,11–15, Dan 3,13–18, Joh 3,7, Dan 4,6

> <p>Minnevers</p>
> Kongen tok til orde og sa til Daniel: Sannelig, deres gud er gud over alle guder og herre over alle konger. Han åpenbarer mysterier, siden du har greid å åpenbare dette mysteriet (Dan 2,47).

Herren hadde store planer for det gamle Israel. «Dere skal være et kongerike av prester og et hellig folk for meg» (2 Mos 19,6). Denne hellige nasjonen skulle være hans vitnesbyrd for verden om at bare Jahve var Gud (se Jes 43,10; Jes 43,12). Dessverre levde ikke nasjonen opp til sitt hellige kall. Til slutt ble den ført i fangenskap til Babylon.

Gud kunne bruke noen av jødene som sine vitner, til tross for det katastrofale fangenskapet. Gjennom Daniel og hans tre medfanger ville han til en viss grad oppnå det som han ikke fikk utrettet med Israel og Juda. Disse mennene var et slags eksempel på hva Israel som nasjon skulle ha vært og gjort.

Ja, de levde langt fra de siste dager både i tid og sted. Men vi kan finne trekk og egenskaper hos disse mennene som kan tjene som modeller for oss, et folk som ikke bare lever i endetiden, men som er kalt til å være vitner om Gud for en verden som, i likhet med hedningene ved hoffet i Babylon, ikke kjenner ham. Hva kan vi lære av dem?