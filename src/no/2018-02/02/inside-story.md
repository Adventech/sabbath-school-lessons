---
title:  Misjonsfortelling
date:   13/04/2018
---

#### Dansested blir skole

_Nojab Lemari (66), Marshalløyene_

Ebeye er en øy i Mikronesia der det var 12 000 innbyggere i 1980, da Adventistkirken påtok seg å drive sykehuset der jeg var sykepleier. Min mann var øyas politimester, og vi var en betydelig jordeier på øya.

Adventistkirken drev sykehuset i fire år. Oversykepleier Jerry Whitland ba min mann og meg med på bibelstudier. Og min fetter Tommy Kilma, som var adventistpastor, ville starte kirke og skole. Min mann og andre stammeledere lot ham bruke en av våre bygninger som skole. Det var et gammelt dansested og bingolokale, og ble nå til barnehage og skole fra høsten 1980.

Før kirken kunne bruke skolen til møter, holdt vi gudstjenester hjemme hos oss. Vi fortsatte med bibelstudier i tre år. Det ble en kamp. Jeg var fra et strengt hjem, og far ledet forsamlingen på Namu når pastoren var borte. Men min mann og jeg ble døpt i 1983 og var de første adventistene på Ebeye.

Far likte det ikke. En søndag jeg vasket klær, sa han: ”Hva er det med deg? Bryter du budet og arbeider på søndag?” Jeg åpnet min bibel og leste for ham fra Matt 28,1 og Luk 23,54. Etter det sa han ikke et vondt ord om at jeg holdt sabbat. Han skiftet ikke mening, men han skjønte at jeg hadde funnet sabbatens Herre.

Skolen på Ebeye vokste fort. I 1987 flyttet den til en større bygning, et tidligere varehus som familien vår eide. Der ble pensumet utvidet til å dekke førskole til 12. klasse.

Folk har sagt at jeg alltid smiler. Jeg har hatt mine prøvelser, men når veien er stengt, åpner Gud en ny. I 1987 måtte min mann flys til Hawaii til hastebehandling for lungeabscess. Det så ikke lovende ut. Men vi ba, og min mann forlot sykehuset fem dager senere, i god helse. Han døde i 2017, 67 år gammel.

Noen år senere fikk en av mine nevøer en sønn. Hodet vokste og vokste. Han måtte sendes til Hawaii. Han hadde væske i hodet, sa legene.

Da flyet landet i Honolulu kl. 03, sa jeg: ”La oss be først”. Vi ba i flyet og igjen mens vi ventet på sykehuset. Legen fant ingen væske. Hodet hadde normal størrelse igjen. Han var helbredet!

Jeg tror på bønnens makt. Gud får meg til å smile. Jeg gir ham alt, og han vil gi meg alt.

_Nojab Lemari er pensjonert fra stillingen som oversøster ved sykehuset og en av støttene i menigheten i Ebeye. En del av offeret 13. sabbat går til nødvendige utbedringer på den gamle skolen som hun og hennes mann ga kirken i 1987._

_Du kan se Nojab og hennes sønn her: bit.ly/Nojab-Lemari-RD_