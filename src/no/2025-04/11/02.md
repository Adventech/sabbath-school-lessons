---
title:  Troskap
date:  07/12/2025
---

`Les Jos 22,1–8. Hva sies om rubenittenes, gadittenes og Manasses halve stammes lojalitet?`

Josva forsikrer at stammene fra den andre siden av Jordan fullt ut har oppfylt forpliktelsene som Moses og han selv hadde pålagt dem. Dette hadde krevd stor innsats og oppofrelse for Israels felles sak. De hadde kjempet sammen med sine brødre i «mange dager», i virkeligheten seks–syv år (jf. Jos 11,18; Jos 14,10, 5 Mos 2,14). Deres koner og barn ble igjen hjemme på østsiden av Jordan, men de kjempet likevel lojalt sammen med sine brødre med fare for å bli såret eller drept i krigen.

Versene understreker indirekte hvor viktig det er at folket står sammen. De legger også grunnlaget for den videre fortellingen, som i siste instans handler om enhet. Vil israelittene forbli forent til tross for den naturlige grensen som Jordanelven danner mellom dem? Vil de la geografien få prege deres nasjonale identitet, eller vil de la sin felles tilbedelse av den eneste Gud holde dem sammen som hans utvalgte folk, forent og sterkt under hans teokratiske ledelse?

Josva peker på hvordan slik trofasthet har vært mulig: De tjente ikke sine israelske brødre, men Jahve selv, som hadde gitt dem oppdraget.

Vi finner det samme i NT. Apostelen Paulus oppfordret de kristne til å utføre sin tjeneste som om de arbeidet for Gud og ikke bare for mennesker (se Ef 6,7; Kol 3,23; 1 Tess 2,4). Finnes det noe større kall enn å arbeide for Gud?

I hverdagen møter vi ofte utfordringer og motgang som kan gjøre oss motløse og få oss til å gi opp. Iblant er det lett å gjøre det. Men vi kan be om Guds kraft, for han lover å være med oss og sette oss i stand til å gjøre det han ber om. Har vi vårt høye kall for øye, kan vi finne motivasjon til å holde ut, til tross for utfordringer og motgang som er en del av livet her i verden.

`Jos 22,5–6 forteller at Josva ba de stammene som skulle dra bort, om å være trofaste mot Gud, og så velsignet han dem. Hva ville det gjøre med våre relasjoner i menigheten hvis vi ba mer for hverandre enn vi gjør?`