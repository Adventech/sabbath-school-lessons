---
title:  Forfulgt av fortiden
date:  09/12/2025
---

`Les Jos 22,13–15 igjen, men i lys av 4 Mos 25. Hvorfor velger israelittene Pinhas som leder for delegasjonen til de to og en halv stammene?`

Før de tror fullt og helt på ryktene om det som kan oppfattes som en uavhengighetserklæring, sender de ni og en halv stammene, som to ganger blir kalt «Israels sønner», en delegasjon for å avklare hensikten med alteret. Delegasjonen besto av Pinhas, sønn av øverstepresten Elasar, som skal etterfølge Elasar etter hans død (Jos 24,33). Pinhas hadde allerede gjort seg bemerket som presten som satte en stopper for Israels utskeielser ved Baal-Peor (4 Mos 25).

«Da Pinhas, som var sønn av Elasar, presten Arons sønn, så det, reiste han seg, gikk fram fra flokken og grep et spyd. Så fulgte han etter israelitten inn i soverommet og stakk det tvers gjennom både israelitten og kvinnen, så det gikk inn i livet på henne. Da stanset pesten som herjet blant israelittene.» (4 Mos 25,7–8)

Pinhas hadde sikkert innflytelse. De andre utsendingene var representanter for de ni og en halv stammene vest for Jordan, overhode for hver sin stammefamilie (bokstavelig talt «overhode for sin fars hus») blant Israels klaner.

Delegasjonen innleder anklagen om helligbrøde og opprør med den offisielle profetiske formuleringen «så sier». Forskjellen her er at det ikke er Herren som taler, men hele «Herrens menighet» (Jos 22,16). De fremsetter anklagen om at Israel har begått overtredelse, forræderi og opprør. Begrepet «synd» er det samme hebraiske ordet som ble brukt da Akan syndet (Jos 7,1), og det forekommer flere ganger i Mosebøkene (f.eks. 3 Mos 5,15; 3 Mos 5,22; 4 Mos 5,6; 4 Mos 5,12). Eksemplene med Akan og Baal- Peor fungerer som presedens: det ene for forræderi og det andre for opprør. De uttrykker også frykten hos de ni og en halv stammene for at det å bygge et uautorisert alter vil føre til frafall, avgudsdyrkelse og umoral slik at Herrens vrede kommer over hele Israels folk.

`Vi bærer alle på negative erfaringer som vil prege den måten vi håndterer lignende hendelser på i fremtiden. Hvordan kan Guds nåde bidra til at fortidens tragedier ikke avgjør hvordan vi behandler vår neste i dag?`