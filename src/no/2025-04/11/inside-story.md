---
title:  Misjonsfortelling
date:  12/12/2025
---

#### Misjon for å massere føtter

_Av Andrew McChesney_

Kim Sun gledet seg til å bli sendt til et avsidesliggende område på Filippinene for å tjene som misjonær i 10 måneder med 1000 Missionary Movement.

Men han lurte på hvordan han skulle tilbringe disse ti månedene. Han husket at han hadde kranglet med foreldrene sine om Bibelen i fem år uten å komme noen vei. Nå hadde han bare ti måneder på seg.

Mens han ba, tenkte han: «Hvis jeg kommer med Bibelen først, vil folk kanskje avvise den slik som foreldrene mine. Kanskje jeg først må vise dem Jesu karakter.»

Sun bestemte seg for ikke å fortelle noen at han var misjonær. Han ville ikke fortelle noen om bibelske doktriner. Han ville bare skaffe seg venner i tre måneder.

Da han ankom landsbyen der han skulle bo, besøkte Sun hvert av de 20–30 husene der for å tilby fotmassasje til sine nye naboer. Fotmassasje er en populær og vanlig del av den asiatiske kulturen.

«Jeg vet hvordan man gir fotmassasje», sa han til kvinnen i det første huset. «Jeg vil gjerne betjene deg. Har du tid til en fotmassasje?»

Hun takket gladelig ja.

Da Sun bøyde seg over føttene hennes, stimlet slektningene sammen rundt vinduet og stirret.

«Kom inn», ropte Sun. «Hvem er nestemann? Fotmassasje er gratis i dag.»

Da han var ferdig med å gi kvinnen en 30-minutters massasje, hadde han en lang kø av folk som ventet på å bli servert. Kvinnen ga ham lunsj og kveldsmat mens han masserte 17 par føtter den første dagen.

Da Sun gikk hjem, kjente han det verket i fingrene. Men han tenkte: «Jeg er misjonær!»

Sun hadde snart en lang liste med navn han skulle besøke for å få fotmassasje. Fra mandag til fredag besøkte han to hjem om morgenen og to om ettermiddagen.

Han fant også andre måter å være en venn for byens innbyggere på. Han dyrket mais og ga den bort. Når folk spurte hvor mye de skyldte, svarte han: «Ingenting! Kornet kom fra Gud. Gud har betalt for deg.» En gang så han en gutt som hadde et sår på beinet, og han behandlet såret med salve. Da såret var helt leget noen dager senere, kom foreldrene til ham og spurte: «Hvordan kan vi noensinne takke deg?»

Sun tjente byboerne i tre måneder uten å gi seg til kjenne som misjonær. Det var ingen hemmelighet; ingen spurte ham. Han ba for de neste tre månedene.

Les mer neste uke.