---
title:  Til fordypning
date:  12/12/2025
---

Ellen G. White: «Arvelodd i løftets land» i _Alfa og Omega_, bd. 2, s. 102–112.

«Det er viktig ikke å se gjennom fingrene med synd. Men det er like viktig å unngå å dømme hardt og nære grunnløs mistanke. …

Den klokskap som Rubens stamme og deres frender la for dagen, bør tjene som eksempel. Selv om de ble misforstått og irettesatt da de anstrengte seg for å fremme den sanne tro, ble de ikke bitre. Med høflig tålmodighet hørte de på de anklagene deres frender kom med, før de forsøkte å forsvare seg. Da tiden var inne, forklarte de sine motiver og påviste at de var uskyldige. Slik endte striden som hadde truet med å få så alvorlige følger. Den ble bilagt i all vennskapelighet.

Når en person har retten på sin side, har han råd til å være behersket og hensynsfull, selv når han blir utsatt for falsk anklage. Gud vet om alt som mennesker misforstår og mistolker, og vi kan trygt legge vår sak i hans hender. Like sikkert som han brakte Akans skyld frem i lyset, vil han forsvare dem som setter sin lit til ham. De som drives av Kristi Ånd, vil eie den kjærlighet som er langmodig og vennlig.

Gud vil at enhet og innbyrdes kjærlighet skal råde blant hans folk. Like før Kristus ble korsfestet, bad han om at disiplene måtte være ett, likesom han er ett med Faderen, så verden kunne tro at Gud hadde sendt ham. Denne gripende bønnen gjelder til alle tider, også i dag. Derfor sa han: ‘Jeg ber ikke bare for dem, men også for dem som ved deres ord kommer til tro på meg.’ Vi bør alltid anstrenge oss for å komme frem til denne enhet uten å oppgi et eneste av sannhetens prinsipper.» – _Samme_, s. 111, 112.

**Forslag til samtale**

`Hvordan kan Paulus’ formaning om å sette «de andre høyere enn dere selv» (Fil 2,3) hindre oss i å tenke ondt om trossøsken?`

`Hvorfor overreagerer vi ofte på grunn av våre tidligere feil eller nederlag? Hvordan kan vi unngå denne tendensen?`

`Snakk om hvor viktig det er at vi lytter til andres synspunkter. Hvordan kan vi utvikle en lyttende kultur i menigheten? (Jf. Jak 1,19)`

`Vi lever i et samfunn hvor arbeidslivets krav, ansvar for familien, forpliktelser i menigheten og andre steder kan virke overveldende. Hvordan kan prinsippet om å gjøre alt som om det var for Herren ikke bare gjøre oss mer ansvarlige, men også gi oss indre fred?`