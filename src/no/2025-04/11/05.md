---
title:  Et mildt svar
date:  10/12/2025
---

`Les Jos 22,21–29 i lys av Ordsp 15,1. Hva kan vi lære av det svaret stammene i øst ga?`

De anklagedes svar er like direkte og kraftfulle som anklagen og utgjør både det tematiske og strukturelle sentrum i kapitlet. Så langt har stammene ikke svart på anklagene, men bare lyttet i taushet til beskyldningene mot dem. Tatt i betraktning alvoret i anklagene, er deres tålmodighet eksemplarisk, og de viser den sanne betydningen av ordtaket: «Milde svar demper sinne, sårende ord vekker harme» (Ordsp 15,1).

Den første setningen i deres forsvar er en rekke navn som tilskrives Israels Gud: El, Elohim, Jahve (Jos 22,22). Det gjentas to ganger med økende kraft og blir en høytidelig ed som skal fjerne tvilen og de falske anklagene som nesten førte til borgerkrig i Israel. De er overbevist om at Gud kjenner og forstår situasjonen fullt ut, og de håper at delegasjonen vil komme til samme konklusjon. De to og en halv stammene erkjenner også sitt ansvar overfor Gud ved å be ham om å ta hevn (jf. 5 Mos 18,19; 1 Sam 20,16) hvis de virkelig er skyldige.

Det følger en overraskende avsløring, som både beviser at grunnlaget for anklagen er ugyldig (et alter kan jo ikke bare være et offersted) og viser deres egentlige motiv. Frykten for å bli skilt fra Israel, og ikke frafall, var den virkelige årsaken til deres handling. Dermed er ikke byggingen av alteret noe bevis på frafall, slik de andre hadde antatt. Det motsatte er faktisk tilfelle: De har handlet av frykt for Herren, akkurat som stammene vest for Jordan gjorde. Det virkelige grunnlaget for Israels enhet er ikke geografi eller arvens fysiske utstrekning, men deres åndelige troskap mot Herrens krav.

Vi ser at bekymringen hos stammene på vestsiden av elven var ekte fordi de ble oppriktig glade over at stammene på østsiden er uskyldige. I stedet for å føle seg dupert av brødrenes argumenter, viser de sann glede over at mistanken var feil. En borgerkrig i Israel var unngått og nasjonens enhet bevart.

`Hvordan håndterer dere falske beskyldninger? Del noen av prinsippene dere benytter. Se Sal 37,3–6; Sal 37,34; Sal 37,37.`