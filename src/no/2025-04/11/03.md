---
title:  Anklager …
date:  08/12/2025
---

`Les om stammene som vendte hjem i Jos 22,9–20. Hvilke anklager retter stammene vest for Jordan mot dem øst for Jordan? Hvor godt underbygd var anklagene?`

I motsetning til vers 1, der stammene på østsiden kalles ved deres vanlige navn (rubenitter, gaditter osv.), brukes det her et annet uttrykk: «sønner av Ruben», «sønner av Gad» og «Manasses halve stamme», som står i kontrast til «Israels barn» (Jos 22,11) og står dermed for en annen enhet.

I fortellingen viser uttrykket «hele Israels menighet» bare til de ni og en halv stammene vest for Jordan og understreker den splittelsen som oppsto mellom de to gruppene. Det underliggende spørsmålet i fortellingen som følger, er om stammene øst for elven kan regnes som israelitter.

Vi skulle forvente en smidig avslutning på historien, men spenningen stiger når det meldes at stammene i øst har reist et alter ved Jordan. Teksten sier ikke hvorfor de har gjort det, og heller ikke hva alteret skal brukes til eller hvilke aktiviteter som knytter seg til det. Tvetydigheten om betydningen av dette alteret blir enda større hvis vi ser på tilbakeblikkene til den første kryssingen av Jordan i kapittel 3 og 4, der hele Israel gikk ned til elvebredden for å krysse Jordan og komme inn i Kanaan. Her kommer en del av Israel til Jordan-området, men nå for å krysse elven i motsatt retning.

I begge tilfeller blir det reist en steinstruktur. Den første fungerte som minnesmerke, mens den andre oppfattes som et imponerende alter. Spørsmålet som melder seg, er: «Hva betyr disse steinene?» (jf. Jos 4,6; Jos 4,22). Er alteret bygget til å ofres på, eller er det bare et minnesmerke? Er de andre stammene i ferd med å falle fra troen? Uten konsultasjon med Josva, Elasar eller stammelederne skapes det rom for misforståelser som kan føre til grusomme konflikter.

`Hva mener Jesus og Paulus når de sier vi ikke må dømme andre? Se Luk 6,37; Joh 7,24; 1 Kor 4,5. Hvorfor er det så lett å trekke forhastede slutninger om andres motiver?`