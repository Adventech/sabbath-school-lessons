---
title:  Konfliktløsning
date:  11/12/2025
---

`Les Jos 22,30–34. Hvilken innsikt gir denne hendelsen i konfliktløsning og hvordan vi kan bevare menighetens enhet? (Jf. Sal 133; Joh 17,20–23; 1 Pet 3,8–9.)`

Fortellingen i Jos 22 inneholder flere prinsipper for god kommunikasjon som kan anvendes i menneskelige relasjoner i familien, kirken og samfunnet.

1. Når ting går galt, eller ser ut til å gå galt, er det bedre å kommunisere enn å undertrykke våre observasjoner til de eksploderer. Det er bra at Guds folk ikke er likegyldige når problemer ser ut til å oppstå. Hadde stammene på den andre siden av Jordan informert om at de ville bygge et alter, kunne jo hele problemet ha vært unngått.
2. Selv om man mener at man har rett, bør man ikke trekke forhastede konklusjoner. Stammene vest for Jordan var raskt ute og trodde ryktene de hørte og trakk den feilaktige slutningen at stammene øst for Jordan allerede hadde falt fra troen.
3. Snakk om de virkelige eller opplevde problemene før dere handler ut fra konklusjonene deres.
4. Vær villig til å ofre noe for enhetens skyld. Stammene i vest var villige til å gi avkall på en del av sin tildelte jord for å imøtekomme de andre stammene hvis det å bo på den andre siden av Jordan var årsaken til deres antatte frafall.
5. Når du blir anklaget, med rette eller urette, så gi et mildt svar som avverger vrede. Det vil aldri føre til noe godt om du svarer på en anklage med å anklage motstanderen. Prøv å forstå før du prøver å bli forstått.
6. Gled deg og takk Gud når freden er gjenopprettet. Det er fantastisk at israelittenes hovedmenighet opplevde genuin glede da de fikk vite hva som var det egentlige motivet til de to og en halv stammene. De var ikke så stolte at de ikke kunne innrømme at de hadde tatt feil.

Hadde stammene øst for Jordan falt fra troen, ville Israels folk ha anvendt paktenes krav. Enhet kan aldri være et argument for å utvanne sannheten eller oppgi bibelske prinsipper. Men kirketukt bør være siste (og ikke første) utvei, etter at forsøk på forsoning og pastoral hjelp basert på Guds ord har mislyktes. Tenk hvordan det ville se ut i våre menigheter om disse enkle prinsippene ble fulgt konsekvent!