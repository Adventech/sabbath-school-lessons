---
title:  Fremgang og suksess
date:  02/10/2025
---

`Les Jos 1,7–9; 1 Mos 24,40; Jes 53,10 og Sal 1,1–3. Hva er fremgang og suksess ut fra disse tekstene?`

Det hebraiske ordet tsalakh, «fremgangsrik» (Jos 1,8), innebærer en tilfredsstillende gjennomføring av det som var planlagt, eller en tilstand med gode omstendigheter.

Uttrykket sakal, «ha fremgang» (Jos 1,8) kan også bety «å være klok» eller «å handle klokt». Det er ofte brukt i Job, Ordspråkene og Salmene, der tanken om suksess er knyttet til det å handle klokt ved å frykte Gud og adlyde hans ord.

Suksess er ikke bare materiell velstand. Suksess er en tilstand av harmoni med de åndelige verdier og prinsipper som er basis for Guds skaperverk og kommer til uttrykk i hans lov.

Tillit til Guds løfter, særlig løftet om frelse ved tro alene, står ikke i motsetning til lydighet mot hans lov. De er to sider av samme sak.

`Les Rom 3,31. Hva sier teksten om lov og tro?`

Det er feil og farlig å sette troen på Jesu soningsdød for vår skyld opp mot lydigheten mot Gud. Lov og nåde hører sammen. Bare en overfladisk forståelse av lovens rolle kan få oss til å betrakte «lov» og «nåde» som motsetninger.

Forfatterne av GT hadde stor respekt for loven og betraktet den som en kilde til glede (Sal 1,2; Sal 119,70; Sal 119,77; Sal 119,174). Når loven brukes rett, fører den til større forståelse av vår synd (Rom 7,7) og behovet for Kristi rettferdighet (Gal 3,24).

`Trenger du Kristi rettferdighet samme hvor intenst du forsøker å holde Guds lov ved hans nåde?`