---
title:  Løftenes arvinger
date:  30/09/2025
---

I Josva 1,2–3 sier Gud at han gir dem landet. Men han sier også at han allerede har gitt dem det. Hvordan henger det sammen?

Landet var en gave fra Gud, som var dets egentlige eier. I Josva 1,2–3 brukes to former av verbet «å gi» som gjenspeiler to viktige sider ved det å arve landet. Den første formen uttrykker prosessen med å gi landet. Israel hadde bare inntatt områdene øst for elven Jordan. Det meste av det lovede land var ennå ikke inntatt.

I Josva 1,3 brukes verbet i perfektum og gir inntrykk av at de allerede har fått landet. Når Gud er subjektet for slike handlinger, kalles formen «profetisk perfektum», for det Gud lover i sitt ord, er et garantert faktum man kan stole på som en realitet her og nå.

Bruken av «dere» fra vers 3 av viser at løftet ikke bare er gitt til Josva, men til hele folket. Henvisningen til løftet Moses fikk, viser at Guds sak står fast.

Dessuten gjentas ordet kol, «alt», «alle», mange ganger i det første kapitlet. Det er uttrykk for den helheten og integriteten som må til for å løse den oppgaven Josva har fått. Det må være full overensstemmelse mellom Gud, Josva og Israels folk for å innta det lovede landet.

`Les Jos 1,4–6 og Hebr 6,17–18. Der og da var det lovede landet akkurat det, et løfte. Men Gud kaller det en arv. Hva vil det si å være arvinger til Guds løfter?`

Guds løfter er ikke magi. De har ikke kraft i seg selv til å sikre at de blir oppfylt. Garantien ligger i Guds nærvær, han som sier: «Jeg vil være med deg». Guds nærvær var avgjørende for Israels overlevelse. Uten ham ville de bare være ett folk av mange, uten noe spesielt kall, identitet eller misjon (2 Mos 33,12–16). Josva trengte Guds nærvær for å lykkes.

Slik er det også i dag, og derfor har vi Jesu løfte i Matt 28,20.