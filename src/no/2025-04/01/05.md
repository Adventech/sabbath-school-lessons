---
title:  Vær sterk!
date:  01/10/2025
---

`Les Jos 1,7–9. Hvorfor måtte Gud si to ganger at Josva måtte være sterk og modig?`

Det virket som om Josva sto overfor en umulig oppgave. De kanaaneiske byenes murer virket uinntagelige, og folket i landet var kamptrent. Israelittene var enkle nomader, de hadde ikke engang primitive krigsmaskiner til å innta befestede murer med. Ikke engang datidens supermakt Egypt hadde klart å få fotfeste i Kanaan.

Men oppfordringen om å være sterk og modig handler ikke bare om kampmoral eller strategier i krig. Mot og styrke må til for å være tro mot Toraen og dens krav som konkretiserte Israels pakt med Jahve.

`Les Ef 6,10–18. I dag er vi ikke pålagt å gå i fysisk krig, så hvordan kan vi bruke den oppmuntringen Josva fikk i vår åndelige kamp til hverdags?`

Når dagens kristne skal utføre oppdraget Jesus har gitt dem, møter de utfordringer som kan minne om dem Josva møtte: De må føre krig mot makter og åndskrefter, mot verdens herskere i dette mørket, mot ondskapens åndehær. Som Josva har også de forsikringen om Kristi nærvær: «Jeg er med dere alle dager inntil verdens ende» (Matt 28,20). Guds tilstedeværelse var nok til å fordrive Josvas frykt og bør også være nok til å fordrive vår tvil og bekymring.

Utfordringen for oss er å kjenne Herren slik at vi stoler på ham og hans løfter. Derfor må vi ha et personlig forhold til ham.

`Det avgjørende i dag er det samme som på Josvas tid. Hvordan kan vi være tro mot Gud også når det er upopulært eller upraktisk?`