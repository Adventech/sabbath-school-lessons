---
title:  En ny Moses
date:  28/09/2025
---

`Les 5 Mos 18,15–22 og Jos 1,1–9. Hvorfor begynner Josvas bok med å gjenta et løfte om hva som skulle skje etter Moses’ død?`

Moses var død, og Gud hadde utpekt en ny leder, Josva, men det er likhetstrekk mellom dem. Begge skulle lede sitt folk inn i det landet Gud hadde lovet fedrene. Som Gud sa til Josva: «Hvert sted dere setter foten på, gir jeg dere, slik som jeg lovet Moses» (Jos 1,3). Josva skulle fullføre det Moses opprinnelig hadde fått i oppdrag å gjøre. Han var en slags ny Moses.

`Les 2 Mos 33,11; 4 Mos 14,6; 4 Mos 14,30; 4 Mos 14,38; 4 Mos 27,18; 4 Mos 32,12; 5 Mos 1,38; 5 Mos 31,23 og 5 Mos 34,9. Hva får vi vite om Josva i disse tekstene?`

Der og da var løftet om at Gud skulle la en profet som Moses «stå fram» (5 Mos 18,15), bare en mulighet, ikke en fiks ferdig realitet. Åpningsordene i Josvas bok minner leseren om dette løftet og skaper en forventning om at det skal bli oppfylt.

Moses er død, men dominerer likevel det første kapitlet. Han blir nevnt ti ganger, Josva nevnes bare fire ganger. Moses kalles «Herrens tjener», og Josva «hans medhjelper» (Jos 1,1). Det skal ta et helt livs trofast tjeneste og lydighet før Josva får tittelen «Herrens tjener» (Jos 24,29).

Det første kapitlet i Josva skildrer overgangen mellom to store ledere, men viktigst av alle er Herren selv. Han innleder boken med sine ord og preger den med sin veiledning. Det er ingen tvil om hvem Israels egentlige leder er.

`Gud har kalt menn og kvinner til å lede sitt folk. Hvorfor er det viktig å huske hvem som er kirkens egentlige, usynlige leder?`