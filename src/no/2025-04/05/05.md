---
title:  Fritt valg
date:  29/10/2025
---

`Les 5 Mos 20,10; 5 Mos 20,15–18; 5 Mos 13,12–18 og Jos 10,40. Hvordan kan loven om krigføring og fremgangsmåten mot en avgudsdyrkende by i Israel i 5. Mosebok hjelpe oss til å forstå grensene for total ødeleggelse i den krigen som israelittene var involvert i?`

Den hebraiske teksten har et eget begrep for å beskrive ødeleggelsen av mennesker i krig: cherem. Dette begrepet brukes om det som er «bannlyst», «fordømt» eller «viet til utslettelse». Som oftest betegner det at mennesker, dyr eller livløse gjenstander helt og holdent og ugjenkallelig plasseres i Guds eksklusive domene, og i krig innebar det som regel tilintetgjørelse. Tanken om og praktiseringen av cherem som total utslettelse av et folk i krig må ses i lys av Jahves konflikt med ondskapens kosmiske krefter der hans karakter og omdømme står på spill.

Etter at synden kom inn i verden, er ingen nøytrale: En er enten for eller imot Gud. Det ene fører til liv, evig liv, og det andre til død, evig død.

Praksisen med fullstendig ødeleggelse beskriver Guds rettferdige dom over synd og ondskap. Gud delegerte en del av sin dom til sitt utvalgte folk, det gamle Israel. Denne ødeleggelsen var underlagt hans kontroll, begrenset til en bestemt periode i historien (erobringen) og til et avgrenset geografisk område, det gamle Kanaan. Som vi så i går, gjorde de som var underlagt ødeleggelse konsekvent opprør mot Guds vilje og trosset den, og de angret aldri. Derfor var Guds beslutning om å ødelegge dem verken vilkårlig eller nasjonalistisk.

Dessuten kunne Israel forvente å bli behandlet på samme måte om de valgte å leve slik som kanaaneerne (jf. 5 Mos 13). Det kan virke som om gruppene på hver side av den guddommelige krigen er forhåndsbestemt (israelittene skal arve landet, og kanaaneerne skal utryddes), men det er mulig å gå fra den ene siden til den andre, slik vi skal se med Rahab, Akan og gibeonittene.

Folk ble ikke helt vilkårlig gitt beskyttelse eller bannlyst. De som hadde et forhold til Jahve, kunne miste sin privilegerte status ved å gjøre opprør, og de som var utestengt, kunne underkaste seg Gud og leve.

`Hvilken åndelig betydning har kanaaneernes opprør mot Gud for oss i dag? Hvilke følger har vårt frie valg for oss?`