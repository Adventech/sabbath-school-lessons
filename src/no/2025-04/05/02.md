---
title:  Kanaaneernes ugjerninger
date:  26/10/2025
---

`Les 1 Mos 15,16, 3 Mos 18,24–30, 5 Mos 18,9–14 og Esra 9,11. Hva sier tekstene om Guds plan med å gi israelittene Kanaan?`

Vi må se lenger enn til Josvas bok for å forstå fullt ut hva som menes med ugjerningene til de folkene som bodde i Kanaan. Deres barneofringer, spådomskunst, trolldom, hekseri, åndemaning og spiritisme gir oss et hint (5 Mos 18,9–12).

Oppdagelsen av de gamle ugarittiske tekstene (fra Ras Shamra) gir ytterligere innsikt i kanaaneernes religion og samfunn, og de viser at fordømmelsen av denne kulturen ikke bare var forståelig, men også berettiget ut fra GTs moralske normer.

Kanaaneernes religion bygget på troen på at naturfenomener som sikret fruktbarhet, ble styrt av seksuelle forhold mellom guder og gudinner. Derfor så de gudenes seksuelle aktivitet i lys av sin egen seksuelle atferd, og de utførte rituelle seksuelle handlinger for å oppmuntre gudene og gudinnene til det samme. Slik ble det etablert en «hellig» prostitusjon der både menn og kvinner deltok i orgiastiske ritualer som en del av det religiøse liv!

En nasjon kan ikke heve seg opp på et moralsk plan som er høyere enn de gudene folket dyrker. Med en slik forståelse av gudene er det ikke rart at kanaaneernes religiøse praksis omfattet barneofringer, noe Bibelen advarer spesielt mot.

Arkeologiske funn bekrefter at innbyggerne i Kanaan regelmessig ofret sine førstefødte til de gudene eller demonene som de tilba. Små skjeletter er funnet knust i store krukker med votivinskripsjoner og vitner om deres nedverdigende religion og hva den betydde for mange av barna deres.

Utryddelsen av kanaaneerne var altså ikke en ettertanke, men noe som dukket opp i kjølvannet av Guds beslutning om å gi Kanaan til israelittene. Innbyggerne i Kanaan fikk en prøvetid, en tid med ekstra nåde da de fikk mulighet til å oppdage Gud og hans karakter i møte med patriarkene som levde blant dem. De fikk sjansen, men forspilte den og fortsatte med sine forferdelige skikker helt til Gud til slutt måtte sette en stopper for dem.