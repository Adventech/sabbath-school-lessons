---
title:  Bortvisning eller tilintetgjørelse?
date:  28/10/2025
---

`Sammenlign 2 Mos 23,28–30; 2 Mos 33,2; 2 Mos 34,11; 3 Mos 33,52 og 5 Mos 7,20 med 2 Mos 34,13; 5 Mos 7,5; 5 Mos 9,3; 5 Mos 12,2–3 og 5 Mos 31,3–4. Hva var formålet med erobringen og omfanget av ødeleggelsen?`

Guds opprinnelige mål med kanaaneerne var ikke utslettelse, men fordrivelse. En gjennomgang av tekstene om Israels deltakelse i erobringskampene, viser at det er brukt uttrykk som handler om fortrengning, fordrivelse og spredning av innbyggerne i det lovede landet. Den andre gruppen av begreper som uttrykker ødeleggelse og har Israel som subjekt for handlingen, handler for det meste om livløse gjenstander, som ting fra hedensk gudsdyrkelse og gjenstander viet til ødeleggelse. Det er tydelig at de hedenske kultstedene og altrene var de viktigste sentrene for kanaaneernes religion.

Den hellige krigen er i hovedsak rettet mot Kanaans korrupte kultur og samfunn. For å unngå å bli smittet, måtte Israel tilintetgjøre alle de elementene som spredte fordervelsen. Men alle innbyggerne i Kanaan, og de som på individuell basis anerkjente Guds suverenitet før erobringen, eller til og med under erobringen, kunne flykte ved å utvandre (Jos 2,9–14; jf. Dom 1,24–26). Den eneste delen av den kanaaneiske befolkningen som var dømt til undergang, var de som trakk seg tilbake til de befestede byene, som hardnakket fortsatte å gjøre opprør mot Guds plan for Israel og som forherdet sitt hjerte (Jos 11,19–20).

Men hvorfor måtte israelittene drepe så mange hvis den opprinnelige hensikten med erobringen av Kanaan var å fordrive innbyggerne og ikke å utslette dem?

En analyse av bibeltekstene om erobringen av Kanaan viste at den opprinnelige hensikten med erobringen var å fordrive den kanaaneiske befolkningen. Men flertallet av kanaaneerne forherdet sitt hjerte slik som farao i Egypt og gjorde seg dermed til ett med kulturen i en slik grad at ødeleggelsen av deres kultur innebar at de også måtte tilintetgjøres.

`Hva er det i din væremåte og dine vaner som må rykkes opp med rot og tilintetgjøres?`