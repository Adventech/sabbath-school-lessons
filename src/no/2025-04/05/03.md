---
title:  Den øverste dommer
date:  27/10/2025
---

`Les 1 Mos 18,25; Sal 7,12; Sal 50,6; Sal 82,1; Sal 96,10; 2 Tim 4,1 og 2 Tim 4,8. Hva sies om Guds moralske natur? Hvordan gjør det at Gud er universets dommer det lettere å forstå dette med guddommelig krig?`

Gud er hellig og tåler ikke synd. Han er tålmodig. Men synden må til slutt få sin konsekvens, døden (Rom 6,23). Jahve erklærte krig mot synden, uansett hvor den fantes, enten i Israel eller blant kanaaneerne. Israel ble ikke hellig av å delta i hellige kriger, like lite som andre folk ble det (5 Mos 9,4–5; 5 Mos 12,29–30) når de ble et redskap for Jahves dom over hans utvalgte nasjon. Til forskjell fra andre folk i Midtøsten opplevde israelittene en reversering av hellig krig når Gud ikke kjempet for dem, men mot dem og lot fiendene deres undertrykke dem (jf. Jos 7).

Begrepet hellig krig kan bare forstås i lys av at Gud er dommer. Da får Israels erobringskriger en annen karakter. Selvforherligende imperialistiske kriger var utbredt i den antikke verden (og i vår tid), men Israels kriger skulle ikke bringe dem selv ære, men skape Guds rettferdighet og fred i landet. Derfor står Guds herredømme og suverenitet sentralt for å forstå hellig krig, og det er dette som står på spill i bildet av Gud som kriger, akkurat som det gjør i bildet av Gud som konge eller dommer.

Som kriger er Gud den som i egenskap av dommer er forpliktet til å iverksette, befeste og opprettholde lovens herredømme, som er en gjenspeiling av hans karakter. Bildet av Gud som kriger, eller som dommer og konge, viser at han ikke tolererer opprør mot sin etablerte orden i all evighet. Derfor kan man si at målet for Guds virksomhet ikke er krig som sådan, eller for den saks skyld seieren, men gjenopprettelse av rettferdighet og fred. I siste instans er det å dømme og det å føre krig eller det å utøve rettferdighet det samme når Gud er den som handler.

`Tenk på Gud som en rettferdig dommer som verken er partisk eller kan bestikkes. Han vil ikke tolerere synd, undertrykkelse, de uskyldiges lidelse og utnyttelse av de undertrykte i det uendelige. Hvordan kan dette være en side av evangeliet?`