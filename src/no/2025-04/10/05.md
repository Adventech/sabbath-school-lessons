---
title:  Den sanne josva, antitypen
date:  03/12/2025
---

Fortellingen om Josva må ses med typologiens prisme. De krigene Josva fører, er historiske hendelser og en del av Israels historie. Målet med krigene er å bosette israelittene i det lovede landet, der de kan få ha sin tildelte arv i fred og bygge opp et samfunn tuftet på prinsippene i Guds lov.

Senere forfattere i GT, f.eks. Jesaja, skriver at Messias’ gjerning også består i å tildele «eiendommer som ligger øde [til sitt folk]» (Jes 49,8), og bruker samme ordvalg som er så utbredt i Josvas bok. Slik Josvas oppgave hadde vært å fordele landet til israelittene, slik vil Messias, framstilt som den nye Josva, utdele den åndelige arven til et nytt Israel.

`Les Hebr 3,7–4,11. Hvordan bekrefter NT at Josva, den nye Moses, også er et bilde på Jesus Kristus?`

Forfatterne av NT fremstiller mange sider av Jesu tjeneste med utgangspunkt i Josvas liv. Slik Josva gikk inn i Kanaan etter 40 år i ørkenen, slik gikk den «antitypiske Josva», Jesus, inn til sin jordiske tjeneste etter 40 dager i ørkenen (Matt 4,1–11; Luk 4,1–13) og sin himmelske tjeneste etter 40 dager i ørkenen her på jorden (Apg 1,3; Apg 1,9–11; Hebr 1,2).

Etter Jesu dåp i elven Jordan (hans «kryssing av Jordan» [Matt 3,13–17; Mark 1,9–11]), siterer evangelistene fra Salme 2,7 og Jesaja 42,1, fra en messiansk salme og fra en sang om Jahves lidende tjener (Matt 3,17; Mark 1,11; Luk 3,22). I sin dåp blir Jesus derfor fremstilt som den guddommelige krigeren som – gjennom et liv i trofast lydighet til døden – vil føre Guds krig mot de onde kreftene. Hans liv og død på korset førte til at Satan ble kastet ut, førte til seier over våre åndelige fiender, ga åndelig hvile til hans folk og ga de frikjøpte en arv (Ef 4,8; Hebr 1,4; Hebr 9,15).

`Hva vil det si å kunne «hvile» i det Jesus har gjort for oss? Dvs., hvordan kan vi være sikre på at Jesus har seiret over Satan for oss?`