---
title:  Josva, typen
date:  02/12/2025
---

`Hva betyr de mange parallellene mellom Moses’ og Josvas liv i lys av Bibelens typologi? Se 2 Mos 3,1–2; Jos 1,1–3; 4 Mos 13,1–2; Jos 2,1; 2 Mos 3,5; Jos 5,15.`

I den første uken så vi at Josva fremstilles som en ny Moses, som gjentar de viktigste skrittene i utvandringen fra Egypt i den andre generasjonens liv. Som Moses får også han sitt oppdrag i et møte med Gud. Under begges ledelse vekker Israels berømmelse blant folkeslagene frykt. Moses leder Israel gjennom Rødehavet, og Josva leder Israel gjennom Jordan. Begge lederne blir minnet på behovet for omskjærelse og påskens betydning. Manna begynner å falle på Moses’ tid, og det ender med Josva. Begge får befaling om å ta av seg sandalene. Begges utstrakte hånd signaliserer seier for Israel. Moses gir instrukser om hvordan landet skal deles og om opprettelsen av tilfluktsbyer. Josva følger instruksene. Begge holder en avskjedstale til folket og fornyer pakten for folket ved slutten av sin tjeneste.

`Les 5 Mos 18,15–19; 5 Mos 34,10–12; Joh 1,21; Apg 3,22–26; Apg 7,37. Hvem oppfyller Moses’ profeti om en profet som ham selv? Hvordan passer Josva inn i bildet?`

Josvas liv var en delvis oppfyllelse av Moses’ profeti (5 Mos 18,15; 5 Mos 18,18). Men det var ikke den endelige oppfyllelsen av profetien. I sin fulleste forstand kunne den bare oppfylles av Messias. Han kjente Faderen inn og ut (Joh 1,14; Joh 1,18); han var sannferdig og åpenbarte Gud på en sannferdig måte (Luk 10,22; Joh 14,6; Matt 22,16). Gud la virkelig ordene i hans munn (Joh 14,24). Slik blir både Moses’ og Josvas liv forbilder på Jesus som den kommende Messias.

`Hvor viktig er Jesus for din vandring med Gud? Hvorfor må Jesus og det han har gjort for deg, være grunnlaget for ditt kristenliv?`