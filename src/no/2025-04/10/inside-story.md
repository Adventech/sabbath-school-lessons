---
title:  Misjonsfortelling
date:  05/12/2025
---

#### Å stole på Guds timing

_Av Andrew McChesney_

I fire år kranglet Kim Sun med foreldrene sine om Bibelen hver gang han kom hjem til Sør-Korea på ferie fra teologistudiene ved Adventistuniversitetet på Filippinene. Etter at han var ferdig med studiene, fortsatte han å forfekte adventistenes doktriner mens han studerte til en mastergrad i teologi i Sør-Korea. Diskusjonene ble så intense at foreldrenes menighet arrangerte en bønnevakt for foreldrene, som var diakon og diakonisse i menigheten. Rundt 100 mennesker ba for at foreldrene ikke skulle la seg overtale til å forlate kirken. Til slutt ba moren Sun om å slutte å snakke om Bibelen.

Sun ble forferdet helt til han hørte en predikant si at Gud har en individuell plan for hvert enkelt menneske. Han innså at hans plan for foreldrene kanskje ikke var Guds plan. Han bestemte seg for å be og stole på Guds timing. Han snakket ikke med foreldrene sine om Bibelen på to år.

I mellomtiden fullførte Sun sin mastergrad og fikk jobb i kirken. Han drømte om å bli pastor, men han fikk ikke noe jobbtilbud.

Etter hvert som tiden gikk, begynte moren å lure på om hennes egen tro sto i veien for sønnens drømmer. Hun overhørte noen spørre Sun om foreldrene hans var adventister, og han svarte at de tilhørte et annet kirkesamfunn. Hun spurte Sun direkte: «Ville det være til hjelp for deg om vi ble med i din kirke?»

Sun forsto at foreldrene var bekymret for fremtiden hans. Men han ønsket ikke at de skulle bli adventister for hans skyld. «Det ville ikke være til hjelp», sa han. «Dere må studere Bibelen selv og deretter bestemme dere».

Sun introduserte foreldrene sine for en pastor i området, og de begynte med bibelstudier. Ingen av Suns bibelargumenter hadde overbevist dem i løpet av fem år. Men etter hvert som de studerte Bibelen, så de Jesu kjærlighet i sannheter som de ikke hadde lagt merke til tidligere. Etter to måneder meldte de seg inn i Adventistkirken.

Sun var så lykkelig! Han var den første adventisten i familien, og nå hadde foreldrene hans sluttet seg til ham. Han husket gleden han hadde opplevd flere år tidligere da en manns liv ble forandret etter at han hadde introdusert ham for Jesus på Filippinene. Han husket sitt ønske om å bli misjonær på heltid.

Sun bestemte seg for å vende tilbake til Filippinene som misjonær for 1000 Missionary Movement, en organisasjon som er en del av Den sørasiatiske Stillehavsdivisjon.

Les mer neste uke.