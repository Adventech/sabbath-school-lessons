---
title:  Landet gjenopprettet
date:  27/11/2025
---

`Les Jer 24,6; Jer 31,16; Esek 11,17; Esek 28,25; Esek 37,14 og Esek 37,25. Hva lovet Gud om Israels hjemkomst til det lovede land, og hvordan ble løftet oppfylt?`

Under eksilet i Babylon opplevde israelittene både sorgen over å være rotløse og løftet om at deres forhold til Gud, som ble konkretisert i løftet om landet, ikke var betinget av, eller begrenset til, det å besitte landet. Da israelittene bekjente sin synd, angret og søkte Gud av hele sitt hjerte, oppfylte Gud løftet sitt på nytt og førte dem tilbake til landet som et tegn på at de var rehabilitert. Det vil si at han var deres Gud enda de ikke var i landet.

Men slik løftet om at Israel skulle eie landet for alltid var gitt på betingelse (5 Mos 28,63–64; Jos 23,13; Jos 23,15; 1 Kong 9,7; 2 Kong 17,23; Jer 12,10–12), var også løftet om å få komme tilbake og få framgang i landet etter landflyktigheten betinget. Samtidig pekte GTs profeter frem mot en gjenopprettelse som en fremtidig davidskonge skulle stå for (Jes 9,6–7; Sak 9,9; Sak 9,16). Dette løftet ble oppfylt i Jesu liv, død og oppstandelse, og i ham skulle alle løftene til det gamle Israel få sin oppfyllelse.

I NT blir ikke det lovede landet nevnt direkte, men vi får vite at Guds løfter er oppfylt i og gjennom Jesus Kristus (2 Kor 1,20, Rom 15,8). Således blir landet omtolket i lys av Kristus, og det blir symbolet på de åndelige velsignelsene som Gud vil gi til sitt folk her og nå (Ef 2,6) og i det hinsidige.

Den endelige oppfyllelsen av Guds løfte om hvile, overflod og velvære i landet finner sted på den nye jord, som er fri fra synden og dens følger. Slik sett bygger vårt håp som kristne på Kristi løfte om at han skal komme tilbake og opprette sitt evige rike på den nye jord etter 1000 år i himmelen. Dette blir den endelige oppfyllelsen av alle løftene om landet.

`Joh 14,1–3, Tit 2,13 og Åp 21,1–3. Hvilket håp inneholder versene, og hvorfor er Jesu død garantien for at håpet blir oppfylt?`