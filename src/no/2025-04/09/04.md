---
title:  Landets utfordringer
date:  25/11/2025
---

`Les Jos 13,1–7. Kanaan var en gave fra Gud, men hvilke utfordringer fulgte med å ta det i eie?`

Israelittene hadde vært slaver i århundrer og hadde ikke militær kapasitet til å innta landet. Deres slavedrivere, egypterne, hadde en velutstyrt hær, men de klarte aldri å innta landet permanent på grunn av de befestede bymurene. Nå blir et tidligere slavefolk satt til å erobre et land som deres tidligere herrer ikke hadde klart å legge under seg. Skulle de få landet i eie, måtte det skje ved Guds nåde, ikke ved egen innsats.

Josva 13–21 handler om fordelingen av landet på Israels ulike stammer. Denne tildelingen forteller ikke bare Israel hva de har fått tildelt, men også hva som står igjen å innta. Israelittene kan trygt bo i det landet Gud har gitt dem som arv. De er de rettmessige forpakterne av landet under Guds eierskap. Men Guds initiativ må følges opp av deres respons. Første halvdel av boken viser hvordan Gud ga landet ved å fordrive kanaaneerne, andre halvdel forteller hvordan Israel tok landet i eie ved å bosette seg i det.

Erobringenes kompleksitet avspeiler frelsens dynamikk. Som Israel kan heller ikke vi gjøre noe for å fortjene frelsen (Ef 2,8–9). Den er en gave slik landet var Guds gave til Israel i kraft av deres paktsforhold med ham. Det bygde absolutt ikke på deres fortjeneste (se 5 Mos 9,5).

Men for at Israel skulle kunne nyte godt av Guds gave, måtte de påta seg det ansvaret som fulgte med å bo i landet, slik vi må leve ut vår helliggjørelse i kjærlighet og troskap mot de krav som stilles til borgere i Guds rike. Selv om det ikke er det samme, er parallellen mellom det at de fikk landet av nåde og det at vi får frelsen av nåde, god nok. Vi har fått en storartet gave, men vi kan miste den hvis vi ikke tar vare på den.

`Hvilke utfordringer møter dagens kristne som minner om dem Israel møtte da de skulle ta løftets land i eie? Se Fil 2,12, Hebr 12,28.`