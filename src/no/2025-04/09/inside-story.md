---
title:  Misjonsfortelling
date:  28/11/2025
---

#### Ikke et vinnende vitnesbyrd

_Av Andrew McChesney_

Kim Sun, en sørkoreansk tenåring som studerte ved Adventistuniversitetet på Filippinene, lurte på om han kunne gjøre en karriere ut av å gå fra dør til dør etter at en mann som han hadde invitert til evangelistmøter, ble døpt. Han var ikke adventist, og det var første gang han gikk fra dør til dør.

«Hva er dette vi holder på med?» spurte han en pastor som hadde fulgt med studentene som gikk fra dør til dør. «Er det noe som heter samfunnstjeneste?»

Pastoren smilte. «Nei», sa han. «Det kalles misjon».

«Finnes det en heltidsjobb som dette?» sa Sun.

«Ja», sa pastoren. «Det kalles å være misjonær».

«Kan jeg også få denne jobben?»

«Ja. Inntekten er ikke så stor, men du kan gjøre det».

«Hvordan kan jeg gjøre det?»

«Du må endre studiene dine fra sykepleie til teologi».

«Å, jeg må spørre moren min».

Sun studerte på Filippinene fordi foreldrene hans ville at han skulle gjøre noe ut av livet sitt. Tidligere hadde han levd for seg selv.

Da Sun snakket med moren sin, spurte han om han kunne bytte hovedfag.

Moren ble forvirret. «Hva er teologi?» sa hun.

«Teologi er å tjene kirken», sa han, og la til at lønnen kanskje var lav.

Mor sa at han kunne ta teologi hvis han også fullførte sykepleierstudiet.

«Men sykepleie er ikke meningsfylt for meg», sa Sun.

Da fikk mor en idé. Hennes mål var ikke at han skulle bli rik, men at han skulle bli et godt menneske. «Hvis du tar teologi, kan du da drikke eller røyke?», sa hun.

Da han sa nei, utbrøt hun: «Så vær så snill og bytt studier!»

Sun elsket teologi. Han lærte seg det bibelske grunnlaget for den syvende dags sabbat. Han leste profetiene i Daniel og Johannes’ åpenbaring. Han lot seg døpe.

Da han kom hjem på ferie, forsøkte han å overtale foreldrene sine til å akseptere hans nye tro. «Mamma og pappa, sett dere ned og la meg snakke med dere», sa han. «Søndag er ikke sabbatsdagen. Lørdag er sabbaten. Kjenner dere Daniels tolkning av Nebukadnesars drøm?»

Han kunne ikke forstå hvorfor foreldrene ikke var åpne. Han ble forferdet da mor til slutt ba ham om å slutte, og sa: «Du tar din Gud, og jeg tar min Gud», sa hun.

«Men det er jo samme Gud!» sa han. «Vi må følge Guds ord».

Les mer neste uke.