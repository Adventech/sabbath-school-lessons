---
title:  Eden og Kanaan
date:  23/11/2025
---

`Les 1 Mos 2,15 og 1 Mos 3,17–24. Hva fikk syndefallet å si for det første menneskeparets bosted?`

Da Gud skapte verden, ga han Adam og Eva et fullkomment sted med overflod og skjønnhet. Det første menneskeparet møtte sin skaper i et herlig miljø som dekket alle fysiske behov. Ved siden av Guds talte ord var Edens hage et læringssenter der Adam og Eva fikk innsikt i Guds vesen og livet han hadde tiltenkt dem. Så da de brøt tillitsforholdet til ham, ble også forholdet til Edens hage et annet, og som et tegn på det nye forholdet måtte de forlate hagen. De mistet det stedet Gud hadde gitt dem. Dermed ble Edens hage symbolet på et rikt liv, og vi skal gjenoppdage dens temaer i tematikken om det lovede land.

`Hvordan oppfattet patriarkene løftet om landet? (Se 1 Mos 13,14–15; 1 Mos 26,3; 1 Mos 26,24; 1 Mos 28,13.) Hva tror du det vil si at vi skal leve som arvinger til løftene (Hebr 6,11–15)?`

Da Abraham kom til det landet Gud hadde vist ham, ble dette landet i tro det lovede landet for ham og hans etterkommere. Det var løftets land i 400 år. Patriarkene eide ikke landet, de kunne ikke gi det til sine barn som arv. Det tilhørte Gud, slik Edens hage hadde vært hans. Adam og Eva hadde ikke gjort noe som ga dem rett til Edens hage, og Israel hadde heller ikke bidratt med noe slik at de hadde gjort seg fortjent til landet. Det lovede landet var en gave fra Gud. Israel hadde ingen naturgitt rett eller krav på landet (5 Mos 9,4–6). Bare ved Guds nåde kunne de ta det i eie.

Patriarkene var arvinger til løftene til de ble oppfylt. Som Kristi følgesvenner har vi arvet enda bedre løfter (Hebr 8,6). De vil bli oppfylt hvis vi har «dem til forbilde som på grunn av tro og utholdenhet arver det som Gud har lovet» (Hebr 6,12).