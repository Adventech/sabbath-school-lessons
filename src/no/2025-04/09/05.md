---
title:  Jubelåret
date:  26/11/2025
---

Landet var så viktig for Israels eksistens som Guds folk at det ikke kunne deles ut som et hele. Det måtte deles opp etter stammer, klaner og familier (4 Mos 34,13–18) for å unngå at noen få førende personer skulle få det hele.

`Les 3 Mos 25,1–5 og 3 Mos 25,8–13. Hva var meningen med sabbatsåret og jubelåret?`

I motsetning til i Egypt, der folk mistet sin jord og ble Faraos livegne, ønsket ikke Gud at israelittene skulle bli eiendomsløse på ubestemt tid. Ingen utenfor den klanen og familien som opprinnelig hadde fått tildelt landet, kunne eie det. Jorden kunne ikke selges; den kunne bare leies ut til en verdi som ble fastsatt ut fra antallet år som sto igjen til neste jubelår. Derfor hadde slektningene til en som måtte «selge» sine forfedres jord, plikt til å innløse den, også før jubelåret (3 Mos 25,25).

Tildelingen av jord blir et vindu inn til Guds hjerte. Vår himmelske Far ønsker at hans barn skal være rause med dem som ikke er like heldige og at de skal la deres land gi dem mat hvert syvende år. Sabbatsåret anvendte prinsippet fra sabbatsbudet i større målestokk. I tillegg til å verdsette og oppmuntre til hardt arbeid, fordrer eiendomsretten til jorden også respekt og vennlighet mot dem som har økonomiske problemer.

Loven om jordeiendom ga alle israelitter muligheten til å slippe fri fra nedarvede eller selvpåførte tyngende omstendigheter og få en ny start i livet.

Dette er i bunn og grunn evangeliets hovedmål: å viske ut skillet mellom rik og fattig, arbeidsgiver og arbeidstaker, privilegert og underprivilegert, og stille oss alle likt ved å erkjenne vårt store behov for Guds nåde.

Men Israel gjorde ikke som Gud hadde sagt, og etter århundrer gikk advarslene om fordrivelse i oppfyllelse (2 Krøn 36,20–21).

`Hvordan kan prinsippene om jordfordeling og sabbat minne oss om at alle er like mye verdt i Guds øyne? Hvordan kan sabbaten hjelpe oss å si «nei» til den utbyttingen av forbrukerne som plager mange samfunn?`