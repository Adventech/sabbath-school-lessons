---
title:  Til fordypning
date:  07/11/2025
---

Ellen White: «Da Jerikos murer falt» i _Alfa og Omega_, bd. 2, s. 83–92.

«Den fryktelige synden som beseglet Akans skjebne, hadde sin rot i begjær. Det er en av de vanligste synder, og en av dem som blir betraktet med størst likegyldighet …

Akan ventet med å innrømme sin skyld til det var for sent. Han hadde sett hvordan den slagne og motløse hæren kom tilbake fra Ai. Likevel gikk han ikke frem og bekjente sin synd. Han hadde sett at Josva og de eldste bøyde seg mot jorden i ubeskrivelig sorg. Hvis han da hadde bekjent sin synd, ville det ha vært uttrykk for sann anger. Men han tidde. Han hadde hørt kunngjøringen om at det hadde skjedd en stor forbrytelse, og hadde til og med hørt hva den gikk ut på. Men han holdt tett. Så kom den høytidelige undersøkelsen. Han skalv av redsel da han så at hans egen stamme ble utpekt, deretter hans slekt og husstand. Men først da Guds finger var rettet mot ham personlig, tilstod han. Først da synden ikke lenger kunne holdes skjult, sa han sannheten. Ofte skjer det lignende bekjennelser i dag. Det er en uhyre forskjell på å innrømme kjensgjerninger etter at de er påvist, og å bekjenne synder som bare vi selv og Gud vet om. Akan ville ikke ha tilstått hvis han ikke hadde håpet å unngå følgen av sin forbrytelse. Men tilståelsen viste bare at straffen var rettferdig. Det var ingen sann anger over synd, ikke noe tegn til endret livsførsel, ingen avsky for det onde.» – _Alfa og Omega_, bd. 2, s. 90–92.

**Forslag til samtale**

`Snakk om det tiende bud (2 Mos 20,17) og dets plass i reklamens og forbrukersamfunnets verden. Hvordan kan vi skille mellom det vi ønsker og det vi trenger, og hvorfor er skillet viktig?`

`Les bønnen i Daniel 9,4–19. Hvorfor sier han at «vi» gjorde alt dette negative enda det ikke er grunn til å tro at Daniel hadde gjort noe spesielt ondt?`

`Se på spørsmålet sist i torsdagens avsnitt. Hvorfor var lydighet mot alle Guds «lover og forskrifter» så viktig for israelittenes vitnesbyrd? I hvor stor grad gjelder det samme prinsippet kirken i dag? Altså, hvor mye mer virkningsfullt ville ikke vårt vitnesbyrd være hvis vi faktisk fulgte alt det Gud har gitt oss?`