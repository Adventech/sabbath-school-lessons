---
title:  Håpets port
date:  05/11/2025
---

`Les Jos 8,1–29. Hvordan kan Gud forvandle våre største nederlag til muligheter?`

Guds strategi forvandler Israels første nederlag til en taktisk fordel og forvandler Akor-dalen (hebraisk ord for «trøbbel») til en håpets port (jf. Hos 2,15). Innbyggerne i Ai er blitt selvsikre etter den første seieren over israelittene. De gjentar strategien med å angripe israelittene, som later som om de trekker seg tilbake og ser seg slått. Når innbyggerne i Ai er lokket ut av festningen sin, inntar de 30 000 israelittene, som står ikke så langt bak byen (Josva 8,4), den tomme byen og tenner på den. Josva 8,7 viser at det ikke er strategien som gir seier, det er Gud som vil gi dem seieren og overgi Ai til dem. Selv i et kapittel der de militære sidene preger fortellingen mer enn noe annet sted i boken, understreker teksten at seieren er en gave fra Jahve.

Slagets avgjørende øyeblikk inntreffer da mennene i Ai forlater byen og setter etter israelittene. Dette er andre gang Gud taler i hele kapittelet, etter at han ga strategien i Josva 8,2, og signaliserer at han overvåker slaget. Frem til dette punktet kjenner vi ikke utfallet. Men fra nå av blir det klart at israelittenes hær vinner slaget.

Våpenet i Josvas hånd var et sigd-sverd, eller krumsabel, ikke sverd eller spyd. På Josvas tid ble det kanskje ikke brukt som våpen, men det var blitt et symbol på suverenitet. Og i tillegg til å gi signalet til angrep, uttrykker det Guds suverenitet i nedkjempelsen av Ai. Josva holder sigdsverdet utstrakt til seieren er vunnet. Slik viser han at han har overtatt den lederrollen Moses utøvde da de krysset Rødehavet (2 Mos 14,16) og i krigen mot amalekittene (2 Mos 17,11–13), der Josva selv hadde ført an i kampen.

Denne gangen er det ingen synlig, mirakuløs inngripen fra Guds side, men seieren er ikke mindre Guds gave enn seieren over egypterne i den første generasjonen eller i seieren over Jeriko for kort tid siden. Nøkkelen til suksessen ligger i Josvas lydighet og tro på Guds ord. Prinsippet i denne historien gjelder også for Guds folk i dag, uansett hvor de bor og hvilke utfordringer de står overfor.