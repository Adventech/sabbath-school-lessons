---
title:  Brudd på pakten
date:  02/11/2025
---

`Les Jos 7. Hva var de to viktigste årsakene til Israels nederlag mot innbyggerne i Ai?`

Det er interessant å merke seg at leseren helt fra første stund får både årsaken til Guds vrede og navnet på lovbryteren. Spenningen i historien om Akans overtredelse skapes av spenningen mellom leserens perspektiv og Josvas og israelittenes perspektiv. Som mange andre kapitler i GT har Josva 7 en kiastisk struktur. Det sentrale segmentet i kapittelet (klimakset) svarer på hvorfor israelittene ikke klarte å innta Ai på første forsøk.

Det var to årsaker til dette: Akans synd og israelittenes overdrevne tro på egen kraft. Det siste skyldtes at de ikke hadde spurt Gud om hans vilje før angrepet mot Ai og at de undervurderte fienden.

Ut fra Jos 7,1 og Jos 7,11–13 ser vi at selv om Akan var ansvarlig og hadde brutt forbudet, blir hele folket stilt til ansvar og må lide for det han gjorde. Gud avslører gradvis hvor alvorlig Akans synd var ved stadig å bruke adverbet «også» (hebr. gam, erstattet med komma på norsk) i vers 11. Først brukes det vanligste begrepet for synd: «khata’». Deretter beskrives overtredelsen ved hjelp av fem mer konkrete synder som innledes med adverbet gam:

1. ’abar, «bryte»,
2. ta (laqakh) fra det som er viet til ødeleggelse (kherem),
3. stjele (ganab),
4. bedra (kakhash), og
5. gjemme (sim) det stjålne kherem blant sine ting.

Pakten mellom Gud og Israel gjaldt folket både som enkeltpersoner og som folk. I lys av pakten blir Israel behandlet som en udelelig enhet av Guds utvalgte folk. Derfor fører en enkelt persons, eller noen av medlemmenes, synd til skyld for hele paktsfellesskapet. Som Herren sa: «Israel har syndet! De har brutt den pakten jeg påla dem å holde.» (Jos 7,11)

`På hvilke måter kan hele lokalsamfunn lide, og har lidd, under enkeltpersoners dårlige handlinger? Hvilke eksempler kommer du på, og hvordan påvirket det samfunnet?`