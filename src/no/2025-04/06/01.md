---
title:  Tro som virker
date:  01/11/2025
---

### Bakgrunnsstoff
1 Pet 1,4, Jos 7, Sal 139,1–16, Esra 10,11, Luk 12,15, Jos 8,1–29

> <p>Minnevers</p>
> Jeg, Herren, er den som gransker hjerter og prøver nyrer. Jeg lønner hver mann etter hans ferd, etter frukten av hans gjerninger. (Jer 17,10)

Josva 7 er det første eksempelet på en tragisk opplevelse der Israels folk fikk erfare paktens vidtrekkende følger og dens dype betydning. Lydighet mot paktens bestemmelser sikret seier, men brudd på betingelsene førte til nederlag. Israels militære suksess berodde ikke på deres antall, strategi eller smarte taktikk, men på at den guddommelige krigeren var med dem.

Under inntagelsen av det lovede landet måtte Israel lære den vanskelige leksa at deres verste fiende ikke befant seg utenfor leiren, men i deres egne rekker. Den største utfordringen de sto overfor, var verken de kanaaneiske byenes befestede murer eller deres avanserte militærteknologi, men enkeltpersoner i deres egen midte som bevisst unnlot å gjøre som Gud sa.

Vi står overfor lignende utfordringer i påvente av vår himmelske arv (1 Pet 1,4; Kol 3,24). Mens vi venter på grensen til det lovede land, settes vår trofasthet på prøve, og vi kan bare seire når vi overgir oss til Jesus Kristus.