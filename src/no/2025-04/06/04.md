---
title:  Skjebnesvangre valg
date:  04/11/2025
---

`Les Jos 7,19–21. Hva ber Josva Akan om? Hva innebærer en slik anmodning? Hvordan skal vi forstå bekjennelsen?`

Josva ber Akan om to ting: Gi Gud ære og bekjenne det han har gjort, uten å legge skjul på det. Akan skulle gi Gud ære ved å innrømme det han hadde gjort. Uttrykket som er brukt her (todah) kan dekke takksigelse (Sal 26,7; Jes 51,3; Jer 17,26), men også syndsbekjennelse (Esra 10,11).

Det er ikke noe som tyder på at Akan viste reell anger. Han håpet til det siste å unngå å bli avslørt. Hans trass gjorde at handlingen ble regnet som gjort «med løftet hånd», og for det var det ingen soning i Moseloven (jf. 4 Mos 15,27–31).

Akans ord i Josva 7,21 minner om Adams og Evas syndefall. Eva så (ra’ah) at treet var godt (khamad) og tok til slutt (laqakh) av frukten (1 Mos 3,6). Akan tilstår at han så (ra’ah) en vakker kappe fra Sinear, 200 sekel sølv og en gullbarre. Så fikk han lyst på (khamad) det og tok (laqakh) det. Akkurat som med Adam og Eva, viser Akans valg at begjærets synd er vantroens synd. Den tror at Gud ikke vil det beste for sine skapninger og at han holder visse utsøkte gleder skjult for dem og vil være alene om dem.

I tillegg til hentydningen til syndefallet, fremhever teksten en kontrast mellom Rahab (jf. Josva 2,1–13) og Akan. Den ene tok spionene med opp på taket og gjemte dem for soldatene; den andre tok forbudte ting og gjemte dem for Josva. Den ene viste godhet mot israelittenes spioner og hjalp dem til seier, den andre skapte trøbbel for Israel ved sin grådighet og sørget for nederlag. Den ene inngikk en pakt med israelittene, den andre brøt pakten med Jahve. Rahab reddet seg selv og familien sin, og de ble respekterte borgere i Israel mens Akan dømte seg selv og sin familie til døden og ble et eksempel på vanære.

`Tenk på begjærets synd. Hvordan kan vi unngå å gi etter for den, om vi har mye eller lite? (Se Luk 12,15.)`