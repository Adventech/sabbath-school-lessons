---
title:  Vitnesbyrd om guds kraft
date:  06/11/2025
---

Vi har lært (studium fem) at Gud hadde gitt hedningfolkene mulighet til å lære ham å kjenne og vende om fra sin ondskap. Men de ville ikke og til slutt falt Guds dom.

`Les Jos 7,6–9 om Josvas reaksjon da ulykken rammet dem. Se spesielt vers 9. Hvilket teologisk prinsipp setter han ord på?`

I første omgang høres Josva ut som israelittene etter at de hadde forlatt Egypt, som f.eks.: «Om vi bare hadde fått dø for Herrens hånd i Egypt da vi satt omkring kjøttgrytene og spiste oss mette! Men nå har dere ført oss ut i denne ørkenen for at alle vi som er samlet her, skal dø av sult.» (2 Mos 16,3)

Og nå sier Josva: «Å Gud, min Herre! Hvorfor førte du dette folket over Jordan? Var det for å overgi oss i amorittenes hender og utslette oss? Om vi bare hadde blitt på den andre siden av Jordan!» (Jos 7,7)

Men kort etter viser han sin store bekymring for den skaden nederlaget vil påføre Guds navn og rykte. «Når kanaaneerne og alle de andre som bor her i landet, får høre om dette, kommer de til å omringe oss og utslette våre navn fra jorden. Hva vil du da gjøre for ditt store navn?» (Jos 7,9)

Dette er et tema og et prinsipp som var sentralt i Guds plan med Israel. Skjønt han ønsket at folkeslagene rundt dem skulle se alt det store Gud kunne gjøre for sitt folk som adlød ham, kunne de også, slik som Rahab, lære om Israels Gud gjennom kraften i hans folks erobringer. Men gikk det dårlig, slik det gjorde her, ville folkeslagene oppfatte Israels Gud som svak og udugelig (se 4 Mos 14,16; 5 Mos 9,28), og det kunne oppmuntre kanaaneerne til å gjøre motstand.

Med andre ord: Selv da israelittene inntok landet, var det viktige ting på spill, blant annet å bringe Gud ære, han som ikke bare var Israels eneste håp, men også hedningenes.

`5 Mos 4,5–9. Hvilke paralleller er det mellom Israel og deres vitnesbyrd for verden og vårt vitnesbyrd i dag?`