---
title:  Akans synd
date:  03/11/2025
---

`Les Jos 7,16–19. Hva sier dette om både Gud og Akan?`

Gud avslører ikke overtrederens identitet, men setter opp en prosedyre som viser både rettferd og nåde. Etter å ha forklart årsaken til Israels nederlag og bedt folket om å gjøre seg hellig (Jos 7,13), lar han det gå litt tid mellom at han kunngjør prosessen og at den iverksettes. Dermed får Akan tid til å tenke seg om, angre og bekjenne sin synd. Tilsvarende får familien hans (hvis de kjente til det som hadde skjedd) mulighet til å velge om de vil dekke over det hele, eller om de vil nekte å være medskyldige, slik som Korahs sønner som slapp å bli tilintetgjort da de ikke tok parti for sin far (jf. 4 Mos 16,23–33; 4 Mos 26,11).

Løsningen på saken følger den motsatte retningen av hvordan den kom inn og plaget Israel: Den kollektive skylden elimineres og avgrenses fra Israel til én stamme, fra stamme til familie, fra familie til husstand, og fra husstand til enkeltpersoner. Etterforskningen avslørte den skyldige, men den renvasket også de uskyldige. Dette var en like viktig del av den grundige juridiske prosessen der Gud selv opptrer som vitne til Akans usette handlinger.

Spenningen er til å ta og føle på når Gud sikter seg inn på Akan. Tenk at mannen var så sta og håpet at han ikke skulle bli oppdaget! Ingenting er skjult for Guds øye (Sal 139,1–16, 2 Krøn 16,9), han som vet hva som skjuler seg i menneskehjertet (1 Sam 16,7; Jer 17,10; Ordsp 5,21).

Se hvordan Josva tiltaler Akan: «Min sønn». Dette viser ikke bare Josvas alder og lederrolle, men avslører også den ånd som den store krigeren viste i sin omgang med rettferdigheten. Han hadde medfølelse med Akan, selv om han var nødt til å håndheve dommen over den skyldige. Med sin holdning foregrep Josva også den følsomhet, vennlighet og kjærlighet vi ser hos ham som «aldri var uhøflig, aldri uttalte et strengt ord uten at det var nødvendig og aldri påførte et følsomt menneske unødig smerte. Han klandret ingen for menneskelige svakheter. Fryktløst fordømte han hykleri, vantro og urettferdighet, men det var sorg i stemmen når han kom med skarpe irettesettelser.» – Ellen G. White: _Slektenes håp_, s. 295.

`Hva får det å si for deg at Gud vet alt du gjør, også det du skjuler for andre? Hva bør det ha å si for det livet du lever?`