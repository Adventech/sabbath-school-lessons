---
title:  Lengsel etter ham
date:  13/11/2025
---

`Les Jos 18,1–2. Hva fikk Josva til å avbryte fordelingen av landet?`

Etter beskrivelsen av områdene som ble gitt til de to største stammene på vestsiden av Jordan og Manasses halve stamme, skildrer avsnittet menigheten samlet i Sjilo, der de siste sju små stammene får land.

Etableringen av helligdommen, «min helligdom», er oppfyllelsen av Guds løfte om å bo hos sitt folk (2 Mos 25,8; 3 Mos 26,11–12) og viser oss bokens sentrale tema: Guds nærvær midt i Israel har gjort det mulig å ta landet i eie og vil være en stadig kilde til velsignelse for Israel og, gjennom dem, for hele jorden (1 Mos 12,3). Tilbedelsen av Gud står i sentrum og er viktigere enn erobringen og tildelingen av landet! Det at telthelligdommen, og senere tempelet, var hos dem, skulle alltid ha hjulpet folket til å innse Guds nærvær blant dem og deres plikt til å holde pakten.

`Hebr 6,19–20; Hebr 9,11–12 og Hebr 10,19–23. Hva kan vi lære av Josva, vi som ikke har noen jordisk helligdom der Gud er fysisk til stede?`

Det burde ikke overraske noen at helligdommen dukker opp, for temaet helligdommen har vært til stede i Josva-fortellingen i og med paktens ark. Den var det viktigste møbelet i Det aller helligste og markerte de to første delene av boken: overgangen og erobringen. Når Josva nå plasserer oppføringen av tabernaklet i sentrum for fordelingen av landet, viser han at hele Israels liv kretset om helligdommen, Jahves hovedkvarter på jorden.

For oss som lever i korsets tidsalder, er det enda viktigere å rette blikket mot helligdommen i himmelen mens vi fortsetter kampen mot moderne (eller postmoderne) kjemper som utfordrer vår tro, vårt håp og vår åndelige arv. Når vi hele tiden setter vår lit til Kristi verk på korset og i helligdommen i himmelen, kan vi i tro se frem til den tiden da Gud igjen skal bo blant sitt folk, men denne gangen for alltid (Åp 21,3).