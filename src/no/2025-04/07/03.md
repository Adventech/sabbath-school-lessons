---
title:  Påske
date:  10/11/2025
---

`Hvorfor feiret Josva påske midt i den presserende og enorme oppgaven med å innta det lovede landet? Les Jos 5,10; 2 Mos 12,6; 3 Mos 23,5; 4 Mos 28,16; 5 Mos 16,4; 5 Mos 16,6.`

En annen viktig ting som går forut for erobringen, er feiringen av påsken. Det skjer om kvelden den fjortende dagen i måneden i samsvar med Guds forskrifter. Påskens symbolske betydning understrekes: Begivenhetene i Josva er et speilbilde av utvandringen. Påsken minner om natten for den tiende plagen (2 Mos 12) da Guds engel drepte alle de førstefødte i Egypt, men skånet israelittene. Deretter fulgte utvandringen fra Egypt, kryssingen av Rødehavet og vandringen gjennom ørkenen.

Historien om den andre generasjonen starter derimot i ørkenen, fortsetter med kryssingen av Jordan, omfatter omskjærelsen og påskefeiringen og fører frem til det avgjørende øyeblikket da man kan vente at Gud igjen vil gripe inn på mirakuløst vis mot Israels fiender, innbyggerne i Kanaan. Sammen med alt det foregående markerer påskefeiringen begynnelsen på en ny tid i Israels historie.

Med offerlammet som symbol pekte påskefesten tilbake på israelittenes utfrielse fra fangenskapet i Egypt. Men det pekte også fremover mot oppfyllelsen i Guds lam (Joh 1,29; Joh 1,36; 1 Kor 5,7; 1 Pet 1,18–19) som kjøpte oss fri fra syndens trelldom. Under nattverden og før Jesus ga seg selv som det fullkomne offer, forvandlet han påsken til et minnesmerke om sin død (Matt 26,26–29; 1 Kor 11,23–26).

Men påsken og nattverden varsler også en annen virkelighet: den forløste skare som trer inn i det himmelske Kanaan. Johannes skildrer denne «kryssingen» som de 144 000 som går på glasshavet, det antitypiske Rødehavet og elven Jordan foran Guds trone (Åp 4,6; Åp 7,9–10) og feirer den antitypiske påsken og Herrens nattverd under Lammets bryllupsmåltid (Matt 26,29; Åp 19,9).

`Hvordan kan vi alltid ha korsets realitet for øye, også når vi ikke feirer nattverd?`