---
title:  Pakten først
date:  09/11/2025
---

`Les Jos 5,1–7. Hvorfor befalte Herren Josva å omskjære den andre generasjonen israelitter akkurat på dette tidspunktet i erobringen?`

Etter sonderingen av landet, speidernes oppmuntrende rapport og kryssingen av Jordan, skulle vi forvente en umiddelbar kamp mot fienden. Men det finnes noe viktigere enn militære erobringer: Israels pakt med Gud.

Før den nye generasjonen kunne innta landet, måtte de være fullt på det rene med sitt forhold til landets eier. Fornyelsen av paktstegnet kommer som svar på Guds nåde da han førte Israel trygt over Jordan.

Vår pakt med Gud må alltid være et takknemlig svar på det han alt har gjort for oss, og ikke et forsøk på å få en eller annen fordel fordi vi prøver å oppfylle hans krav ved å følge hans lover og regler. (Det samme gjaldt utvilsomt Paulus’ kamp mot dem som insisterte på at hedningene skulle omskjæres slik vi ser det tydeligst i brevet til galaterne).

Israel sto på randen til sitt største felttog, og man skulle tro hele leiren var opptatt med forberedelser til krig. Det var den også, men ikke i ordets vanlige forstand. I stedet for å klargjøre hester og slipe sverd, deltok de i et ritual som gjorde mesteparten av krigsstyrken sårbar i minst tre dager.

Dette gjorde de for å feire forholdet til Gud som hadde utfridd dem fra Egypt. Hvorfor? Fordi de innså at det er Herrens sak. Det er han som gir seier og fremgang. Jesus sa det med litt andre ord: «Søk først Guds rike og hans rettferdighet, så skal dere få alt det andre i tillegg» (Matt 6,33). Det meste av tiden føler vi at mange viktige ting haster slik at vi glemmer å prioritere det viktigste – daglig fornyelse av forholdet til Jesus Kristus.

`Tenk på når du har forsømt å ta tid til Gud på grunn av «viktigere» ting. Hvorfor er det så lett å gjøre dette, og hvordan kan det unngås?`