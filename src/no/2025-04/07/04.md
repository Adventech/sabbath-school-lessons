---
title:  Fornyelsens alter
date:  11/11/2025
---

`Hva fikk Josva til å bygge et alter for Herren? Jos 8,30–31; jfr. 5 Mos 11,26–30; 5 Mos 27,2–10.`

På patriarkenes tid markerte altere deres pilegrimsferd og ble konkrete uttrykk for deres krav på det landet Gud hadde lovet dem. Ved å reise et alter vitnet israelittene nå om oppfyllelsen av de løftene forfedrene hadde fått. I dette tilfellet er oppføringen av alteret en oppfyllelse av Moses’ anvisninger (5 Mos 11,26–30; 5 Mos 27,2–10).

Jos 8,30–35 er viktig i utformingen av bokens teologiske budskap. Ved å knytte en av de grusomste og voldsomste historiene (krig) til noe helt annet – en scene der pakten stadfestes (tilbedelse) – fører Josva oss tilbake til et av de viktigste teologiske temaene i begynnelsen av boken: Josva har mandat til å føre Israel til et liv i paktslydighet (Jos 1,7). Dette er også bildet av Josva i slutten av boken (Jos 24).

Krigen og erobringen er viktig, men noe er viktigere: troskap mot Guds lovs krav. Erobringen er bare ett skritt på veien mot oppfyllelsen av Guds plan for Israel og hele menneskehetens gjenopprettelse. Trofasthet mot Toraens forskrifter er det som er viktigst for menneskehetens skjebne. Josva skriver lovteksten på store, hvitkalkede steiner som er forskjellige fra steinene på alteret (jf. 5 Mos 27,2–8). Steinene, som trolig inneholdt de ti bud, ble dermed et eget monument i nærheten av alteret og minnet israelittene om paktens privilegier og plikter.

Josva foregriper NTs Josva (Jesus), som bl.a. skulle føre menneskene tilbake til lydighet mot Gud. For å gjøre det måtte han gå inn i en konflikt med ondskapens makter. Hans endemål var å oppfylle paktens krav for oss: «For i ham har alle Guds løfter fått sitt ja. Derfor sier vi også ved ham vårt amen, til Guds ære.» (2 Kor 1,20)

`Hva kan vi gjøre i dag som kan ha samme funksjon som det å bygge et alter hadde i gammel tid?`