---
title:  Skrevet på stein
date:  12/11/2025
---

`Les Jos 8,32–35. Hva betyr den handlingen som skildres, og hva har den å si oss i dag?`

Ebal-fjellet nevnes kun i 5. Mosebok (11,29; 27,4; 27,13) og i Josvas bok (8,30; 8,33). Sammen med Garisim var det stedet der paktens velsignelser og forbannelser skulle fremsies. Ja, ifølge 5 Mos 11,29; 5 Mos 27,4 og 5 Mos 27,13 skulle det være stedet for forbannelsene. Her skulle israelittene stå på hver sin side av arken overfor prestene (Jos 8,33). Den ene gruppen sto foran Ebal-fjellet, den andre foran Garisim-fjellet. Her iscenesatte de symbolsk de to mulige måtene å forholde seg til pakten på. Ofrene som ble brakt der, pekte frem mot Jesus, som bar alle paktens forbannelser slik at alle som tror på ham, kan få del i dens velsignelser (Gal 3,13; 2 Kor 5,21).

`Hvorfor skulle pakten skrives på et monument som var synlig for alle? (Se 5 Mos 4,31; 5 Mos 6,12; 5 Mos 8,11; 5 Mos 8,14; 2 Kong 17,38; Sal 78,7).`

Vi mennesker har lett for å glemme. Vi presser hverdagens stadig mer uoverskuelige krav inn på stadig kortere tid. Det er ikke til å unngå at vi glemmer ting som ikke gjentar seg like ofte eller intenst. Ved hver nattverdsgudstjeneste får vi en anledning til å overgi oss til Gud på nytt og fornye vår pakt. Det ville være godt om vi så på disse anledningene ikke bare som sjanser til individuell fornyelse, men også til en felles fornyelse av vår tilhørighet til Gud. I et stadig mer individualistisk samfunn må vi gjenoppdage kraften i det å tilhøre et fellesskap som har samme verdensbilde, samme verdier og tro, og det samme oppdraget.

`Hvor lett er det ikke å glemme Gud midt i livets kjas og mas og forsøke å gjøre ting i egen kraft? Hvorfor er dette så lett å gjøre, spesielt når du har det godt?`