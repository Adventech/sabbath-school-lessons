---
title:  Til fordypning
date:  26/12/2025
---

Ellen G. White: «På valgets skillevei» i _Alfa og Omega_, bd. 2, s. 113–116.

«Blant de mange som dro ut av Egypt, var det mange som hadde tilbedt avguder, og vanens makt var så sterk at dette fortsatte i hemmelighet, i hvert fall til en viss grad, også etter at de hadde bosatt seg i Kanaan. Josva var klar over dette ondet blant israelittene, og han så farene det ville føre til. Han ønsket inderlig å se en grundig reformasjon blant dem. Han visste at hvis ikke folket tok et klart standpunkt om å tjene Gud av hele sitt hjerte, ville de fortsette å gli stadig lenger bort fra ham. ... En del av folket var åndelige tilbedere, men hos mange var troen kun en formsak: det var verken iver eller alvor over deres tjeneste. Noen var avgudsdyrkere innerst inne, men skammet seg over å innrømme det.» – White: _Signs of the Times_, 19. mai 1881.

«Denne høytidelige pakten ble nedtegnet i lovboken for å bli bevart hellig. Deretter reiste Josva en stor stein under en eik ved Herrens helligdom. ‘Se, denne steinen skal være et vitne mot oss, for den har hørt hvert ord som Herren har sagt til oss. Den skal vitne mot dere, så dere ikke fornekter deres Gud.’ Her sier Josva klart og tydelig at hans instrukser og advarsler til folket ikke var hans egne ord, men Guds ord. I kommende generasjoner skulle den store steinen stå som vitne om den hendelsen den var reist for å minnes, og den skulle være et vitne mot folket hvis de noen gang igjen skulle falle tilbake i avgudsdyrkelse.» – _Samme_, 26. mai 1881.

**Forslag til samtale**

`Snakk om betydningen av ordene «han er en hellig Gud. Han er en nidkjær Gud» (Jos 24,19). I hvilken forstand er Gud en nidkjær Gud?`

`Hvordan henger vår kjærlighet til Gud sammen med den valgfriheten han har gitt oss? Hadde vi virkelig kunnet elske hvis vi ikke hadde hatt frihet? Kan ekte kjærlighet noen gang påtvinges? Hvis ikke, hvorfor ikke?`

`Hvordan kan dagens menighetsledere gi fakkelen videre til neste generasjon rent praktisk?`

`Tenk på Josvas liv og konklusjonen om at israelittene tjente Herren hele hans liv. Hva vil du skal bli ditt ettermæle?`