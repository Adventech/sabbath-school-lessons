---
title:  Farene ved avgudsdyrkelse
date:  24/12/2025
---

`Les Jos 24,22–24. Hvorfor må Josva igjen oppfordre folket til å kvitte seg med avgudene sine?`

Avgudsdyrkelse er ikke bare en teoretisk trussel. Tidligere og i en lignende situasjon på slettene i Moab ba Moses om det samme (5 Mos 30,19–20). Det er ikke gudene i Egypt eller gudene på den andre siden av elven det er snakk om her, men gudene «blant dem». Derfor ber Josva folket om å vende sitt hjerte til Herren. Her brukes det hebraiske ordet natah, «å strekke», «å bøye». Det beskriver en Gud som forventes å bøye seg ned og lytte til bønner (2 Kong 19,16; Sal 31,3–4; Dan 9,18), og det er også den holdningen profetene krever av Israel (Jes 55,3; Jer 7,24). Det brukes om Salomos frafall da han vendte seg til fremmede guder (1 Kong 11,2; 1 Kong 11,4; 1 Kong 11,9). Det syndige menneskehjerte har ingen naturlig tilbøyelighet til å bøye seg og lytte til Guds røst. Det krever et bevisst valg fra vår side å vende om og gjøre Guds vilje.

Israelittenes svar lyder bokstavelig talt: «Vi vil lytte til hans røst». Uttrykket understreker lydighetens relasjonelle side. Israel blir ikke bedt om å ha en livløs rutine med regler. Pakten handler om et levende forhold til Gud som ikke bare er regler. Det var ikke meningen at Israels religion skulle være lovisk, men en stadig samtale i tro og kjærlighet med en hellig og barmhjertig frelser.

Folket lovet tre ganger at de ville tjene Gud, og dette innebar at de skulle fjerne fremmede guder fra sitt midte. Likevel står det ikke noe om at dette faktisk skjedde. Gjennom hele boken ble det vanlig å fortelle om hvordan Josvas (eller Moses’) befalinger ble adlydt, som eksempler på lydighet. Når det ikke nevnes til slutt, blir Josvas oppfordring hengende i luften. Bokens sentrale oppfordring om å tjene Herren er ikke bare rettet til Josvas generasjon, men til hver nye generasjon av Guds folk som leser eller hører budskapet.

`Hvor ofte har du lovet Gud å gjøre noe uten å gjøre det? Hvorfor gjorde du det ikke? Hva sier svaret ditt om nåden?`