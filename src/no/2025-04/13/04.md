---
title:  Fri til å tjene
date:  23/12/2025
---

Josva var en helhjertet og trofast leder, og han respekterer folkets frie vilje og vil at de skal tjene Gud av fri vilje og ikke av tvang. Det var derfor han brukte verbet «valgt» (se Jos 24,22). Andre steder beskriver bakhar, «å velge», Guds utvelgelse av Israel (5 Mos 7,6–7; 5 Mos 10,15; 5 Mos 14,2). Der står Israel fritt å si «nei» til Gud etter at de har blitt utvalgt, men det ville være meningsløst og absurd å gjøre det. Israel kan si «ja» til Gud og fortsette å leve, eller de kan vende ham ryggen og opphøre å eksistere.

`Hva svarte Israel på Josvas appell? (Jos 24,16–18). Hvorfor tror du Josva reagerte slik han gjorde på svaret deres? (Jos 24,19–21).`

Med sitt entydig positive svar erkjenner israelittene at patriarkenes og deres fedres Gud nå også er «vår Gud» (Jos 24,17–18), som de er villige til å tjene med ubetinget troskap. Etter en så klar erklæring om lojalitet, ville vi forvente ros og oppmuntring fra Josva. Men nei. Dialogen mellom Josva og folket tar en brå vending, der Josva nærmest spiller rollen som djevelens advokat. Han går fra å snakke om Guds nådige forsyn i fortiden til å true israelittene med et bilde av en Gud som ikke er lett å tjene.

Josva vet hvor vinglete den første generasjonen var, som også sa de ville adlyde Gud (2 Mos 19,8; 2 Mos 24,3; 5 Mos 5,27), men som glemte sine løfter så snart de hadde gitt dem (2 Mos 32). Derfor bruker Josva retorikk for å gjøre israelittene oppmerksomme på flere ting. For det første er det en alvorlig beslutning å ville tjene Gud. Valget vil forme hele folket etter Guds åpenbaring. Velsignelsene ved å etterstrebe dette målet er åpenbare, men de må ha klart for seg følgene om de er ulydige. Syndenes tilgivelse er ingen ufravikelig menneskerett, men et mirakel av Guds nåde.

For det andre må israelittenes valg om å tjene Gud være deres egen beslutning, ikke noe en leder pålegger dem, heller ikke Josva.

For det tredje må Israel innse at man ikke kan tjene Gud i egen kraft. Man tjener ikke Gud ved mekanisk å følge paktens bestemmelser, men i et personlig forhold til vår frelsende Herre (jf. 2 Mos 20,1–2; 5 Mos 5,6–7).