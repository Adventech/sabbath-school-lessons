---
title:  Helhjertet og trofast
date:  22/12/2025
---

`Hva ba Josva israelittene om? (Jos 24,14–15). Hva betyr det å tjene Herren helhjertet og trofast?`

Josva appellerer til Israel om å velge – mellom å være tro mot sin skaper, bevare sin egenart og bo i landet, eller gå tilbake til å være et av mange avgudsdyrkende folk uten klar identitet, plan eller oppgave. Valget er deres.

Appellen er todelt: Israel må frykte Gud og tjene ham «helhjertet og trofast». Å frykte Gud betyr ikke et liv i evig redsel. Nei, det handler om den ærbødighet og ærefrykt som kommer av å innse hvor ufattelig stor, hellig og uendelig Gud er, og hvor små, syndige og elendige vi selv er. Å frykte Gud er å innse hans store krav, at han ikke bare er vår himmelske Far, men også vår konge og Gud. En slik erkjennelse vil føre til et liv i lydighet mot Gud (3 Mos 19,14; 3 Mos 25,17; 5 Mos 17,19; 2 Kong 17,34). «Frykt» beskriver den indre holdningen som må kjennetegne en israelitt, og det praktiske resultatet av ærbødighet for Gud er tjeneste.

Den tjenesten som kreves av Israel, kjennetegnes av begrepene «helhjertet» og «trofast». Det første begrepet (tamim) brukes mest som adjektiv for å beskrive offerdyrets fullkommenhet. Det andre begrepet som beskriver Israels tjeneste, er «trofasthet» eller «sannhet» (’emet). Begrepet har vanligvis betydningen uforanderlighet og stabilitet. Det henviser vanligvis til Gud, hvis karakter er preget av en trofasthet som kommer til uttrykk overfor Israel.

En trofast person er pålitelig. I grunnen ber Josva Israel om å vise samme lojalitet mot Gud som Gud har vist mot dem gjennom historien. Det handler ikke så mye om ytre etterlevelse av hans bud som om det som springer ut av en helhjertet indre samstemmighet. Deres liv burde speile takknemlighet til Gud for det han har gjort for dem. Dette burde i grunnen også være vårt forhold til Jesus i dag.

`Hva betyr det for deg å tjene Herren «helhjertet» og «trofast»? Hva er noe av det som distraherer deg og hindrer deg i å gi deg fullt og helt til Gud?`