---
title:  Misjonsfortelling
date:  26/12/2025
---

#### «Hvordan elsker vi Gud?»

_Av Andrew McChesney_

Kim Sun, en misjonær fra Sør-Korea, delte 15 historier om Guds kjærlighet med innbyggerne i en avsidesliggende by på Filippinene i tre måneder.

Innbyggerne ble forbløffet over å høre at Gud har skapt alt i verden for deres skyld. De undret seg over Guds kjærlighet i lignelsene om den barmhjertige samaritan og den fortapte sønn. De ble rørt da de innså at Jesus døde på korset for deres skyld. Etter tre måneder sa mange: «Vi forstår at Gud elsker oss. Men hvordan kan vi svare på det? Hvordan kan vi elske Gud?»

«Det er så sant», tenkte Sun forundret. «Når vi vet at noen elsker oss, ønsker vi å vise kjærlighet tilbake». Det var på tide å grave dypere i Bibelen.

I løpet av de neste tre månedene underviste han om sabbaten, ren og uren mat, tiende og offergaver og andre av syvendedagsadventistenes overbevisninger. Mange av byens innbyggere tok til seg det de lærte. De ville vite hvordan de skulle elske Gud, og læresetningene viste dem veien.

Sun tjenestegjorde som misjonær i ti måneder: tre måneder med gratis fotmassasje, tre måneder med fortellinger om Guds kjærlighet og tre måneder med dypdykk i Bibelen. Da gjensto det én måned til å ta farvel. Den siste måneden brukte Sun på å gå fra dør til dør og invitere folk til å følge Jesus. «Jeg drar snart», sa han. «Jeg vil gjerne at du skal bli med i menigheten min. Jeg har blitt så velsignet, og jeg vil gjerne at du også skal bli velsignet.» Mange av byens innbyggere tok imot hans invitasjon.

Ellen White sier: «Kristi metode alene vil gi sann suksess når det gjelder å nå ut til folket. Frelseren blandet seg med mennesker som en som ønsket deres beste. Han viste sympati for dem, sørget for deres behov og vant deres tillit. Så inviterte han dem: ‘Følg meg’.» (_The Ministry of Healing_, s. 73). I ti måneder praktiserte Sun Kristi metode: Han minglet med mennesker, ønsket deres beste, viste sympati, tok seg av deres behov og vant deres tillit, og så inviterte han dem til å følge Jesus.

I dag er Sun misjonær på heltid. Han arbeider som assisterende leder for 1000 Missionary Movement, en organisasjon som er en del av Den sørasiatiske Stillehavsdivisjon. Hvert år trener han hundrevis av misjonærer ved hovedkvarteret i Silang på Filippinene, som ble bygget ved hjelp av et sabbatsoffer i 1996. «Å være misjonær er det høyeste kallet», sier han. «Misjonærer holder ikke bare bibelstudier. Vi må spesielt vise Jesus i livene våre.»

På samme måte som det trettende sabbatsofferet i 1996 fortsatt gjør seg gjeldende i Den sørasiatiske Stillehavsdivisjon og utenfor gjennom arbeidet til 1000 Missionary Movement, kan dette kvartalets trettende sabbatsoffer, med Guds velsignelse, også ha en langvarig virkning. Takk for ditt sjenerøse offer denne sabbaten.