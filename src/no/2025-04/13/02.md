---
title:  Dere var der!
date:  21/12/2025
---

«Josva samlet alle Israels stammer i Sikem. Han kalte til seg Israels eldste, overhoder, dommere og tilsynsmenn. De trådte fram for Guds ansikt» (Jos 24,1).

Sikem var stedet der Abraham hadde bygget et alter da han kom til landet og der Gud ga ham det første løftet om landet (1 Mos 12,6–7). Nå som løftene til Abraham er oppfylt, fornyer Israel pakten med Gud på det stedet der det første løftet ble gitt. Josvas oppfordring minner om Jakobs ord: «Skill dere av med de fremmede gudene som finnes hos dere» (Jos 24,23; jf. 1 Mos 35,2–4). Selve geografien rundt hendelsen formidler en oppfordring til å vise Gud ubetinget troskap og forkaste alle andre «guder».

`Les Jos 24,2–13. Hva er hovedtanken i Guds budskap til Israel?`

Gud står i sentrum for gjennomgangen av historien: «Jeg hentet», «jeg ga», «jeg sendte», «jeg plaget», «jeg gjorde», «jeg førte dere ut», «jeg berget dere» osv. Israel er ikke hovedpersonen i fortellingen, men snarere dens objekt. Det var Gud som skapte Israel. Hadde ikke Gud grepet inn i Abrahams liv, ville de ha tjent de samme avgudene. Israels eksistens som folk er ikke noen av forfedrenes fortjeneste, men skyldes ene og alene Guds nåde. Det at israelittene er bosatt i landet, er ikke noe å skryte av. Det er selve grunnen til at de bør tjene Gud.

Herrens tale inneholder et skifte som forekommer fem ganger mellom «dere» og «de» (fedrene). Fedrene og denne generasjonen i Sikem blir behandlet som ett. Josva vil vise det Moses allerede fastslo i 5 Mos 5,3, nemlig at Gud ikke bare inngikk pakten med fedrene, men med alle som var der da Josva talte. De aller fleste der hadde ikke opplevd utvandringen. Ikke «alle» av dem var ved Horeb. Likevel sier Josva at alle var der. Kort sagt må hver ny generasjon ta til seg fortidens lærdommer. Den Gud som virket for forfedrene i fortiden, er klar til å handle på vegne av dagens generasjon.

`Hvordan kan vi som kirke bli mer bevisste på vårt felles ansvar og forstå at det vi gjør, har betydning for alle i kirken?`