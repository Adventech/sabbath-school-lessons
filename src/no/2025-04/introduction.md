### Nye muligheter: Josvas bok Forord

Josvas bok markerer overgangen fra Moses til Josva. Den begynner med historien om Israels innreise i det lovede landet og ender med at de bosetter seg der.

Det var ikke lett å skulle fylle skoene etter Moses. Men ikke nok med det, Josva skulle gjøre noe Moses ikke klarte: Etter 40 år i ørkenen skulle han føre folket over Jordan og inn i Kanaan i tråd med løftet Gud hadde gitt fedrene for lenge siden.

«Min tjener Moses er død. Gjør deg nå klar til å gå over Jordan, du og hele dette folket, inn i det landet som jeg vil gi til dem, til israelittene.» (Jos 1,2) Nøkkelen til hele historien finner vi i Guds ord til Josva: De skal gå inn i «det landet som jeg [JHVH] vil gi dem».

Ja, Josva skal ikke gjøre det alene, men bare ved Guds kraft og veiledning, han som ville ha ført dem inn i landet en generasjon tidligere hvis de hadde holdt pakten. Det gjorde de ikke, og dermed måtte de ta følgene.

I de 40 årene hadde Israel fått oppleve paktens negative side. Etter opprøret mot Gud døde de i ørkenen, alle de voksne som hadde opplevd utgangen fra Egypt, med unntak av Kaleb og Josva. Fire av de fem Mosebøkene handler om det som skjedde i ørkenen. Under Josvas ledelse skulle neste generasjon ta fatt på utfordringene med å innta landet.

«Så kalte Moses Josva til seg mens alle israelittene så på, og sa til ham: Vær modig og sterk! For du skal føre folket inn i det landet som Herren med ed lovet å gi deres fedre, og du skal la dem få det til eiendom. Herren selv skal gå foran deg. Han skal være med deg. Han svikter deg ikke og forlater deg ikke. Vær ikke redd og mist ikke motet!» (5 Mos 31,7.8)

Nå skal Guds løfter til patriarkene og Moses oppfylles. Det er forventning og glede, en ny start for et hjemløst folk. Gud var trofast og fridde dem ut av slaveriet, og man kan stole på at han vil holde løftene om landet.

«Hovedformålet med Josvas bok er å skildre Israels inntog i løftets land, erobringen og fordelingen av det mellom stammene. Dette formålet preger bokens budskap, at Gud er trofast i å oppfylle løftet om land som han ga Abraham. Boken understreker at Gud er tro mot paktens løfter (Jos 21,43–45).» – Andrews Bible Commentary (Andrews University Press, 2020), s. 365.

Vi skal se at selv om Josvas bok er over 3000 år, er vår verden ikke så ulik Josvas verden når det gjelder åndelige utfordringer. Dagens utfordringer er kanskje annerledes, men likevel finnes det åndelige utfordringer som truer vår trygghet, vår tro og utførelsen av det oppdraget Gud har betrodd sitt folk. Josvas eksempel vil sikkert inspirere oss til å gjøre krav på Guds løfter om vår tid og lykkes i Guds kraft, slik Josva gjorde.

_Barna Magyarosi er eksekutivsekretær i Den mellomeuropeiske divisjon og leder for bibelforskningskomiteen der. Han har vært teologilærer og rektor ved Adventusuniversitetet i Romania._