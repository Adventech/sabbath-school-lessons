---
title:  Tydelige grenser
date:  16/12/2025
---

Med de samme ordene som ble rettet til ham i begynnelsen av boken (1,7–8) sier Josva at oppgaven som ligger foran Israel ikke først og fremst er militær. Den er åndelig. Den har å gjøre med lydighet mot Guds vilje som den er åpenbart i Toraen.

`Hvorfor var Josva så opptatt av Israels forhold til nabofolkene? (Jos 23,6–8; Jos 23,12–13).`

Faren Israel står overfor, er ikke de gjenværende folkenes fiendskap, men den risikoen deres vennskap innebar. Deres våpen er kanskje ikke noen trussel, men deres tanker og verdier kan vise seg farligere enn noen militær styrke. Josva gjør lederne oppmerksom på at konflikten de står i, først og fremst er åndelig. Derfor må Israel bevare sin unike identitet.

Forbudet mot å påkalle en guds navn, sverge ved det og tjene eller bøye seg for den, dreier seg om avgudsdyrkelse. I det gamle Midtøsten sto en guds navn for hans eller hennes nærvær og makt. Det å påkalle eller nevne fremmede guders navn i hverdagslige hilsener eller handelsforbindelser var å anerkjenne deres autoritet, og det kunne føre til at israelittene søkte deres makt i nøden (jf. Dom 2,1–3; Dom 2,11–13).

Faren ved ekteskap med de gjenværende kanaanittene var at Israels åndelige renhet kunne gå tapt. Formålet med Josvas formaning var ikke etnisk renhet, men å unngå avgudsdyrkelse, som kunne føre til åndelig undergang. Salomo er et eksempel på de åndelige følgene av ekteskap med ikke-troende (1 Kong 3,1; 1 Kong 11,1–8). I NT blir kristne uttrykkelig advart mot å inngå ekteskap med ikke-troende (2 Kor 6,14), selv om Paulus ikke råder til skilsmisse fra en ikke-troende ektefelle hvis ekteskapet allerede er inngått, men oppfordrer dem til å leve et eksemplarisk kristent liv i håp om å vinne ektefellen for Gud (1 Kor 7,12–16).

`Josvas advarsel mot skadelig omgang fører nødvendigvis til spørsmålet om den kristnes forhold til «verden». Hvordan kan vi finne et balansert forhold til det samfunnet som omgir oss?`