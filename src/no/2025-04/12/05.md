---
title:  Guds vrede
date:  17/12/2025
---

`Hvordan skal vi forstå beskrivelsene av Guds vrede og gjengjeldende rettferd i Josva (Jos 23,15–16) og ellers i Skriften? (Se også 4 Mos 11,33; 2 Krøn 36,16; Åp 14,10; Åp 14,19; Åp 15,1.)`

Israel hadde opplevd Guds vrede under ørkenvandringen (4 Mos 11,33; 4 Mos 12,9) og i det lovede land (Jos 7,1) og var klar over følgene av å provosere Gud ved å bryte pakten på en så åpenbar måte. Disse versene er høydepunktet i Josvas strenge retorikk. Det er sjokkerende å høre at Gud vil ødelegge Israel, for det samme uttrykket har tidligere blitt brukt om utryddelsen av kanaanittene. Like sikkert som at Guds løfter om velsignelse for Israel har blitt trofast oppfylt, like sikkert vil paktens forbannelser (3 Mos 26; 5 Mos 28) gå i oppfyllelse hvis israelittene forkaster pakten. I lys av at kanaanittene ble fratatt sitt land og utryddet, viser disse versene nok en gang at Gud er verdens dommer. Han erklærer krig mot all synd, uansett hvor den finnes. Israel ble ikke helliget og fikk ikke noen spesielle fortjenester ved å delta i hellig krig, ikke mer enn hedenske folk fikk da de senere ble redskap for Guds dom over Guds utvalgte folk.

Det står i Israels makt å velge å gjøre fortidens herlige vissheter til grunnlag for møtet med fremtiden.

Ved første øyekast ser det ut til at Bibelens lære om Guds vrede er uforenlig med at Gud er kjærlighet (Joh 3,16; 1 Joh 4,8). Men det er nettopp i lys av Guds vrede at Bibelens lære om Guds kjærlighet blir enda mer relevant. For Bibelen fremstiller Gud som kjærlig, tålmodig, langmodig og villig til å tilgi (2 Mos 34,6; Mi 7,18). Men i en syndig verden er Guds vrede hans hellige og rettferdige holdning i møte med synd og ondskap. Hans vrede er aldri et følelsesutbrudd, en hevngjerrig og uforutsigbar overreaksjon. NT lærer at Kristus ble synd for oss (2 Kor 5,21), og i og med hans død har vi blitt forsonet med Gud (Rom 5,10). Den som tror på ham, skal ikke møte Guds vrede (Joh 3,36; Ef 2,3; 1 Tess 1,10). Begrepet Guds vrede fremstiller Gud som universets rettferdige dommer og den som ivaretar rettferdighetens sak (Sal 7,12; Sal 50,6; 2 Tim 4,8).