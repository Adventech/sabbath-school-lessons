---
title:  Hold dere til Gud
date:  18/12/2025
---

Israel kan ikke unngå fristelsen til avgudsdyrkelse og Guds vrede ved bare å hele tiden tenke på forbudene i pakten. Nei, det de må gjøre, er å være bevisst og konsekvent trofaste mot Gud. Det samme verbet, «å holde fast ved, holde seg til» Gud (se 5 Mos 4,4), brukes også om ekteskapspakten mellom mann og kvinne (1 Mos 2,24) og om Ruts lojalitet mot Naomi (Rut 1,14). Det er viktig å merke seg at slik Josva ser det, har slik trofasthet preget Israel som folk «til denne dag». Dessverre kan ikke det samme sies om senere perioder i Israels historie, noe Dommernes bok dessverre viser (Dom 2,2; Dom 2,7; Dom 2,11; Dom 3,7; Dom 2,12; Dom 4,1 osv.).

`Josva oppfordrer Israel til å elske Herren deres Gud (Jos 23,11; jf. 5 Mos 6,5). Ingen kan tvinges til å elske, ellers opphører kjærligheten å være det den egentlig er. Men i hvilken forstand kan kjærlighet påbys?`

Israel må være trofaste mot Gud hvis de skal kunne fortsette å nyte paktens velsignelser. På hebraisk understrekes dette: «Vær svært forsiktige for deres egen sjels skyld». Ordet ’ahabah, «kjærlighet», dekker en lang rekke menneskelige følelser som vennskap, seksuell intimitet, moderlig ømhet, romantisk kjærlighet og trofasthet mot Gud. Hvis vi oppfatter kjærlighet til Gud som en bevisst forpliktelse og overgivelse til ham, kan den pålegges uten å krenke dens sanne natur (jf. Joh 13,34). Gud har alltid villet at lydighet mot hans bud skal bunne i et personlig forhold til ham (2 Mos 19,4 [«Jeg ... bar dere hit til meg»], 5 Mos 6,5, jf. Matt 22,37) ut fra det han i sin store barmhjertighet og kjærlighet har gjort for dem.

Påbudet om å elske Gud uttrykker også at Guds kjærlighet er gjensidig, men ikke symmetrisk. Gud ønsker et intimt, personlig forhold til alle som gjengjelder hans kjærlighet. Derfor er hans universelle kjærlighet til alle rammen for vår frivillige, gjensidige kjærlighet.

`Jesus ga disiplene et nytt bud. Hvorfor var dette budet både nytt og gammelt? Les Joh 13,34; Joh 15,17 og 1 Joh 3,11. Se også 3 Mos 19,18.`