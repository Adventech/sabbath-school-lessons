---
title:  Til fordypning
date:  19/12/2025
---

Ellen G. White: «På valgets skillevei» i _Alfa og Omega_, bd. 2, s. 113–116.

«Satan fører mange bak lyset med den besnærende teori at Gud elsker sitt folk så høyt at han unnskylder deres synd. Han påstår at advarslene fra Gud skal tjene en bestemt hensikt i hans moralske styreform, men at han aldri vil gjøre alvor av dem. I hele sin handlemåte med sine skapninger har Gud opprettholdt rettferdighetens prinsipper ved å åpenbare syndens sanne natur og at den alltid fører til ulykke og død. Betingelsesløs syndstilgivelse har aldri eksistert og vil heller aldri gjøre det. Det ville være det samme som å oppgi de prinsipper for rettferd som danner grunnvollen for Guds ledelse, noe som ville fylle universet med frykt. Gud har tydelig pekt på følgene av synd. Hvordan kunne vi være sikre på at Guds løfter ville bli oppfylt, dersom hans advarsler ikke var sanne? Den såkalte velvilje som tilsidesetter rettferdigheten, er ikke velvilje, men svakhet.

Gud er livgiveren. Fra begynnelsen har alle hans lover tatt sikte på å tjene livet. Men synden brøt forstyrrende inn i den orden Gud hadde grunnlagt, og harmonien ble brutt. Så lenge synden eksisterer, er lidelse og død uunngåelig. Det er bare fordi gjenløseren har båret syndens forbannelse i vårt sted, at mennesket kan ha håp om å unngå dens uhyggelige følger.» – _Samme_, s. 114.

**Forslag til samtale**

`Tenk over hvordan Gud har vært trofast i ditt liv. Hva kan du peke på? Hva gjør du når ting ikke går slik du hadde håpet eller bedt om, eller når løfter blir møtt med taushet?`

`Drøft det Bibelen lærer om Guds vrede. Hvordan vil du legge frem Guds vrede som en del av evangeliet?`

`Hvilke prinsipper for samvær med ikke-troende gir denne ukens studium? Hvordan kan vi ha klare grenser for prinsipper og praksis og samtidig omgås mennesker for å tjene dem og se til deres ve og vel?`

`Hva hindrer deg i å holde fast ved Gud av hele ditt hjerte?`