---
title:  Alt skjedde
date:  14/12/2025
---

`Hvilket bilde tegnes av Gud i Josva 21,43–45? Hvordan kan disse ordene både gjelde det historiske løftets land og vår frelses virkelighet (2 Tim 2,11–13)?`

Disse versene er høydepunktet i boken og oppsummerer dens teologi. De fremhever et av hovedtemaene i hele boken: Guds trofasthet mot pakten, at han holder sine løfter og oppfyller sine eder. Denne korte delen oppsummerer også hele innholdet i boken så langt. Josva 21,43 taler om fordelingen og bosettingen av landet (kapittel 13–21) mens Josva 21,44 viser til seirene over fiendene og kontrollen over landet (kapittel 1–12). Hele dette tilbakeblikket ses gjennom Guds trofasthets prisme. Israelittene må alltid huske at de aldri kan kreve seirene over sine fiender eller landet som sin arv – annet enn ved Guds trofasthet mot sitt ord.

Han ga «hele landet» (Jos 21,43), ga «alle fiender i deres hender» (vers 44), «alt skjedde slik det var blitt lovet» (vers 44,45). Den gjentatte bruken av ordet kol – «alt» – seks ganger på tre vers (Jos 21,43–45), understreker nok en gang sannheten om at landet er en gave fra Gud og at Israel ikke kan ta æren for å ha fått det. Det var Herren som sverget å «gi» landet og som «hadde gitt» deres fiender i deres hender.

All Israels suksess må alene tilskrives Guds initiativ og pålitelighet. Slik er det også med vår frelse: «For av nåde er dere frelst, ved tro. Det er ikke deres eget verk, men Guds gave. Det hviler ikke på gjerninger, for at ingen skal skryte av seg selv.» (Ef 2,8–9)

Paulus understreket også Guds trofasthet: «Dette er et troverdig ord: Døde vi med ham, skal vi også leve med ham. Holder vi ut, skal vi også herske med ham. Fornekter vi, skal han fornekte oss. Er vi troløse, så er han trofast, for han kan ikke fornekte seg selv.» (2 Tim 2,11–13)

`Hvordan gir Guds trofasthet med å holde sine løfter oss tillit til at ingen av hans løfter for fremtiden vil svikte? (Se 1 Kor 10,13; 2 Kor 1,18–20.)`