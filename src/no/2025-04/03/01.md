---
title:  Nådens minnesmerker
date:  11/10/2025
---

### Bakgrunnsstoff
Jos 3, 4 Mos 14,44, Luk 18,18–27, Jos 4, Joh 14,26, Hebr 4,8–11

> <p>Minnevers</p>
> Herren deres Gud tørket ut vannet i Jordan for dere til dere hadde gått over, slik Herren deres Gud gjorde med Sivsjøen, som han tørket ut for oss til vi hadde gått over. Dette gjorde han for at alle jordens folk skal skjønne at Herrens hånd er sterk, og for at dere alle dager skal frykte Herren deres Gud. (Jos 4,23–24)

Politibetjenten ga tegn. John måtte stoppe. Betjenten spurte etter førerkortet, og da gikk det opp for John at han hadde glemt lommeboken med førerkortet på kontoret. Han forklarte hva som hadde skjedd, og betjenten spurte hva han jobbet med. John svarte at han var lærer. Da betjenten ga John en bot, ba han ham om ikke å se på det som en bot.

«Det er skolepenger», sa han. «Når folk vil lære noe, betaler de skolepenger. Dette er skolepengene dine så du kan lære å ikke glemme førerkortet når du kjører bil. Ha en god dag, lærer!»

Vi mennesker har lett for å glemme ting vi ikke hele tiden har for øye. Vi glemmer å ringe tilbake, svare på e-post, vanne plantene og sende bursdagsønsker. Listen er lang. Men glemmer vi våre åndelige behov, kan det få mer alvorlige følger enn bare en bot, for her dreier det seg om vår evige skjebne.

La oss se på da hebreerne krysset Jordan og hva vi kan lære av det de opplevde.