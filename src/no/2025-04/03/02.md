---
title:  Over Jordan
date:  12/10/2025
---

`Les Jos 3,1–5 og 4 Mos 14,41–44. Hvorfor ba Gud israelittene forberede seg spesielt på det som skulle skje?`

Dette er første gang paktens ark nevnes i Josvas bok. Hittil har arken dukket opp i forbindelse med helligdommen (2 Mos 40,21), på Israels reise fra Sinai (4 Mos 10,33–36) og i det mislykkede forsøket på å erobre Kanaan (4 Mos 14,44). Arken var den helligste gjenstanden i helligdommen og inneholdt tre gjenstander som hver for seg uttrykte Israels forhold til Gud:

1. tavlene med de ti bud,
2. Arons stav og
3. en krukke med manna (2 Mos 16,33; Hebr 9,4).

Arken og forberedelsene til å krysse Jordan minnet folket om at de ikke kunne gå inn i Kanaan etter eget forgodtbefinnende. Erobringen ville bare lykkes hvis de gjorde det på Guds måte og til Guds tid. Gud – som beskrives som tronende over kjerubene som dekket paktens ark (2 Mos 25,22; 4 Mos 7,89), og hvis bevegelser identifiseres med arkens bevegelser – går inn i Kanaan foran israelittene som den som leder inntakelsen av landet.

Uttrykket som er oversatt med «gjøre hellig» (Jos 3,5) eller «innvie», viser til en renselse som minner om den prestene gjennomgikk før de begynte tjenesten i helligdommen (2 Mos 28,41; 2 Mos 29,1) og som Israels folk gjennomførte før Guds åpenbaring på Sinai (2 Mos 19,10; 2 Mos 19,14). Innvielsen innebar at synden ble lagt til side og at alle rituelle urenheter ble fjernet. Den samme befalingen finner vi i 4 Mos 11,18, før et mirakel fra Gud. En slik forberedelse var også nødvendig før man gikk i krig (5 Mos 23,14). Før Gud kan kjempe for Israel i strid, må de vise sin troskap mot ham og sette sin lit til ham som hærfører.

Mirakelet med kryssingen av Jordan skulle vise israelittene at de kunne stole på Guds løfte om å drive ut disse folkene. Han som kunne få dem tørrskodd gjennom Jordan, kunne også gi dem landet i gave.

`Gud tørrlegger ikke alltid Jordan. Hans inngripen er ikke alltid så opplagt. Hvordan kan vi utvikle åndelig beredskap så vi kan se og oppleve at Gud griper inn?`