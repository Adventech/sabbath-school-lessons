---
title:  Husk
date:  14/10/2025
---

`Les Jos 4. Hvorfor ba Gud israelittene bygge et minnesmerke?`

Hensikten med steinene er at de skal bli et «tegn». Det hebraiske uttrykket ’ot forbindes ofte med ordet «under» og kan henspille på Guds mirakuløse gjerninger (se gårsdagens avsnitt), som f.eks. plagene i Egypt (2 Mos 7,3; 5 Mos 4,34). Det kan også bety «symbol» eller «tegn», som et ytre tegn på en dypere eller høyere virkelighet. F.eks. er regnbuen et «tegn» på pakten (1 Mos 9,12–13); blodet på dørstolpene og bjelken over døren i israelittenes hus kalles også et «tegn» (2 Mos 12,13); og sabbaten er et «tegn» på skapelsen og Guds helliggjørende nærvær (2 Mos 31,13; 2 Mos 31,17; Esek 20,12).

Her fungerer tegnet som et minnesmerke og skal minne alle etterfølgende generasjoner om mirakelet da de krysset Jordan. Uttrykket minnesmerke (zikkaron) kommer av ordet zakar, «å huske», som er mer enn passivt å huske noe. Det innebærer en erindring etterfulgt av en egnet handling (5 Mos 5,15; 5 Mos 8,2). I GT var det vanlig med minnesmerker av stein (1 Mos 28,18–22) og ritualer som utløste spørsmål (2 Mos 12,26–27; 5 Mos 6,20–25). I stedet for å gjenta miraklene gang på gang setter Gud opp monumenter som vekker minnet om hans store gjerninger og utløser meningsfylte svar. Derfor skal tegnet stå der «til evig tid», så Guds mirakel kan bo i hans folks kollektive minne til evig tid.

Fremtidige generasjoners spørsmål er viktig fordi det er formulert så personlig: «Hva betyr disse steinene for deg?» Hver ny generasjon må tilegne seg og forstå betydningen av disse steinene for seg selv. Troen på en Gud som kan gjøre mirakler, kan bare holdes i live hvis hver generasjon gjenoppdager betydningen av Jahves mektige handlinger for seg selv. En slik tro vil vise seg som forskjellen mellom en trofast etterlevelse av bibelbaserte tradisjoner og en død religion som har mistet sin verdi og glød. Vi må gjøre vår bibelbaserte tro til vår egen. Ingen kan tro for oss.

`Hvilke personlige minnesmerker fra din egen vandring med Herren hjelper deg å huske hva han har gjort for deg?`