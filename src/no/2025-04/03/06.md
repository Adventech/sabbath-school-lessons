---
title:  På den andre siden av jordan
date:  16/10/2025
---

Kryssingen av både Rødehavet og av Jordan markerer en ny epoke i bibelhistorien, og begge har symbolsk betydning (se Sal 66,6; Sal 114,1–7 og 2 Kong 2,6–15). Allerede GT har tekster som forbinder de to overfartene og ser en betydning som peker ut over de opprinnelige rammene. I Salme 66 feirer salmisten Guds frelseshandling i sitt liv (vers 16–19) ved å henvise til de historiske eksemplene da Israel krysset Rødehavet og Jordan.

Salme 114 knytter også de to hendelsene sammen, ikke fordi forfatteren ikke så at de ikke tilhørte samme tid, men på grunn av den teologiske betydningen av de to krysningene. Begge hendelsene bidrar til en endring i Israels status, først fra slaveri til frihet, deretter fra nomadisk landløshet til nasjon. I disse salmene brukes de to overgangene som eksempel på forfatterens endrede status fra undertrykkelse, fattigdom, hjelpeløshet og ydmykelse til trygghet, velvære, frelse og verdighet.

Det er også ved Jordan at Elia tas opp til himmelen i forbindelse med et lignende mirakel som det som er beskrevet i Josva. For Elia medførte det hans livs største statusendring: Han ble tatt opp til himmelen. For Elisja er endringen også viktig: profetens assistent (1 Kong 19,21) blir folkets profet (2 Kong 2,22).

`Les Matt 3,16–17 og Mark 1,9. Hvordan antyder forfatterne av NT en symbolsk, åndelig betydning av elven Jordan?`

Jesu tjeneste på jorden som Israels representant følger mønsteret i det gamle Israels historie. Jesus gjennomgår opplevelsene ved «Rødehavet» og «Jordan». Han blir kalt ut av Egypt etter en dødsdom (Matt 2,14–16), er 40 dager i ørkenen (Matt 4,2), der det gamle Israel var i 40 år, og som overgang fra sitt private liv til sin offentlige tjeneste blir han døpt i elven Jordan (Matt 3,16–17; Mark 1,9).

Senere viser Hebreerbrevet 3–4 den symbolske betydningen av å krysse Jordan og viser at inngangen i Kanaan foregriper de kristnes inngang «til nådens hvile» ved troen.