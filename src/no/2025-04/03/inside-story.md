---
title:  Misjonsfortelling
date:  17/10/2025
---

#### Tårespor og gensere

_Av Andrew McChesney_

Tsitsi Zondo trodde ikke sine egne øyne. Det var en mørk natt i Zimbabwe, men hun kunne se sin dyrebare last av gensere som lå strødd utover motorveien, og de dunkle skikkelsene av mennesker som skyndte seg for å ta dem med seg.

Tårene fylte øynene hennes. Hun hadde lånt penger til å kjøpe genserne i Sør-Afrika, og nå ville hun ikke være i stand til å betale tilbake lånet. Hun hadde ingenting. Hvordan skulle hun kunne forsørge barna sine?

Hun ba: «Herre, du vet at jeg har kjempet for å gjøre forretningen min vellykket, og nå har dette skjedd. Av alle veskene er det bare min som har åpnet seg.»

Tsitsi hadde pakket 60 gensere i en stor veske og stuet den på taket av en minibuss på vei fra Zimbabwes grense mot Sør-Afrika til hjembyen Bulawayo. Men halvveis ut på reisen hadde en passasjer gått av minibussen, og da sjåføren lette etter vesken hennes, åpnet og lukket han flere vesker på taket. På en eller annen måte hadde ikke Tsitsis bag blitt lukket.

Minibussen hadde gjenopptatt kjøreturen, og etter å ha kjørt et stykke stoppet den da billyktene blinket. Sjåføren sa at minibussen hadde mistet gensere helt siden passasjeren hadde gått av.

Tsitsi så til sin forskrekkelse at det bare var ti gensere igjen i vesken hennes.

Minibussjåføren visste at han var ansvarlig, men løftet hjelpeløst hendene. «Jeg er lei for det», sa han til Tsitsi. «Jeg har bare ikke penger».

Etter å ha bedt tørket Tsitsi bort tårene. Hun hadde alltid vært trofast når det gjaldt å betale tiende og gi ofringer på varene hun importerte fra Sør-Afrika, og hun var sikker på at Gud ville ta vare på henne.

I Bulawayo fikk venner høre om Tsitsis situasjon og kom for å be for henne. En av dem tilbød henne et lån slik at hun kunne reise tilbake til Sør-Afrika og kjøpe flere gensere.

Tsitsi tok imot pengene som et bønnesvar og reiste tilbake til Sør-Afrika. Med de nye genserne kunne hun levere på alle de opprinnelige bestillingene. Det tok til sammen fire turer til Sør-Afrika for å betale tilbake de to lånene. Men i løpet av den tiden hadde Tsitsi alltid nok penger til mat og familieutgifter. Hun fortsatte også å gi tiende og offergaver.

Tsitsi forstår ikke hvordan Gud fungerer, men hun er ikke i tvil om at han alltid sørger for henne.

«Selv da jeg mistet alt, gikk familien min og jeg aldri sultne. Vi hadde alltid mat på bordet», sier hun. «Hvis du er trofast og gir til Herren i form av tiende og offergaver, kommer Herren alltid til å hjelpe deg».