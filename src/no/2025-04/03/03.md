---
title:  Underverkenes levende Gud
date:  13/10/2025
---

`Les Jos 3,6–17. Hva forteller den mirakuløse kryssingen av Jordan om vår Gud?`

I Josva 3,5 beskrives kryssingen av elven Jordan med det hebraiske ordet niphla’ot, «mirakler, under», som vanligvis viser til Guds mektige, overnaturlige handlinger og vitner om at han er unik (Sal 72,18; Sal 86,10). Senere mediterte israelittene over disse handlingene. De lovpriste Gud (Sal 9,2) og forkynte ham blant folkeslagene (Sal 96,3). Plagene i Egypt (2 Mos 3,20; Mi 7,15), kryssingen av Rødehavet og Guds veiledning i ørkenen (Sal 78,12–16) ble beskrevet som slike under.

Bibelens forfattere visste og vitnet om at Gud som skapte verden, aldri lot seg begrense av det skapte. Ingenting er umulig (hebr. «for underfullt») for ham (Jer 32,17). Hans navn og hans vesen er underfullt (Dom 13,18), og han er utenfor vår fatteevne.

De andre folkeslagenes guder kan ikke frelse (Sal 96,5; Jes 44,8), men Bibelens Gud er en «levende Gud», aktiv og levende, og hans folk kan stole på at han vil gripe inn og hjelpe dem.

Profeten Sakarja brukte det samme uttrykket (av samme rot som niphla’ot) da han så for seg en fremtid for Israel etter eksilet i Babylon. Han så at Jerusalem ville bli fullstendig gjenoppbygd med gamle mennesker som satt i byens gater og barn som lekte der. Til de tilsynelatende vantro innbyggerne i hovedstaden, der det fortsatt var spor etter ødeleggelsen, erklærte Sakarja: «Så sier Herren over hærskarene: Om dette ser umulig ut for dem som er igjen av folket på den tiden, skulle det være umulig for meg? sier Herren over hærskarene. Så sier Herren over hærskarene: Se, jeg frelser mitt folk fra landet der sol går opp, og fra landet der sol går ned. Jeg fører dem inn, de skal bo i Jerusalem.» (Sak 8,6–8)

`Luk 18,18–27. Hvordan oppmuntrer Jesu svar til disiplene deg til å stole på Gud med det som virker umulig?`