---
title:  Ydmyk helt
date:  19/11/2025
---

De lange listene med stedsnavn som ble landemerkene langs grensene for områdene som Israels stammer ble tildelt, er samlet mellom rapporten om landtildelingen til de to heltene Kaleb og Josva fra den første rekognoseringen. Kaleb fikk sin arv først, og Josva fikk sin sist. Fram til dette punktet har Josva fordelt landet til Israels stammer; nå er turen kommet til at Israels folk skal gi Josva hans arv.

`Les Jos 19,49–51. Israels store leder, som fordelte landet, får sin arv sist. Hvorfor?`

Josva får byen Timnat-Serah, et navn sammensatt av to ord. Det første, Timnat, stammer fra et verb (manah) som betyr å telle eller å tildele, og det betyr del eller territorium. Det andre ordet kan avledes fra et hebraisk verb (serach) og betyr overskudd eller rest (jf. 2 Mos 26,12). Navnet på Josvas by kan oversettes med den delen som er til overs, eller det territoriet som er igjen.

Navnet på byen som Josva valgte av det som var igjen, vitner om Israels andre leders edle sinnelag. Han hadde ventet til hele folket hadde fått sin del. Deretter valgte Josva ikke et av de tett befolkede områdene i landet eller de mest imponerende byene som sin arv, men en beskjeden by, eller kanskje ruinene av den, så han kunne bygge den opp igjen med hardt arbeid (se Jos 19,50).

Timnat-Serah lå også i nærheten av Sjilo, ikke langt fra helligdommen. Det viser hva Josva prioriterte, og hva som lå hans hjerte nær. Etter at det nye Israel var ført inn i det lovede landet og hadde sikret seg arven til hver stamme og familie med Guds hjelp, ville folket helt sikkert ikke ha mukket om Josva hadde krevd en mer imponerende arv. Men Josva var tilfreds med et enkelt liv med fokus på det viktigste, og dermed legemliggjorde han den bønnen som David senere uttrykte: «Én ting ber jeg Herren om, dette ønsker jeg: å få bo i Herrens hus alle mine dager, så jeg kan se Herrens skjønnhet og være i hans tempel.» (Sal 27,4)

`Hva kan du lære av Josvas holdning? Hvordan kan du anvende det i ditt liv?`