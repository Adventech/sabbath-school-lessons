---
title:  La meg få dette fjellandet
date:  17/11/2025
---

`Les Jos 14,6–14; 4 Mos 14,24; 4 Mos 32,12; 5 Mos 1,36 og Luk 6,45. Hvordan vil du beskrive holdningen til Kaleb og Josva? Hva vil det si å følge Gud fullt og helt?`

Kaleb glemte aldri løftet Herren hadde gitt ham ved Moses: at han skulle komme inn i landet der han hadde tråkket (4 Mos 14,24). Førti år senere omtaler han sin egen rapport om landet som en «rapport etter beste skjønn» (Jos 14,7). Rapporten bygde på hans overbevisning om at Israel kunne innta landet med Guds veiledning og hjelp.

I motsetning til de ti andre spionene, som skapte frykt blant israelittene, viste Kaleb en ufravikelig tillit til og forpliktelse mot Guds løfte. Det hebraiske uttrykket, som bokstavelig talt betyr «Jeg fulgte Herren helt og fullt» (Jos 14,8), er trolig en kortform av et lengre uttrykk: «Mitt hjerte fulgte helt og fullt etter Herren», eller «Jeg fylte mitt hjerte med å vandre bak/etter Herren». I motsetning til andre som fulgte fremmede guder og ikke fulgte Herren fullt og helt, var Kalebs hjerte helt og holdent viet til Herren.

Det samme uttrykket gjentas senere to ganger for å understreke Kalebs trofasthet (Jos 14,9; Jos 14,14). Hans egen fremstilling er i tråd med det Herren selv kalte en «annen ånd» (4 Mos 14,24) som skilte Kaleb fra de ti andre speiderne. Selv i en alder av 85 år fortsatte han å være et eksempel på hva Gud kan utrette med mennesker som har et hjerte som er helt og fullt på hans og hans saks side.

Kaleb forsto at det territoriet hver stamme til slutt ville komme i besittelse av, sto i direkte forhold til i hvilken grad de våget å gjøre krav på Guds løfter, og hvor mye land de var villige til å tråkke på i tro. Guds løfter oppfyller seg ikke selv i den forstand at de går i oppfyllelse uavhengig av vår vilje. De forutsetter tro ledsaget av besluttsom handling. Det hebraiske uttrykket ’ulay, «kanskje» (Jos 14,12), kan uttrykke frykt og tvil, men som regel betegner det håp og forventning om at noe positivt vil skje (1 Mos 16,2; 4 Mos 22,6; 4 Mos 22,11; 4 Mos 23,3).

`Hvilke «små» kompromisser kan gjøre at vi ikke følger Gud fullt ut?`