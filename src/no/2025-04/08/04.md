---
title:  Eksemplets makt
date:  18/11/2025
---

`Les Jos 15,16–19, Dom 1,13 og Dom 3,7–11. Hva sier denne historien om eksemplets makt? Hvordan blir Kalebs holdning videreført i neste generasjon?`

I dette avsnittet tilbyr Kaleb sin datter Aksa til den som inntar Debir. Otniel tar byen og vinner Aksas hånd. Denne historien er viktig fordi den nok en gang viser Kalebs mot, tro og vilje til å ta utfordringer.

Den viser også at neste generasjon israelitter fulgte eksemplet til troskjempene Kaleb og Josva. Når den eldre generasjonen legger ned sin tjeneste, står en ny generasjon klar til å ta utfordringene og fortsette å oppfylle Guds plan for Israel.

På en måte som ikke er ulik Kalebs bønn til Josva: «La meg få dette fjellandet», viser Aksa, oppmuntret av sin mann, den samme troen og besluttsomheten som hennes far hadde vist. Med besluttsomhet og frimodighet viderefører Aksa Kalebs eksempel på oppfyllelse av løftet om å ta landet i besittelse.

Landet er Guds gave til Israel, men Israel må ta det i eie ved å gjøre krav på Guds løfter i tro og mot. Aksas besluttsomhet foregriper utholdenheten til de kvinnene i evangeliene som ikke lot seg avvise av folkemengden eller disiplene og som ikke ga seg før de fikk Jesu velsignelse over seg selv og sine familier.

`Les Lukas 18,1–5. Hva kan vi lære av dette?`

`Skal vi kunne fullføre det oppdraget Gud har betrodd oss, må vi gi troens fakkel videre til neste generasjon. Tenk på utfordringene med å gi troen videre til neste generasjon og de mulighetene de unge får til å ta ansvar i Guds verk. Hvordan kan vi legge til rette for at de tar på seg et gudfryktig lederskap? Hvor viktig er vårt eksempel?`