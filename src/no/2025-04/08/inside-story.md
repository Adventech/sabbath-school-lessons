---
title:  Misjonsfortelling
date:  21/11/2025
---

#### Utilsiktet misjonær

_Av Andrew McChesney_

Kim Sun kunne ikke tro at mannen hadde smelt igjen døren i ansiktet på ham.

Den 19 år gamle studenten fra Sør-Korea gikk fra dør til dør for å invitere folk til offentlige møter på Filippinene. Mange reagerte vennlig da han og vennene hans banket på. Men i dette huset reagerte den 25 år gamle mannen frekt på de besøkende. Han svarte ikke da en av dem spurte om de kunne komme inn på besøk. Han bare smelte igjen døren.

Sun følte seg flau og opprørt. De andre studentene lot seg imidlertid ikke affisere. Sun kunne ikke forstå hvorfor. Han foreslo at de skulle komme tilbake neste dag. Det var mandag, og møtene varte til og med sabbaten.

På tirsdag banket studentene på døren igjen. Den samme mannen kom til døren og gjenkjente straks de besøkende. Han så skamfull ut og inviterte dem inn. «Jeg er lei for at jeg stengte døren i går», sa han.

Studentene fortalte om Jesu kjærlighet og inviterte ham til møtene. De møtte ham igjen på onsdag, torsdag og fredag. På lørdag bestemte mannen seg for å gi sitt hjerte til Jesus i dåpen.

«Jeg elsker Jesus Kristus», sa han. «Jeg ønsker å leve et nytt liv».

Sun ble forbløffet. Mens han så på dåpen, tenkte han: «Denne mannen har forandret seg så mye. Han er en helt annen person enn i mandags. Er det mulig for noen å forandre seg så mye?»

Sun var blitt misjonær ved en «tilfeldighet». Han kom ikke til Filippinene for å søke dåp. Han hadde levd sitt eget liv i Sør-Korea da foreldrene grep inn. De sendte ham til Filippinene for å lære engelsk og utdanne seg til sykepleier, og så ville de at han skulle jobbe i USA.

Da Sun kom til skolen foreldrene hadde valgt, Adventistuniversitetet på Filippinene, ble han overrasket over å se at klassekameratene gikk i kirken på lørdager. Han hadde trodd at alle kristne holdt gudstjeneste på søndager. Men han var pålagt å gå i kirken, så han gikk i en koreansktalende menighet på campus. Ungdommer fra menigheten organiserte evangeliseringsmøter med 1000 Missionary Movement, en organisasjon som er en del av Den sørasiatiske Stillehavsdivisjonen. Sun snakket ikke mye engelsk, og han visste ikke mye om Bibelen. Men sammen med studentene gikk han fra dør til dør for å invitere folk til møtene. Ved å oppsøke mannen som hadde smalt igjen døren, ble han en misjonær ved et uhell.

Kim Sun er assisterende leder for 1000 Missionary Movement, hvis hovedkvarter i Silang på Filippinene ble bygget ved hjelp av et trettende sabbatsoffer i 1996. Les mer neste uke.