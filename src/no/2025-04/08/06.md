---
title:  Forvandlet ved å se
date:  20/11/2025
---

`Det er viktig for vår åndelige vekst at vi betrakter de store trosheltenes eksempler. Men vårt største forbilde er Jesus Kristus – hans liv og lære. Hvordan forandres vi av å fokusere på Jesus? Se Hebr 12,1–2; 2 Kor 3,18.`

Hjerneforskeren Marco Iacoboni ved University of California i Los Angeles har forsket på speilnevroner. Disse små cellekretsene aktiveres både når vi utfører en bestemt handling – som å le eller omfavne noen – og når vi iakttar andre som utfører den samme handlingen. Aktiviteten i disse nevronene reduserer skillet mellom å se og å gjøre.

Ellen White taler om hvor viktig det er å betrakte Jesu sinn: «Idet vi ser på Jesus, får vi herligere og mer konsise begreper om Gud, og ved beskuelse blir vi selv forvandlet. Godhet og kjærlighet til menneskene blir vårt naturlige instinkt. Vi danner en karakter som blir et motstykke til den guddommelige karakter. Idet vi vokser opp til å bli ham lik, øker vi vår evne til å kjenne Gud. I stigende grad trer vi inn i fellesskapet med den himmelske verden. Derved får vi også en stadig økende kraft til å ta imot rikdommen i visdom og kunnskap om det evige.» – Ord som lever, side 255, 256.

`Les Rom 12,1–2. Hvilke to prosesser arbeider for motstridende formål i livene våre? Hvordan kan vi sikre oss at vi gir plass til den riktige?`

I sin oppsummering i Romerbrevet taler Paulus om to motsatte krefter som prøver å forme vårt liv. Omverdenen med dens påvirkninger forsøker stadig å tvinge oss inn i sin egen form og virker utenfra og inn.

For å motvirke denne påvirkningen forvandler Den hellige ånd oss innenfra og ut slik en larve blir til en vakker sommerfugl. Men skal det skje, må vi overgi oss til Gud og be ham fullføre den gode gjerning han har begynt i oss (Fil 1,6). Vi må hele tiden velge å vandre i Ånden.