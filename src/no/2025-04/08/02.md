---
title:  Troskap
date:  16/11/2025
---

`Les 4 Mos 13,6; 4 Mos 13,30–32; Jos 14,6 og Jos 14,14. Hvem var Kaleb? Hvilken plass hadde han i Israels folk?`

Navnet Kaleb kommer av det hebraiske ordet keleb, «hund», som i GT alltid forekommer i en negativ sammenheng. Men i utenombibelske brev og salmer brukes keleb for å uttrykke en tjeners mot, utholdenhet og trofasthet mot sin herre. Slik sett var Kaleb tro mot sitt navn, og gjennom hele livet var han urokkelig i sin tro mot sin Gud.

`Hva sier det om Kaleb at han sa sin mening selv om de fleste var av en annen oppfatning, og Israels folk truet ham med døden? Se 4 Mos 14,6–10, 4 Mos 21–25; 4 Mos 26,65; 4 Mos 32,12.`

Tenk på disse israelittiske lederne, som var Josvas og Kalebs samtidige: Sjammua, Sjafat, Jigal, Palti, Gaddiel, Gaddi, Ammiel, Setur, Nahbi og Ge’uel. Virker de kjent? Neppe.

Hvorfor ikke? Fordi de var de andre speiderne Moses sendte ut for å utforske Kanaan. De gikk i glemmeboken fordi navnene deres ikke var verd å huske. Deres rapport fremstilte det lovede landet som uinntagelig. De så på seg selv som gresshopper mot kjempene som bodde i deler av landet, og de smeltet av frykt når de så de «uinntakelige» murene i Kanaans befestede byer.

Kaleb, en av de to som kom med en positiv rapport, tar ledelsen når det gjelder å legge frem en annen mulighet: troens grunnholdning. Han var villig til å stå opp for det han visste var rett, uansett motstand, også i møte med en mulig død: «Men hele menigheten ropte at de skulle steines» (4 Mos 14,10).

`Hva gjør du når de fleste rundt deg har en annen oppfatning, en som bryter med din dypeste overbevisning?`