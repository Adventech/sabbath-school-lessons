---
title:  Herren skal stride for dere
date:  22/10/2025
---

`Les 2 Mos 14,13–14 og 2 Mos 14,25. Hvilken rolle ville Gud at israelittene skulle spille i krigen?`

I krisens stund da Israels folk ble tvunget inn i en fysisk klemme, «sa Moses til folket: ‘Vær ikke redde! Stå fast, så skal dere få se at Herren frelser dere i dag! For slik som dere ser egypterne i dag, skal dere aldri se dem mer. Herren skal stride for dere, og dere skal være stille.’» (2 Mos 14,13–14)

Ifølge Bibelen forsto også egypterne denne realiteten: «La oss flykte fra israelittene! For Herren kjemper for dem mot egypterne.» (2 Mos 14,25) Gud grep inn og hjalp de hjelpeløse israelittene, som ikke var trente krigere. Dette blir mønsteret. Utvandringen ble modellen, mønsteret for Guds inngripen på Israels vegne. Ikke nok med at Gud utkjemper slaget, Israel får ikke lov til å kjempe (2 Mos 14,14). Gud er krigeren, han tar initiativet. Han legger strategien, bestemmer midlene og leder felttoget. Hvis Jahve ikke kjemper for Israel, kan de ikke lykkes.

Ellen G. White tolker dette som et uttrykk for at Gud «ikke ønsket at de skulle vinne løftets land ved krigføring, men gjennom underkastelse og ubetinget lydighet mot hans befalinger.» – Ellen White: _The Signs of the Times_, 2. september 1880. Gud ville kjempe for dem slik som da de ble utfridd fra Egypt. De skulle bare stå stille og være vitne til hans mektige inngripen.

Historien viser at når Israel hadde tillit nok til Gud, behøvde de ikke å krige (se 2 Kong 19, 2 Krøn 32, Jes 37).

I Guds ideelle plan trengte Israel aldri å kjempe for seg selv. Da vantroen kom til uttrykk etter utvandringen, lot Gud dem ta del i krigen mot kanaaneerne. Men slik de ikke behøvde å løfte et eneste sverd mot egypterne under utvandringen, ville det ikke ha vært nødvendig for dem å slåss for å innta Kanaan (5 Mos 7,17–19).

`«Hadde ikke israelittene murret mot Gud, ville han ikke ha latt fiendene deres føre krig mot dem.» – Ellen G. White: _The Story of Redemption_, s. 134. Hvordan kan murring påvirke oss i dag`