---
title:  Den nest beste løsningen
date:  23/10/2025
---

`Les 2 Mos 17,7–13 og Jos 6,15–20. Hva er likhetene mellom de to krigsfortellingene? Hvordan er de forskjellige?`

Første gang Israel kjempet etter utvandringen, er nedtegnet i 2 Mos 17, der de forsvarte seg mot amalekittene. Israel hadde vært vitne til Guds allmakt da han både hjemsøkte egypterne og førte israelittene til frihet. Vi har sett at Guds opprinnelige plan for Israel ikke innebar kamp mot andre folk (2 Mos 23,28; 2 Mos 33,2). Men kort tid etter utfrielsen fra Egypt begynte israelittene å knurre (2 Mos 17,3), og de tvilte på Guds nærvær i deres midte. Det var da Amalek kom for å slåss mot Israel. Det var ingen tilfeldighet. Gud lot amalekittene angripe Israel for at de skulle lære å stole på ham igjen.

Uten å gå på akkord med sine prinsipper kommer Gud ned på det planet hans folk er på og kaller dem tilbake til den beste planen: full og uforbeholden tillit til Guds inngripen. Loven om krigføring (5 Mos 20) ble faktisk gitt først etter de 40 årene i ørkenen, som også var en følge av Israels vantro. Nye omstendigheter krevde nye strategier, og det var først da Gud krevde at Israel skulle utslette kanaaneerne fullstendig (5 Mos 20,16–18).

Krig ble en nødvendighet, men det ble også en prøve på deres troskap mot Jahve. Gud ga dem ikke opp, men lot dem erfare hans makt ved at de opplevde å bli helt avhengige av ham.

Israelittenes deltakelse i erobringen går frem av den konklusjonen Josva trekker mot slutten av boken. Her sies det at kanaaneerne kjempet mot israelittene (Jos 24,11). Det var altså et Guds mirakel som gjorde at Jerikos murer falt, men israelittene måtte selv delta aktivt i kampen og møte hardnakket motstand fra byens innbyggere.

Israels deltakelse i væpnet konflikt ble en måte å utvikle ubetinget tillit til Jahves hjelp på. Men Israel ble alltid minnet på (Jos 7,12–13; Jos 10,8) at utfallet av hvert slag lå i Herrens hånd og at det eneste de kunne gjøre for å påvirke utfallet av en militær konflikt, var å tro eller ikke tro på Herrens løfter. Valget var deres.