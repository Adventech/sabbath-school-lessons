---
title:  Herren er en kriger
date:  21/10/2025
---

`Les 2 Mos 2,23–25; 2 Mos 12,12–13 og 2 Mos 15,3–11. Hva vil det si at Gud er en kriger?`

Under oppholdet i Egypt hadde israelittene glemt forfedrenes sanne Gud. Mange episoder fra vandringen i ørkenen viste at kjennskapet til Abrahams, Isaks og Jakobs Gud hadde svunnet hen, og hedenske elementer hadde krøpet inn i deres religiøse liv (jf. 2 Mos 32,1–4). Da egypterne undertrykte dem, ropte de til Gud (2 Mos 2,23–25), og Gud grep inn da tiden var inne.

Men konflikten i de første tolv kapitlene av 2. Mosebok var ikke bare en maktkamp mellom Moses og farao. I tråd med det gamle Midtøstens krigsideologi ble konflikter mellom folk oppfattet som konflikter mellom deres guder. I 2 Mos 12,12 står det at Gud ikke bare dømte farao, men også Egypts guder, de store demonene (3 Mos 17,7; 5 Mos 32,17) bak Egypts undertrykkende makt og urettferdige samfunnssystem.

I siste instans fører Gud krig mot synden og vil ikke la konflikten vare evig (Sal 24,8; Åp 19,11; Åp 20,1–4; Åp 20,14). Alle de falne englene, samt de menneskene som helt og holdent har identifisert seg med synden, vil bli tilintetgjort. Derfor må kampene mot landets innbyggere oppfattes som et tidlig stadium i den konflikten som vil kulminere på korset og fullbyrdes i den endelige dom da alle skal se at Gud både er rettferdig og kjærlighet.

Forestillingen om kanaaneernes totale tilintetgjørelse må forstås ut fra Bibelens verdensbilde der Gud står i en kosmisk konflikt med ondskapens makter i universet. Det er Guds omdømme og karakter som står på spill (Rom 3,4; Åp 15,3). Synden har kommet inn i menneskets verden, og ingen er nøytral. Vi må enten stå på Guds side eller på det ondes side. Med dette i bakhodet kan utryddelsen av kanaaneerne ses som et forvarsel om den endelige dom.

`I den store konflikten er det bare to sider å velge mellom. Hvordan vet du hvilken side du står på?`