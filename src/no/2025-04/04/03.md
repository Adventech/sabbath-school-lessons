---
title:  Krig i himmelen
date:  20/10/2025
---

`Josva forsto at slaget var en del av en større konflikt. Hva vet vi om den konflikten Gud var involvert i? Les Åp 12,7–9, Jes 14,12–14, Esek 28,11–19 og Dan 10,12–14.`

Gud fylte universet med ansvarlige skapninger som fikk fri vilje som en forutsetning for å kunne elske. De kan velge for eller imot Guds vilje. Den mektigste av englene, Lucifer, gjorde opprør mot Gud og fikk mange andre med seg.

Jesaja og Esekiel omtaler konflikten, skjønt andre vil begrense betydningen av Jesaja 14 og Esekiel 28 til kongen av Babylon og en hersker i Tyros. Det finnes imidlertid tegn i teksten som peker mot en høyere virkelighet. Kongen av Babylon fremstilles som å ha vært i himmelen ved Guds trone (Jes 14,12–13), og kongen av Tyros sies å ha vært i Eden som en beskyttende kjerub på Guds hellige fjell (Esek 28,12–15). Det kan man ikke si om kongene av Babylon og Tyros.

Man kan heller ikke si om de jordiske kongene at de var ulastelige og «fullkommen i skjønnhet». Derfor peker disse tegnene ut over de bokstavelige kongedømmene Babylon og Tyros.

Jesaja bruker en «lignelse» (mashal), som formidler en mening utover den umiddelbare historiske konteksten. I dette tilfellet blir kongen av Babylon et paradigme for opprør, selvgodhet og stolthet. På samme måte skiller Esekiel mellom fyrsten av Tyros (Esek 28,2) og kongen av Tyros (Esek 28,11–12), der fyrsten, som er aktiv i det jordiske riket, blir symbolet på en konge som handler i det himmelske.

Ifølge Dan 10,12–14 stiller disse opprørske himmelske vesenene seg i veien for oppfyllelsen av Guds hensikter på jorden. Det er i lys av denne sammenhengen mellom himmel og jord at vi må forstå Israels guddommelig godkjente kriger. Vi må se dem som jordiske utslag av den store konflikten mellom Gud og Satan og mellom det gode og det onde – alt sammen for å gjenopprette Guds rettferdighet og kjærlighet i vår verden.

`Hvor ser vi den kosmiske kampen mellom det gode og det onde i omverdenen og i vårt eget liv?`