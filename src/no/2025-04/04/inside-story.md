---
title:  Misjonsfortelling
date:  24/10/2025
---

#### «Hva vil dere?»

_Av Laurie Denski-Snyman_

En misjonær og hans lokale partner solgte kristne bøker i et ikke-kristent nabolag i en storby i Sør-Asia. De kunne se beboernes religiøse hengivenhet på klærne deres. Kvinnene gikk med skjerf, mennene hadde langt skjegg. Noen hadde til og med mørke flekker i pannen etter å ha bøyet ansiktet ned mot gulvet under lange bønner.

Ved et av husene kom en mann med et sint uttrykk i ansiktet bort til porten. «Hva vil dere?» spurte han bryskt, uten å åpne porten.

«Vi jobber med et prosjekt i lokalsamfunnet deres og selger bøker», sa misjonæren David.

«Kunne du tenke deg å bruke noen minutter på å se på disse bøkene?»

«Jeg er straks tilbake», sa mannen barskt og gikk.

Misjonærens lokale partner, Maria, var redd. «La oss be», sa hun. «Han ser skummel ut. Jeg tror han er en fanatiker, et radikalt medlem av sin tro».

«Kanskje han bare er sulten», sa David. Det var den tiden på året da fromme, religiøse menn fastet i en måned på dagtid.

Så kom mannen tilbake. «Hvorfor kommer dere ikke inn?» sa han. Inne i huset tok han brått ordet. «Hva er det dere vil?» spurte han. David fant frem flere helsebøker fra vesken sin. Mannen så fascinert ut. «Kona mi vil være interessert i disse, for hun er ernæringsfysiolog», sa han og ba henne komme for å se på bøkene. Mens han og kona bladde gjennom bøkene, kommenterte han entusiastisk: «Du verden, dette er virkelig bra», og «Dette ser veldig nyttig ut».

Så spurte han rett ut: «Hvem jobber dere for?»

«Vi er syvendedagsadventister», svarte David.

Brått reiste mannen seg og gikk sin vei. Så kom han tilbake og satte seg ned. Han stirret på de besøkende. Stillheten ble ubehagelig.

Hans kone brøt stillheten. «Dere vet, jeg har adventistiske klienter», sa hun. «De er veldig gode mennesker. Men jeg vet egentlig ikke så mye om dem».

Mannen begynte å gå rundt omkring. Han virket opprørt. Så satte han seg ned igjen.

«Hva er de andre bøkene dere har?» spurte kona hans.

David åpnet vesken sin og tok frem Mot historiens klimaks. «Denne boken handler om sann kjærlighet, sann tilgivelse og sann fred», sa han.

Hun kikket begeistret gjennom den. David viste henne også Veien til Kristus og Talen som forandret verden (I naturens tempel). Mannen reiste seg, stirret på de besøkende og satte seg ned. Hans kone spurte: «Hva tror dere på?»

Mannen reiste seg igjen og gikk bort til de to. Han virket fast bestemt på å høre hvert ord. Han tok frem mobiltelefonen og begynte å ta opp samtalen.

Be for misjonærene i deres arbeid med å forkynne evangeliet rundt om i verden. Takk for sabbatsskolens misjonsoffer som støtter misjonærer. Les resten av denne misjonshistorien neste uke.