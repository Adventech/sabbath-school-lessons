---
title:  Forbløffende nåde
date:  09/10/2025
---

`Les Jos 9,21–27. Hvordan forente Josva rettferd og nåde?`

Selv om israelittene hadde ønsket å angripe gibeonittene, ville de ikke ha fått lov til det fordi lederne i menigheten hadde sverget en ed. Israels ledere handlet ut fra prinsippet om at en ed er bindende så lenge den ikke medfører urett eller kriminelle hensikter (Dom 11,29–40), også om den skader en selv.

I GT er det en from dyd både å være forsiktig med å avlegge ed og å holde eden (Sal 15,4; Sal 24,4; Fork 5,1; Fork 5,5). Siden eden ble avlagt i Guds navn, kunne ikke lederne endre den.

I og med den eden de avla, ble Israels skjebne uløselig knyttet til gibeonittenes skjebne. Gibeonittene ble satt til å hugge ved og bære vann til Guds hus (Jos 9,23). Slik ble de en del av Israels gudstjenestefellesskap. Josvas svar, i motsetning til dommen fra Israels ledere, som påla dem tjeneste for «hele menigheten» (Jos 9,21), forvandlet forbannelsen til en potensiell velsignelse for gibeonittene (se 2 Sam 6,11).

Gibeons senere historie vitner både om de religiøse privilegiene byen nøt godt av og om deres troskap mot Guds folk. Det løftet Israel ga, sto ved makt i generasjoner, og da israelittene kom tilbake fra fangenskapet i Babylon, var gibeonittene blant dem som hjalp til med å gjenoppbygge Jerusalem (Neh 7,25). Takket være Guds nåde vil deres handlinger få positive følger for evigheten.

Hva kunne ha skjedd om gibeonittene hadde sagt hvem de var og bedt om nåde, slik Rahab gjorde? Vi vet ikke, men det er ikke umulig at en forespørsel om Guds vilje ville ha ført til at gibeonittene hadde sluppet unna ødeleggelsen. Guds høyeste ønske er ikke å straffe syndere, men å se dem omvendt og vise dem sin nåde (jf. Esek 18,23; Esek 33,11). Gibeonittenes knep må ses som en appell til Guds barmhjertighet, godhet og rettferdighet. Det var fordi kanaaneerne nektet å omvende seg og trosset Guds planer, at de ble utslettet (1 Mos 15,16). Gud respekterte Gibeonittenes aksept av hans overherredømme, deres ønske om fred i stedet for opprør og deres vilje til å oppgi avgudsdyrkelsen og tilbe den eneste sanne Gud.