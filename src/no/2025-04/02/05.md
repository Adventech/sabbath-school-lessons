---
title:  Motstridende verdisyn
date:  08/10/2025
---

`Les Jos 9,1–20. Hvilke likheter og forskjeller finnes mellom historien om Rahab og historien om gibeonittene? Hvorfor er de viktige?`

Kapitlet begynner med at de kanaaneiske kongene, som vanligvis styrte små bystater, slo seg sammen mot israelittene. Men innbyggerne i Gibeon bestemte seg for å inngå en pakt med Israel.

For å få israelittene til å gå med på en pakt, gir gibeonittene seg ut for å være sendebud fra et land langt borte. Ifølge 5 Mos 20,10–18 skilte Gud mellom kanaaneerne og folk som bodde utenfor det lovede landet.

Ordet som er oversatt med «list» kan brukes både positivt i betydningen klokskap og visdom (Ordsp 1,4; Ordsp 8,5; Ordsp 8,12) og negativt i betydningen kriminelle hensikter (2 Mos 21,14; 1 Sam 23,22; Sal 83,4). I gibeonittenes tilfelle ligger det en mindre destruktiv selvoppholdelsesdrift bak deres svikefulle handling.

Gibeonittenes tale er påfallende lik Rahabs. Begge anerkjenner Israels Guds makt, og begge erkjenner at Israels suksess ikke bare er menneskers verk. I motsetning til andre kanaaneere setter de seg ikke opp mot Jahves plan om å gi landet til israelittene, og de erkjenner at det er Gud som driver disse folkeslagene ut foran Israel. Nyheten om utfrielsen fra Egypt og seirene over Sihon og Og får både Rahab og gibeonittene til å søke allianse med israelittene. Men gibeonittene tyr til et knep i stedet for å si at de vil overgi seg til Israels Gud slik Rahab gjorde.

Moseloven hadde bestemmelser om hvordan man kunne søke Guds vilje i slike tilfeller (4 Mos 27,16–21). Josva burde ha gjort det og unngått å bli ført bak lyset.

En teokratisk leders, og enhver kristen leders, viktigste oppgave er å søke Guds vilje (1 Krøn 28,9; 2 Krøn 15,2; 2 Krøn 18,4; 2 Krøn 20,4). Da israelittene forsømte dette, ble de nødt til enten å bryte med plikten til å erobre landet eller bryte en like bindende ed de hadde avlagt i Guds navn.

`Har du måttet velge mellom to tilsynelatende motstridende bibelske verdier?`