---
title:  Overrasket av nåden
date:  04/10/2025
---

### Bakgrunnsstoff
Jos 2,1–21, 4 Mos 14,1–12, Hebr 11,31, 2 Mos 12,13, Jos 9, Neh 7,25

> <p>Minnevers</p>
> I tro ble Rahab, hun som var prostituert, reddet fra å omkomme sammen med de ulydige; for med fred hadde hun tatt imot dem som kom for å speide ut landet. (Hebr 11,31)

«Hvorfor gjorde jeg det igjen?» Vi har vel alle sagt disse ordene. Historien gjentar seg, og det gjør også vi. Vi gjør ofte de samme feilene om igjen!

Israel får en ny sjanse til å komme inn i det lovede landet, og Josva tar oppdraget på alvor. Først må de få et klart bilde av hva de står overfor. Han sender ut to speidere som skal gi ham opplysninger om landet: forsvarssystemet, den militære beredskapen, vannforsyningene og folks innstilling i møte med en invasjonsstyrke.

Man skulle tro at israelittene ikke behøvde anstrenge seg etter at Gud hadde lovet å gi dem landet. Men løftet om Guds støtte gjør ikke menneskets ansvar overflødig. Israel er for andre gang ved grensen til Kanaan. Det er store forventninger, men forrige gang de sto her og hadde den samme oppgaven, gikk det galt.

Denne uken skal vi ta for oss to av de mest fascinerende fortellingene i Josvas bok og se hva de har å si til oss i dag. Guds nåde kan overraske oss på mange måter.