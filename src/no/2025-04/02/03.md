---
title:  Verdi på uventede steder
date:  06/10/2025
---

`Les Jos 2,2–11; Hebr 11,31 og Jak 2,25. Hva forteller tekstene oss om Rahab?`

Det sentrale i Rahabs historie er løgnen som beskyttet spionene. Når vi ser løgnen, må vi huske at hun tilhørte et syndig samfunn som Gud til slutt valgte å dømme (1 Mos 15,16; 5 Mos 9,5; 3 Mos 18,25–28). Det er sant at NT berømmer hennes tro, men en analyse av de NT-tekstene som omtaler Rahabs handling, viser at de ikke støtter alt hun gjorde, og ingen av dem forsvarer løgnen.

Hebreerne 11,31 bekrefter hennes tro da hun valgte å stå last og brast med spionene i stedet for å holde fast ved en fordervet kultur. Jakob 2,25 berømmer henne for å ha gitt de to spionene husly og for å ha vist dem en trygg vei tilbake. Midt i en dekadent, korrupt kultur og Rahabs egen syndige livsstil, så Guds nåde en gnist av tro og frelste henne. Gud brukte det som var godt i Rahab – troen på ham og valget om å tilhøre hans folk – men han bifalt ikke alt hun gjorde. Gud satte pris på Rahabs store mot, hennes tapperhet og tro, at hun bidro til frelse og valgte Israels Gud.

Etter å ha sett hva som skjedde, erklærte hun: «For Herren deres Gud er Gud både i himmelen der oppe og på jorden her nede» (Jos 2,11). Det er stort å høre en kanaaneisk kvinne anerkjenne Jahve som den eneste Gud, spesielt på et tak hvor det i hennes hedenske religion var vanlig å be til det de trodde var himmelens guder.

Det Rahab sa, har vi tidligere bare sett i forbindelse med Guds eksklusive rett til tilbedelse (2 Mos 20,4; 5 Mos 4,39; 5 Mos 5,8). Hennes ord vitner om et overlagt, bevisst valg om å anerkjenne at israelittenes Gud er den eneste sanne Gud. Hennes bekjennelse vitner om hun forstår sammenhengen mellom Guds suverenitet og dommen over Jeriko.

Hennes moralske valg erkjenner at det i lys av Jahves dom bare var to muligheter: å bli ved i opprør mot ham og bli utslettet, eller å overgi seg i tro. Da Rahab valgte israelittenes Gud, ble hun et eksempel på hva som kunne ha blitt skjebnen til alle i Jeriko hvis de hadde vendt seg til Israels Gud for å få nåde.

`Hva lærer denne historien oss om at Gud må ha vår høyeste troskap?`