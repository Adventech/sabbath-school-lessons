---
title:  Misjonsfortelling
date:  10/10/2025
---

#### «Ikke vær bekymret. Gud vil hjelpe»

_Av Andrew McChesney_

En kvinne spydde ut hat da Inácio Manoel banket på døren hennes for å tilby bøker fra Syvendedags Adventistsamfunnet i Brasil. «Jeg hater kristne!» ropte hun.

Inácio ble overrasket. Det var hans første hus på hans første arbeidsdag som litteraturevangelist som tilbød bøker og bibelstudier.

Han og en venn gikk til neste hus. En stor hund bjeffet voldsomt fra hagen. Vennen mumlet noe om at det første huset hadde en sint kvinne og det andre huset en sint hund.

«Ikke vær redd», sa Inácio. «Gud er med oss».

En kvinne kom ut av huset og førte hunden bort. Så inviterte hun Inácio og vennen hans til å komme inn. De tre hadde en åpenhjertig samtale, og kvinnen fortalte om hvordan hun hadde slitt etter at mannen hennes var blitt sendt i fengsel. Neste sabbat kom kvinnen til kirken med sine tre små barn. Inácio ble forbløffet. Han sa til Gud at han ønsket å lede mennesker til ham resten av livet.

Inácios største overraskelse kom imidlertid i det tredje huset som han og vennen besøkte den første arbeidsdagen. Kvinnen som bodde der, Edileuza, gikk med på bibelstudier på lørdagsettermiddagene. Etter hvert som de leste uke etter uke, kom de frem til Bibelens sannhet om den syvende dags sabbat. Edileuza jobbet som manikyrist og husholderske, og hun så ingen mulighet til å hvile på lørdager.

«Jeg tjener mest penger den dagen i uken», sa hun. «Hva kan jeg gjøre?»

«Ikke vær redd», sa Inácio. «Gud vil hjelpe deg. Han har noe bedre».

På neste bibeltime fortalte Edileuza at hun hadde møtt en fremmed på gaten som hadde spurt om hun kjente en god husholderske. Jobben krevde ikke noe arbeid under sabbaten, fra solnedgang fredag til solnedgang lørdag.

Edileuza strålte da hun fortalte historien til Inácio. «Nå tjener jeg tre ganger mer enn jeg gjorde som manikyrist og husholderske», sier hun.

Edileuza ble døpt. Senere fulgte resten av familien etter.

Inácio, som nå er 68 år gammel, har ledet fire til 11 personer til dåp hvert år de siste 36 årene. Overalt hvor han går, har han med seg bibelstudier. Hans daglige kveldsbønn er: «Herre, sett noen på min vei, slik at jeg kan dele din kjærlighet».

«Jeg kan leve uten alt i verden, men ikke uten bibelstudier», sier han.

Et av Trettende sabbats misjonsprosjekter for dette kvartalet er en kirke ved Pernambucano Adventist Academy i delstaten Pernambuco i Brasil, der Inácio Manoel bor. Takk for at du planlegger et sjenerøst offer. Se en kort YouTube-video av Inácio på: bit.ly/Inacio-Brazil.