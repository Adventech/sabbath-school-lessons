---
title:  Ny tilhørighet
date:  07/10/2025
---

`Les Jos 2,12–21; 2 Mos 12,13 og 2 Mos 12,22–23. Hvordan hjelper tekstene i 2. Mosebok deg å forstå avtalen mellom spionene og Rahab?`

Rahabs avtale er klar og tydelig: liv for liv og godhet for godhet. Ordet chesed (Jos 2,12), «kjærlig godhet», har et rikt innhold, men er vanskelig å oversette. Det viser til lojalitet mot pakten, men rommer også trofasthet, barmhjertighet, velvilje og godhet.

Rahabs ord minner også om 5 Mos 7,12, der Jahve lovte å holde sin chesed overfor Israel. «Dersom dere hører disse lovene, holder dem og gjør etter dem, skal Herren din Gud holde fast ved sin pakt og sin kjærlighet som han med ed lovet dine fedre.» (5 Mos 7,12)

Interessant nok foreskriver det samme kapittelet (5 Mos 7) bannlysningen (cherem) av kanaaneerne. Men her er Rahab, en kanaaneer som er bannlyst, men i kraft av sin gryende tro gjør hun krav på løftene som ble gitt til israelittene. Derfor blir hun reddet.

Det første bildet som melder seg når vi hører om samtalen mellom spionene og Rahab, er påsken ved utgangen av Egypt. For at israelittene skulle være beskyttet, måtte de holde seg inne hjemme og merke dørstolpene og bjelken over dørene med blodet fra offerlammet.

«Men blodet skal være det merket som viser hvilke hus dere er i. Når jeg ser blodet, vil jeg gå forbi. Ingen ødeleggende plage skal ramme dere når jeg slår Egypt.» (2 Mos 12,13; se også 2 Mos 12,22–23)

«Folket skulle vise sin tro ved lydighet. På samme måte må alle som vil bli frelst ved Kristi blods fortjeneste, innse at de selv må gjøre noe for å sikre seg frelsen. Selv om det utelukkende er Kristus som kan fri oss fra straffen for overtredelse, må vi vende om fra synd til et liv i lydighet. Mennesket blir frelst ved tro, ikke ved gjerninger. Men troen må gi seg utslag i gjerninger.» – Ellen White: _Alfa og Omega_, bd. 1, s. 257–258.

Blodet var tegnet som reddet dem fra Guds ødeleggende engel. Slik Gud skånet israelittenes liv under den siste plagen i Egypt, slik skulle israelittene redde Rahab og hennes familie da ødeleggelsen nådde Jeriko.

`Hvilket budskap finner vi i disse to fortellingene? Hva kan vi lære av dem?`