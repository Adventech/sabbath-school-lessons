---
title:  Til fordypning
date:  10/10/2025
---

Ellen G. White: «Gjennom elven på bar bunn» i _Alfa og Omega_, bd. 2, s. 77–82.

Etter historien om Rahab og spionene hører vi ikke mer om henne i GT før hun dukker opp igjen i Jesu stamtavle. Her fortelles det at hun ble gift med Salmon fra Juda stamme, stamfar til Boas, og svigermor til en annen bemerkelsesverdig kvinne som er nevnt i samme slektstavle: Rut (Matt 1,5; se også Rut 4,13 og Rut 4,21). Med sin tro på Gud blir den prostituerte fra Jeriko, som var dømt til full ødeleggelse, et viktig ledd i Davids slekt og en av Messias’ stammødre. Slikt kan Gud utrette når troen er stor som et sennepsfrø (Matt 17,20; Luk 17,6).

«Men hun [Rahab] var ikke den eneste som vendte om som følge av Guds nåde mot avgudsdyrkere som anerkjente hans myndighet. Gibeonittene, et tallrikt folk som bodde i Kanaan, oppgav hedenskapet, sluttet seg sammen med Israel og fikk del i paktens velsignelser.

Gud gjør ikke forskjell på mennesker på grunn av deres nasjonalitet, rase eller status. Han er hele menneskehetens skaper. Alle er én stor familie i kraft av skapelsen, og alle er ett i kraft av gjenløsningen. Kristus kom for å bryte ned alle skillemurer og åpne adgangen til alle tempelforgårdene for at hvert eneste menneske kunne få direkte adgang til Gud. Hans kjærlighet er så vidtfavnende at den når inn overalt. Den gjør at mennesker som er villedet av Satan, kommer utenfor rekkevidden av hans innflytelse, og bringer dem i nærheten av Guds trone som er omgitt av løftets regnbue. I Kristus er det hverken jøde eller greker, trell eller fri.» – _Alfa og Omega_, bd. 3, s. 179.

**Forslag til samtale**

`Diskuter spørsmålet om «en ny sjanse» (og flere) og hvordan vi skal gi andre en ny sjanse. Hvordan kan vi unngå å misbruke begrepet? Tenk f.eks. på en kvinne som er utsatt for mishandling og blir rådet til å gå tilbake (vise «nåde»), for så å bli utsatt for nye overgrep? Hvordan finner vi den rette balansen?`

`Snakk om Rahab som eksempel på tro. Hvordan kan vi anerkjenne andres åpenhet for Gud selv om de lever langt fra Bibelens ideal? Hvordan kan vi verdsette deres tro uten å se mellom fingrene på det de gjør?`

`Josva klarte å kombinere rettferd og nåde i praksis da han løste den vanskelige situasjonen med gibeonittenes list og det at han ikke rådførte seg med Gud. Tenk på en situasjon i ditt liv som krever både rettferd og nåde. Hvordan kan de to forenes på en god måte?`