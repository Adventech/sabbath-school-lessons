---
title:  En ny sjanse
date:  05/10/2025
---

`Les Jos 2,1; 4 Mos 13,1–2; 4 Mos 13,25–28; 4 Mos 13,33; 4 Mos 14,1–12. Hvorfor innledet Josva oppdraget med å erobre det lovede landet med å sende ut spioner?`

Stedsnavnet Sjittim minner om to negative episoder i Israels historie. Den første er en annen spionhistorie (se 4 Mos 13) med de samme hovedelementene: utsendelsen av spionene, deres hemmelige ferd inn i fiendeland, hjemkomsten, rapportene om hva de har sett, og beslutningen som tas ut fra rapporten.

Den andre hendelsen ved Sjittim var et av de grelleste bruddene på pakten, da Bileam fikk dem til å drive utukt med moabittiske kvinner og dyrke deres guder (4 Mos 25,1–3; 4 Mos 31,16). Derfor skaper navnet Sjittim stor spenning omkring utfallet av hele historien. Blir det nok en fiasko på grensen til det lovede landet? Eller skal det gamle løftet endelig bli oppfylt?

`Les Joh 18,16–18; Joh 18,25–27 og Joh 21,15–19. Hva er likhetstrekkene mellom den nye sjansen Israel fikk som folk og Peter som enkeltperson?`

Gud er en Gud som gir oss en ny sjanse (og mer til!). Bibelen kaller det «nåde». Nåde er å få det vi ikke fortjener. Bibelens lære er full av begrepet nåde (se Rom 5,2; Ef 2,8; Rom 11,6). Guds nåde gir alle muligheten til en ny start (Tit 2,11–14). Peter fikk oppleve nåden selv og oppfordret menigheten til å vokse i nåde (2 Pet 3,18). Og det blir enda bedre: Vi får jo mye mer enn én ny sjanse, ikke sant?

`Tenk på hva israelittene opplevde da de fikk en ny sjanse til å komme inn i Kanaan, og på den nåden som ble Peter til del etter at han fornektet Jesus. Hva kan vi lære om å vise nåde mot dem som trenger det?`