---
title:  Misjonsfortelling
date:  23/09/2022
---

#### Å ære Sabbatens Herre

_Felipe, Brasil_

I femte klasse forlangte skolen at Felipe skulle møte til religionstimer. Foreldrene ba om fri for ham siden de var adventister. Rektor så større problemer for Felipe. «Hvordan skal han fullføre skolen uten timer på lørdag? På ungdomsskolen er det mange timer på lørdager.» Men han lot gutten sitte for seg selv og lese sabbatsskoleleksen i et annet rom mens de andre hadde religion.

Felipes første lørdagstimer begynte i sjette klasse. I førstningen var det bare to-tre timer. Han skulket og leste vennenes notater. Skolen respekterte hans frihet og lot ham fortsette i neste klasse.

Foreldrene ble innkalt til et nytt møte da han begynte på ungdomsskolen. «Er dere sikre på at dere vil ha Felipe her på skolen? Vi har mange timer og eksamener på lørdager,» sa rektor. Faren var sikker, for det var den skolen han selv hadde gått på.

Felipe skulket lørdagsundervisningen. Halvparten av timene i noen fag var på lørdag, men Gud hjalp ham. Først var ungdomsskolens timer fra 13:30 til 20:40 mandag til fredag med en og annen time om morgenen. Men så ble det flere timer på sabbaten med tre timer fredag kveld, syv lørdag morgen og fire lørdag ettermiddag. Felipe gikk ikke på skolen på lørdager, men Gud hjalp ham gjennom videregående.

Da Felipe tok opptakseksamen for å studere medisin på et statlig universitet, var det som om verden kollapset for ham. Han kom ikke på listen over de som var opptatt. Det var trist, men han følte også en fred fordi han hadde stolt på Gud. Han tok opptaksprøven til universitetet der faren arbeidet. Han husker ennå temaet for oppgaven: «Vitenskap og religion.» Heller ikke denne gangen kom han på listen. Han ba og tenkte en hel uke. Da slapp universitetet en ny liste, og navnet hans sto øverst. Han hadde fått høyeste karakter for essayet sitt.

Lørdagsundervisningen fortsatte på universitetet. I det tredje året hadde han et fag med fire timer i uken, to av dem på lørdag. Felipe skulket, og læreren strøk ham. Neste semester ble det satt opp en ekstraklasse som ikke møtte på lørdager. Felipe besto.

Mange lærere respekterte ham for hans overbevisning da han forklarte dem grunnen, og Felipe fikk ta eksamenene på andre tider. Bare 30 prosent av flere hundre kandidater besto den endelige eksamenen, og Felipe skåret topp i hele Brasil. I dag er Felipe professor i endokrinologi ved det private universitetet der han studerte.

En del av offeret i dag går til å bygge fire nye kirker i Brasil, så flere kan få lære om sabbatens Herre. Takk for at du gir et godt offer i dag.

Du finner bilder på Facebook: bit.ly/fb-mq.