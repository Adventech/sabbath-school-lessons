---
title:  Til ettertanke
date:  23/09/2022
---

Les «Getsemane» i _Alfa og Omega_, bind 5, side 234–247 og «Golgata» side 295–312.

«Tre ganger har han bedt denne bønnen. Tre ganger har det menneskelige i ham veket tilbake for det siste, avgjørende offer. Men nå dukker menneskeslektens historie opp for verdens gjenløser. Han ser at lovens overtredere må omkomme hvis de blir overlatt til seg selv. Han ser menneskets hjelpeløshet. Han ser syndens makt. En fortapt verdens lidelser og elendighet viser seg for ham. Han ser den skjebne som truer den, og han treffer sin beslutning. Han vil frelse menneskene, hva det enn skal koste ham selv. Han tar imot bloddåpen for at millioner som holder på å gå fortapt, kan få evig liv. Han har forlatt himmelen, der alt er renhet, lykke og herlighet, for å frelse det ene fortapte får, den eneste verden som er falt i synd. Han vil ikke vike unna sin misjon. Han vil bli forsoneren for en slekt som har valgt å synde. Nå er hans bønn bare preget av underkastelse. ‘Kan ikke dette beger gå meg forbi, men må jeg drikke det, så la din vilje skje.’» – _Alfa og Omega_, bind 5, side 241 [DA 693].

**Spørsmål til drøftelse**

`Hvordan hjelper det oss i våre lidelser at vi vet at Gud selv i Kristi person led mer enn noen av oss kan lide? Hva burde Kristi lidelser bety for oss? Hvilken trøst kan vi hente i denne store sannheten? Mens du tenker på svaret, så husk denne uttalelsen: «All lidelse som er en følge av synd, ble øst ut i den syndfrie Guds Sønns bryst.» – Selected Messages, 3. bok, side 129.`

`Gå gjennom Kristi lidelser som dette studiet tok opp. Hvilke smeltedigler sto han overfor? Hvordan minner hans lidelser om våre, og hvordan er de forskjellige? Hva kan hans håndtering av disse utfordringene lære oss som kan hjelpe oss i våre egne digler?`

`Hva er noen av dine yndlingsløfter i Bibelen, løfter du kan klamre deg til midt i sorg og smerte? Skriv dem ned, gjør krav på dem og del dem i klassen.`

`Skriv et sammendrag på noen linjer der du fremhever de viktigste lærdommer du fikk ut av kvartalets studier. Hvilke spørsmål fikk du svar på? Hvilke sitter du igjen med? Hvordan kan vi hjelpe hverandre med det som fortsatt forvirrer og plager oss?`