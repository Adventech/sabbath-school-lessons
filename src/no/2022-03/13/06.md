---
title:  Den lidende Gud
date:  22/09/2022
---

Vi kan like gjerne godta det: Mens vi er her i verden, kommer vi til å lide. Som syndere er det vår skjebne. Bibelen lover oss ikke noe annet. Tvert imot.

`Hva sier disse versene om dette? Apg 14,22; Fil 1,29; 2 Tim 3,12.`

Midt i lidelsen må vi huske to ting.

For det første har Herren Kristus lidd mer enn vi noen gang kan lide. «Våre sykdommer tok han, våre smerter bar han» på korset (Jes 53,4). Det som vi bare kjenner som enkeltpersoner, led han for oss alle. Han som var syndfri, ble «til synd for oss» (2 Kor 5,21), og led på en måte vi syndige skapninger ikke kan forestille oss.

Men for det andre bør vi huske resultatene av Kristi lidelse mens vi lider, det vil si hva vi har blitt lovet gjennom det Kristus har gjort for oss.

`Les Joh 10,28; Rom 6,23; Tit 1,2 og 1 Joh 2,25. Hva er vi lovet?`

Uansett lidelser har vi løftet om evig liv takket være Jesus, som bar straffen for vår synd; takket være evangeliet – at vi her og nå kan stå fullkomne i Jesus i tro. Vi har løftet om at på grunn av det Kristus har gjort, på grunn av hans fullkomne liv og offer, er vår eksistens her, som nok er full av smerte, skuffelse og tap, likevel ikke mer enn et øyeblikk, et glimt i kontrast mot evigheten som venter, en evighet i en ny himmel og en ny jord, uten synd, lidelse og død. Og alt dette har vi løfte om takket være Kristus og den digelen han gikk inn i slik at han en dag snart, «etter sin nød skal ... se lys» (Jes 53,11).