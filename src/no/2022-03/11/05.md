---
title:  'Elia: Hastverkets problem'
date:  07/09/2022
---

Oppgjøret på toppen av Karmel-fjellet var overstått (1 Kong 18). Ild hadde falt fra himmelen, hele folket hadde erkjent den sanne Gud, og de falske profetene var døde. Gud var rettferdiggjort. Man skulle tro at Elia hadde vokst i åndelig kraft etter som dagen skred frem, men plutselig fikk han høre noe som skremte vettet av ham. Les resten i 1 Kong 19,1–9. De siste ordene er foruroligende: «Da kom Herrens ord til ham, og det lød så: ‘Hvorfor er du her, Elia?’» (1 Kong 19,9). Elias frykt fikk ham til å flykte, og nå var han på feil sted.

`Etter et så kraftig inngrep fra Herren på Karmelfjellet burde Elia ha vært full av fortrøstning, men han løper for livet. Hva kan vi lære av dette eksemplet?`

Historien illustrerer noe viktig: Når vi forhaster oss, kan vi fort befinne oss på feil sted. I Elias tilfelle var det frykten som førte til at han ble overveldet og skyndte seg ut i ørkenen, der han ønsket at han aldri hadde blitt født. Men det er andre ting som får oss til å skynde oss bort fra Guds plan for oss.

`Les disse versene: 1 Mos 16,1–3; 4 Mos 20,10–12; Dom 14,1–3; Matt 20,20–21; Luk 9,52–56; Apg 9,1. Hva fikk disse karakterene til å haste bort fra Guds vilje?`

Det er lett å la feilaktige ambisjoner, som sinne, lidenskap, mangel på tro eller en antatt «glød» for Herren få oss til å skynde oss dit vi ikke burde være. Ingen er immun mot dette. Nøkkelen er å dyrke en tillitsfull tro på Guds godhet og barmhjertighet i visshet om at han elsker oss og ønsker det beste for oss. Her er det ingen automatikk. Tro kan være en gave, men det er en gave som må dyrkes, pleies og voktes med omhu.