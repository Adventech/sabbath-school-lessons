---
title:  Tålmodighetens Gud
date:  04/09/2022
---

`Les Rom 15,4–5. Hva finner vi i disse versene?`

Vi er som regel utålmodige når vi virkelig ønsker noe eller har blitt lovet det. Ofte blir vi ikke fornøyd før vi får det vi lengter etter. Og fordi vi sjelden får det vi ønsker når vi vil ha det, blir vi ofte irriterte og utålmodige. Og når vi har det slik, er det nesten umulig å bevare freden og tilliten til Gud.

Å vente er vondt. På hebraisk kommer et av ordene for «å vente på» (Sal 37,7) av et hebraisk ord som kan oversettes «å ha mye smerte», «å riste», «å skjelve», «å bli såret» eller «å være sorgfull». Det er ikke lett å lære tålmodighet; noen ganger er dette selve essensen av hva det vil si å være i smeltedigelen.

`Les Sal 27,14; Sal 37,7 og Rom 5,3–5. Hva sier versene oss? Hva fører tålmodighet til?`

Mens vi venter, kan vi konsentrere oss om ett av to. Vi kan fokusere på det vi venter på, eller vi kan fokusere på ham som holder tingene i sin hånd. Det som gjør så stor forskjell når vi venter på noe, er ikke hvor lenge vi må vente, men holdningen mens vi venter. Hvis vi stoler på Gud og har lagt vårt liv i hans hånd, hvis vi har overgitt vår vilje til ham, kan vi stole på at han vil gjøre det som er best for oss når det er best for oss, uansett hvor vanskelig det kan være å tro det.

`Hva venter du desperat på? Hvordan kan du lære å overgi alt til Gud og hans tid? Be deg inn i en holdning der du er helt overgitt til Herren.`