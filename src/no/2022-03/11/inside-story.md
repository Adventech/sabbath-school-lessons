---
title:  Misjonsfortelling
date:  09/09/2022
---

#### Sannhetsjakten

_Liu og Cris, Brasil_

Naiara hadde lenge ønsket at broren hennes ville tilbe i adventistkirken i Brodowski i Brasil sammen med henne. Hun så en mulighet da broren Liu og hans kone Cris forlot sin menighet på grunn av læren og lette etter en kirke som gjorde sitt beste for å følge Bibelen.

Naiara ga dem adventistbøker og tilbød bibelstudier, men Liu virket ikke interessert: Hvorfor avsto adventistene fra forskjellig slags mat og tilba på lørdag? Hans kone Cris ville gjerne vite mer om Åpenbaringen, men ikke uten sin mann.

Naiara ga seg ikke, men fortalte Cris om bibelstudiet i kirken. Cris likte tanken med å studere Bibelen i kirken hver uke. Naiara sendte dem kristne sanger og en DVD med adventisttaler fra Novo Tempo-kanalen (Hope Channel). Cris så prekenene mens mannen var på arbeid.

Så skadet Liu hodet da han falt ned av en lastebil på jobben. Naiara trøstet Cris på venterommet mens han ble operert: «Pastoren og andre i kirken ber for Liu,» sa hun. Kirurgen sa operasjonen var vellykket. Skaden var alvorlig, men Liu ville bli helt frisk igjen.

Dagen etter, da Cris fikk besøke mannen sin, fortalte han at en adventistpastor allerede hadde vært der og bedt sammen med ham.

Naiara tilbød bibelstudier igjen, og Cris takket ja på betingelse av at Liu ikke fikk vite om det. Men da det kom til stykket syntes hun ikke at hun kunne holde det hemmelig for ham. Den dagen det første studiet skulle holdes, ble han hjemme fra jobben og tok del.

Liu og Cris fullførte alle de 28 bibelstudiene med Naiara. Fordommene mot adventistene smuldret bort da de skjønte at kirken bare ønsket å følge Bibelens lære.

Cris ble døpt sammen med sønnen Esekiel. Et år senere ble Liu og datteren Tamiris døpt. I dag er Liu og Cris ledere i sabbatsskolen i kirken i Brodowski.

En del av offeret 13. sabbat skal bidra til å åpne en ny kirke i Brodowski i Brasil, så flere kan tjene Gud med glede. Takk for at du planlegger et godt offer 24. september.

Du finner bilder på Facebook: bit.ly/fb-mq.