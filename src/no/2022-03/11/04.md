---
title:  'David: En lignelse om å vente'
date:  06/09/2022
---

I 1 Sam 16,1–13 leser vi at Samuel salver unggutten David til konge. Men reisen fra far Isais åkrer til tronen i Jerusalem var lang. Han må iblant ha følt han var midt i en smeltedigel.

Først blir gutten kalt til å spille for å berolige Sauls urolige sinn (1 Sam 16). Senere blir han Israels helt når han dreper Goliat (1 Sam 17). Så går det mange år da David flykter for livet. Både Saul og sønnen Jonatan vet at David er utpekt til å bli den neste kongen (1 Sam 23,17; 1 Sam 24,20). Men David prøver ikke å fremtvinge sin gudgitte skjebne. Ja, det ser ut til at han gjør det motsatte. Selv da Saul prøvde å drepe ham og David klippet et stykke av kongens kappe, ønsket han at han aldri hadde gjort noe slikt (1 Sam 24,5–7). Og når Saul prøver å drepe David, nekter David å drepe Saul når muligheten byr seg (1 Sam 26,7–11).

`Les 1 Sam 26,1–11. Hvorfor vil ikke David drepe Saul? Hvilke prinsipper lærer vi her om hvordan Gud gjennomfører sine planer for vårt liv?`

`Les 1 Sam 26,12–25. Hvordan påvirker det Saul at David ikke vil drepe ham? Hva sier dette oss om fordelene ved å vente på Gud?`

Ser vi på hele Davids vei til tronen, kan den kanskje oppsummeres i en kort setning: ikke ta for deg av det Gud ennå ikke har gitt deg. Guds gaver mottas alltid best fra hans hånd og til hans tid. Det kan bli lenge å vente. Bønnespirer kan vokse opp i løpet av timer, mens et eiketre trenger mange år. Men når sterke vinder kommer, rykkes ikke treet opp med roten.

`Tenk hvor lett David kunne ha forsvart å drepe Saul. David fikk jo vite at han skulle ha tronen, og Saul var uansett ond. Likevel viser hans handlinger sann tro på Gud. Hva kan dette lære deg om det du kanskje venter på?`