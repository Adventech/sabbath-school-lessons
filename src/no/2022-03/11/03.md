---
title:  Til Guds tid
date:  05/09/2022
---

`Les Rom 5,6 og Gal 4,4. Hva sier de om Guds timing?`

Paulus sier at Jesus kom for å dø for oss til akkurat rett tid. Men han sier ikke hvorfor det var rett tid. Man kan lese versene og lure på hvorfor Jesus ventet tusenvis av år før han kom for å løse syndens problem. Forsto ikke universet hvor ille synd var lenge før da? Vi kan også spørre hvorfor Jesus venter med å komme andre gang. Og vi kan spørre: Hvorfor venter Herren så lenge med å svare på bønnen min?

`Tenk for eksempel på profetien om de 70 ukene i Dan 9,24–27, den som peker på Jesus som Messias. Hvor lang var tidsperioden? Hva sier dette om å lære å vente på noe til Guds tid, selv om vi synes det går lang tid?`

Det er mange viktige årsaker til at vi opplever ventetider. For det første kan venting rette oppmerksomheten bort fra «ting» og tilbake til Gud selv. For det andre gjør ventingen at vi kan få et klarere bilde av våre motiver og ønsker. For det tredje bygger venting utholdenhet – åndelig standhaftighet. For det fjerde åpner venting døren til å utvikle mange åndelige kvaliteter, som tro og tillit. For det femte lar ventingen Gud legge ned flere brikker i det store puslespillet. For det sjette får vi kanskje aldri vite hvorfor vi må vente; derfor lærer vi å leve i tro. Kan du komme på flere grunner til å vente?

`Hvilke eksempler gir Bibelen på at Gud gjør ting til sin egen tid og som kan hjelpe deg å lære å stole på at han også vil gjøre det som er rett for deg når hans tid er inne? (Tenk på Abraham og Sara og løftet om en sønn.) Spør deg selv: Hva kan det være at jeg gjør som kan forsinke svaret på en bønn som kunne ha vært besvart for lenge siden?`