---
title:  Selvstendighet
date:  14/09/2022
---

Evas synd i Edens hage var ikke bare at hun tvilte på det Gud sa. Hovedproblemet var at hun trodde hun var klok nok til selv å avgjøre hva som var bra og rett. Hun stolte på egen dømmekraft. Når vi stoler mer på vår egen dømmekraft enn på Guds ord, åpner vi oss opp for alle slags problemer.

Historien om Saul beskriver trinnene til selvtilstrekkelighet og den tragedien som fort følger. Samuel salvet ham til Guds konge (1 Sam 10,1). Så ga han ham klare instrukser, men Saul var ulydig (1 Sam 10,8).

`Les neste del i 1 Sam 13,1–14. Hva gjorde Saul som førte til hans undergang?`

Tre trinn førte Saul ned på selvgodhetens vei kort tid etter at han ble konge. Ingen av disse trinnene var spesielt dårlige i seg selv. Likevel hadde de i seg spiren til tragedien fordi de ble tatt uavhengig av Gud. Legg merke til hvordan Saul gikk under.

1. Saul sa: «Jeg så» – at styrken spredte seg og at Samuel ikke kom (1 Sam 13,11). Saul var under press, og han vurderte det som skjedde med sine egne øyne.
2. Saul gikk fra «jeg så» til «jeg tenkte» – at filistrene ville slå dem (1 Sam 13,12). Det han så med egne øyne, formet det han antok om situasjonen.
3. Saul gikk fra «jeg tenkte» til «jeg våget» – han følte seg nødt til å ofre (1 Sam 13,12). Det Saul tenkte, formet følelsene hans.

Dette har vi alle gjort: vi stoler på det vi ser, som får oss til å stole på vår egen tankegang, som fører til at vi stoler på våre følelser. Og så handler vi ut fra følelsene.

`Hvorfor tror du det var så lett for Saul å følge sin egen dømmekraft selv om han husket Guds klare instruks? Hvorfor stoler vi på oss selv enda vi vet vi er skrøpelige og har ufullkommen kunnskap? Hva kan vi gjøre for å lære å stole mer på Herrens bud enn på oss selv?`