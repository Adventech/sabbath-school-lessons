---
title:  Til ettertanke
date:  22/07/2022
---

Les «God Promises Us a New Heart of Flesh,» side 100 i _Sons and Daughters of God_; «Brudgommen kommer! Gå og møt ham!» i _Ord som lever_ (2006), side 297–307; «Tider med trengsel» i _Alfa og Omega_, bind 8, side 117–134.

«Den viktigste oppgaven vi mennesker noen gang er blitt betrodd er å utvikle vår karakter, og dette har aldri vært viktigere enn nå. Ingen tidligere generasjon har vært kalt til å møte så store problemer. Aldri har unge menn og kvinner stått overfor større farer.» – _Utdanning for livet_, side 120.

«Lignelsen beskriver hvordan de tåpelige brudepikene tigger om olje uten å få det de ber om. Dette symboliserer dem som ikke har forberedt seg ved å utvikle en karakter som kan utholde en krisetid. Det er som om de gikk til naboene og sa: Gi meg karakteren din, ellers går jeg fortapt. De som var kloke, kunne ikke gi oljen til de de tåpelige brudepikenes flakkende lamper. Karakteren kan ikke overføres til andre. Den skal ikke kjøpes eller selges, den må anskaffes. Herren har gitt hver enkelt en mulighet til å få en rettferdig karakter gjennom prøvelsens tider, men han har ikke gitt noen måte som et menneske kan gi en annen den karakteren som han har utviklet i tunge tider, ved å lære av den store Mester slik at han kan vise tålmodighet under prøvelser og utøve tro slik at han kan overvinne umulige utfordringer.» – _The Youth’s Instructor_, 16. januar 1896.

**Spørsmål til drøftelse**

`Hva betyr «karakterutvikling»? Hvordan kan du utvikle karakteren? I hvilken grad kan man se at karakterdannelse er en prioritet i ditt liv og ditt menighetsfellesskap?`

`Torsdagens studium tok opp fellesskapets betydning i den kristnes liv. Hvor godt fungerer din lokale menighet som Kristi legeme? Hvor godt representerer dere Herren som et fellesskap? Snakk sammen om hva dere kan gjøre for å forbedre dere.`

`Snakk om hvorfor karakterdannelse er viktig selv om vi blir frelst ene og alene ved troen på Jesus. Hvis hans rettferdighet og hans fullkomne karakter er det som frelser oss, hvorfor trenger vi da å utvikle karakteren?`

`Helen Keller, som var døv og blind fra barnsben av, skrev: «Karakteren kan ikke utvikles i ro og mak. Bare gjennom prøvelser og lidelser kan sjelen styrkes, synet bli skarpere, ambisjoner få næring og suksess oppnås.» – Leadership, bind 17, nr. 4. Er du enig? Samtal om sammenhengen mellom karakter, lidelse og den store konflikten.`