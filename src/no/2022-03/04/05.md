---
title:  «De kloke»
date:  20/07/2022
---

I går så vi på karakterens betydning for dem som venter på Jesu komme. I dag skal vi se mer på karakterens betydning for dem som lever ved Jesu annet komme.

`Les Dan 12,1–10. Hva er sammenhengen? Hvilken tid i jordens historie er det tale om? Hva kan vi si om Guds folks karakter i denne tiden ut fra disse versene? Hvilke egenskaper har de, i motsetning til de ugudelige? Se også Åp 22,11.`

Daniel får vite at rett før Jesu komme vil det være en trengselstid som aldri før. I Dan 12,3 og Dan 12,10 får vi en skildring av de kloke og de urettferdige i denne tiden. Legg merke til at de urettferdige «skal gjøre urett» (Dan 12,10) i motsetning til de kloke, som skinner sterkt (vers 3), kanskje fordi de er blitt «renset, lutret og vasket rene» (Dan 12,10) ) i denne «trengselstid som det ikke har vært maken til fra folkeslag oppsto og helt til den tiden» (Dan 12,1). De ugudelige forstår ikke, men de rettferdige er «kloke» og forstår.

Forstå hva? Matematikk, naturfag, høyere bibelkritikk? Ordspråkene sier at «å frykte Herren er begynnelsen til kunnskap» (Ordsp 1,7). Kanskje er de «kloke» kloke fordi de forstår de siste hendelsene, trengselstiden, mens den utspiller seg. De blir ikke overrasket. Fra sitt studium av Ordet vet de at den kommer. Og de vet nok til at de lar trengselstiden rense og foredle seg. Men de urettferdige blir bare mer gjenstridige i sitt opprør, og fortsetter i sin ondskap.

Det avgjørende er at vi får skildret et folk som har vært gjennom en foredlingsog renselsesprosess.

`Vi har lest disse versene i lys av den aller siste tid. Men hvilke prinsipper ser vi her som kan gi oss en bedre forståelse av hva renselses- og foredlingsprosessen dreier seg om, også i dag?`