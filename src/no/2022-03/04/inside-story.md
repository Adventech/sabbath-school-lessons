---
title:  Misjonsfortelling
date:  22/07/2022
---

#### Gud har kontroll

_Kurt, Bolivia_

Carol kom til sin venn Kurt med et stort problem. Noen forsøkte å stjele huset hennes i Trinidad i Bolivia, og hun ba om Kurts hjelp.

Carol og mannen hennes hadde eid hus og klinikk i Trinidad i Bolivia, men flyttet til Brasil, der hun ville videreutdanne seg som anestesiolog. Da de reiste, overlot de huset og jordstykket sitt rett utenfor sentrum av byen til en venn. Vennen flyttet inn og var interessert i å kjøpe, så Carol lånte ham penger til kjøpet.

Men da Carol kom tilbake på besøk flere år senere, viste det seg at vennen hadde gått rettens vei for å få huset og jorden gratis fordi han hadde bodd der så lenge.

Carol anla en sak som trakk ut i år etter år. I det femte året var hun ferdig med etterutdanningen og fikk en god jobb i Brasil. De hadde også kjøpt hus i Brasil og slått seg ned der, og de hadde ikke råd til å følge opp saken i Bolivia, så Carol gikk til sin gamle venn Kurt.

«Jeg vil gi eiendommen til kirken din,» sa hun. En gang hadde hun tenkt å starte en klinikk der, men nå ville hun at Adventistkirken skulle bygge der i stedet. «Jeg vil det skal bli en klinikk for sjelen,» sa hun.

Kurt snakket med kirkens ledelse, og de gikk med på å ta imot gaven for å utbre evangeliet. Men rettssakene fortsatte i fem år til og endte i høyesterett, der Adventistkirken fikk medhold. Menigheten la planer for kirkebygg og livsstilssenter.

En del av offeret 13. sabbat vil bidra til å bygge kirke og livsstilssenter i Trinidad. Takk for at du planlegger et rundhåndet offer 24. september slik at det kan bli bygget en klinikk på tomten.

«Atter en gang har Gud vist at han velger tid og sted på sin egen måte,» sier Kurt. «Gud har kontroll. Måtte hans vilje alltid bli gjort på jorden som den blir det i himmelen.»

Bildet viser Kurt og hans venner. Du finner bilder på Facebook: bit.ly/fb-mq.