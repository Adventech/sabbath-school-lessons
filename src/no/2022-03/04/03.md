---
title:  Tro i den rensende ilden
date:  18/07/2022
---

Én ting er å stå i en kamp, det er noe annet å ikke engang se kreftene i denne kampen. På en måte er det dette vi har med å gjøre. Vi vet at kreftene er der, vi kan føle dem i vårt liv, og likevel må vi stole på «den usynlige» (Hebr 11,27).

`Les Job 23,1–10. Hva er kjernen i Jobs kamp? Hva ser han ikke? Hva godtar han i tro, til tross for alle prøvelsene?`

Midt i prøvelsene stolte Job på Gud. Job var fast bestemt på å holde ut. Og en av de tingene som gjorde at han holdt ut, var gull. Ikke en gullmedalje, nei, han så inn i fremtiden og skjønte at hvis han holdt fast ved Gud, ville han komme ut som gull. Vi vet ikke hvor mye Job visste om det som foregikk i kulissene. Mye var nok skjult for ham, men han holdt ut smeltedigelen.

Frykter du ilden? Er du urolig for varmen som omstendighetene skaper? Kanskje er Guds brennende hete like uforståelig for deg som for Job. Kanskje er det vanskelig å tilpasse seg en ny jobb eller et nytt hjem. Det kan være dårlig behandling på jobben eller hjemme. Det kan være sykdom eller økonomisk tap. Det er vanskelig å forstå, men Gud kan bruke prøvelsene til å rense deg og få frem sitt bilde i din karakter.

Det virker som det å bli testet som gull, var motiverende for Job i situasjonen, noe som hjelper ham å komme gjennom vanskelighetene. Bare det at han midt i lidelsene skjønte at det var en renselsesprosess, sier mye om ham. Han visste at prøvelsene ville rense ham selv om det var mye han ikke forsto.

`Hvordan foredler og renser prøvelser oss? Hva annet enn lidelser kan foredle oss?`