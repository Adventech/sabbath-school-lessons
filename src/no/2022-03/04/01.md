---
title:  Hvilens pris
date:  16/07/2022
---

### Bakgrunnsstoff
Matt 5,16, 1 Kor 4,9, Ef 3,10, Job 23,1–10, Matt 25,1–12, Dan 12,1–10, Ef 4,11–16

> <p>Minnevers</p>
> Og vi, som uten slør for ansiktet ser Herrens herlighet som i et speil, vi blir alle forvandlet til dette bildet, fra herlighet til herlighet, og dette skjer ved Herrens Ånd (2 Kor 3,18).

Amy Carmichael tok med en gruppe barn til en gammeldags gullsmed i India. Blant de glødende kullbitene lå en buet takstein. Oppå den lå en blanding av salt, tamarindfrukt og mursteinstøv. Inne i denne blandingen var det gull. Etter som ilden fortærte blandingen, ble gullet renere. Gullsmeden tok gullet ut med en tang, og hvis det ikke var rent nok, la han det i ilden med en ny blanding. Men hver gang gullet ble lagt inn, ble temperaturen økt. Gruppen spurte: «Hvordan vet du når gullet er renset?» Han svarte: «Når jeg kan se ansiktet mitt i det.» – Amy Carmichael, _Learning of God_ (Fort Washington, PA, 1989), side 50.

Gud søker å rense oss, foredle oss som gull, forvandle oss til sitt bilde. Det er et forbløffende mål, og det er enda mer forbløffende at en kristen karakter bare utvikles i oss når vi er i livets smeltedigler.

**Ukeoversikt**

Hvilken rolle har lidelsen i renselsesprosessen? Hvordan skal dette forstås i lys av den store konflikten?