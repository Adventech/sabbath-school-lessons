---
title:  Å bære alle våre bekymringer
date:  17/08/2022
---

Noen har en plakett hjemme med teksten: «Hvorfor be når du kan bekymre deg?» Vi ler av det, for vi vet at vi lett bekymrer oss i stedet for å gi Gud våre bekymringer. Når livet blir en eneste stor floke, bør vi gi det til Gud og la ham løse floken. Gud lengter etter å gjøre dette for oss. Men vi klamrer oss ofte til problemene til vi når bristepunktet. Hvorfor venter vi til vi blir fortvilet før vi går til Gud?

`Les 1 Pet 5,7. Peter siterer Sal 55,23. Hva er budskapet? Se også Matt 6,25–33.`

1 Pet 5,7 er et enkelt vers. Det betyr akkurat det som står der. Å kaste betyr bare å kaste, å gi bort, slik at det som gir smerte og bekymringer, ikke lenger har forbindelse til deg. Men byrdene våre kastes ikke hvor som helst. De forsvinner ikke i et tomrom. Vi gir dem til Far i himmelen, som lover å rydde opp. Det er dette Jesus sier i versene i Matteus. Problemet er ikke at det er vanskelig, men at det virker for lett, for godt til å være sant.

Angst har mange årsaker. Det kan være arbeidspress eller uventet kritikk. At vi føler oss uønsket eller uelsket. Bekymringer for helsen eller økonomien. At vi føler vi ikke er gode nok for Gud. At vi ikke tror vi er tilgitt.

En grunn til at vi klynger oss til problemene våre, er at vi tror vi kan løse dem selv. Men Peter ber oss tenke oss om. Når vi ikke trenger å bekymre oss, er det fordi Gud bryr seg. Men bryr Gud seg nok til å gripe inn når skilsmissen nærmer seg eller vi føler oss helt ubrukelige? Bibelen sier at han bryr seg nok til å forvandle enhver situasjon.

`Hva gjør at du bekymrer deg nå? Bekymringene kan være begrunnet og plagsomme, men er de for vanskelige for Herren? Vårt største problem er kanskje at selv om vi tror Gud vet om det og kan fikse det, så tror vi ikke han vil ordne det slik vi vil ha det gjort. Tenk på det siste punktet. Er det sant i ditt tilfelle?`