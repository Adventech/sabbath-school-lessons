---
title:  Å se den usynlige
date:  13/08/2022
---

### Bakgrunnsstoff
Rom 8,28–39, Joh 14,1–14, Ef 1,18–23, Jes 40,27–31

> <p>Minnevers</p>
> I tro forlot han Egypt uten å frykte kongens vrede. Han holdt ut, for det var som om han så den usynlige (Hebr 11,27).

Hebreerbrevets definisjon på tro er utfordrende. Tro defineres som «et pant på det vi håper, et bevis for det vi ikke ser» (Hebr 11,1). Hvordan kan vi være sikre på det vi ikke ser? Likevel er det dette Moses illustrerte: «Han holdt ut, for det var som om han så den usynlige» (Hebr 11,27).

Det er enda mer utfordrende å innse at vi er kalt til å se «den usynlige», ikke bare i gode tider, men spesielt når alt går galt. Da trenger vi tro, en tro som må formes av sannheten om Gud og Guds rike. Sannheten om Fars godhet, kraften i Jesu navn, oppstandelsens kraft og Guds barmhjertighet setter oss i stand til å være sterke når vi er i smeltedigelen og fristes til å tvile på alt.

**Ukeoversikt**

Hvilke sannheter om Gud kan hjelpe oss gjennom selv de verste situasjoner?