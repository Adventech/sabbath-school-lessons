---
title:  Trofast også når vi ikke ser Gud
date:  18/08/2022
---

Det er ubehagelig å tro at ingen bryr seg om hva som skjer med oss. Men å tro at Gud ikke vet eller bryr seg om oss, kan være opprivende.

For judeerne i Babylon så det ut til at Gud hadde glemt dem. De var fortsatt i eksil og følte seg forlatt av Gud på grunn av sin synd. Men Jesaja taler trøst til dem. Han sier om Gud: «Han gjeter sin flokk som en gjeter. Han samler lammene med armen, løfter dem opp i fanget, leder søyene» (Jes 40,11). Men etter så lang tid tenkte de landflyktige: Hvor er du, Herre? Vi ser ikke noe bevis på at du fortsatt er der – eller bryr deg!

`Les Jes 40,27–31. Hvordan beskriver Jesaja Gud? Hvordan svarer denne beskrivelsen av Gud på deres tro på at «min vei er skjult for Herren, min Gud bryr seg ikke om min rett?» (Jes 40,27).`

I Esters bok finner vi en annen gruppe som kan ha tenkt at veien deres var skjult for Gud. Her er Gud ikke nevnt en eneste gang. Men boken er et drama om at Gud grep inn og reddet folket fra en ugjenkallelig lov som ville tilintetgjøre dem. Ikke nok med at den beskriver det som skjedde, den symboliserer en tid i fremtiden da Guds folk igjen vil bli forfulgt og en lov vedtas om at de skal tilintetgjøres (Åp 13,15). Kan du se hvor lett det ville være å tenke at slike forferdelige omstendigheter måtte bevise at Gud har forlatt sitt folk? Men vi skal ikke frykte. Den Gud som reddet sitt folk på den tid, vil redde dem i den siste krisen.

`Vi har lest Jesajas beskrivelse av Gud for de landflyktige. Hvordan vil du beskrive Gud for mennesker som føler at han har forlatt dem og dratt sin vei? Hvordan ville du lære dem å se med troens øye, og ikke stole på det de ser rundt seg med menneskelige øyne?`