---
title:  Misjonsfortelling
date:  19/08/2022
---

#### Kirken under mangotreet

_Karla, Brasil_

Pastoren kom med en utfordring Karla ikke kunne motstå: «I to år har jeg lett etter noen som kan hjelpe oss å plante en menighet på landet. Det er avsides, men hvis ikke vi gjør noe for våre søsken på landet, hvem skal da gjøre det?»

Karla er tannlege og hadde flyttet til Nordvest-Brasil sammen med sin mann. Hun ville hjelpe til med å plante en menighet på landet og satte et skrin i kirka så folk kunne bidra til prosjektet.

Det gikk et år, men alle tomtene hun fant, var dyre. Men så kom hun over en fin tomt midt i en hovedgate, og den kostet bare 35 000 real. Hun hadde ikke pengene, men kom likevel med et bud.

«Enn om vi betaler 5000 real kontant, kan vi så få betale resten i månedlige rater?» spurte hun. «Hvor mange rater?» sa selgeren. «Vi kan bare betale 500 real i måneden,» sa hun. «60 rater! Det er fem år, da er jeg konkurs!» «Men det er for en god sak,» insisterte hun. «Det er til en kirke. Du er med på å bygge et gudshus. Har du noen gang bygd et hus for Gud?» Nei. «Ja, så har du sjansen,» sa hun. Han gikk med på å selge.

Karla trengte nå 5000 real til kontantbeløpet. Hun klarte å samle inn 2700 real før beløpet forfalt. Så husket hun skrinet i kirken. Hun åpnet det, og der lå det akkurat 2300 real. Hun betalte de 5000.

Hver måned betalte Karla, og kom ut av tellingen. Det gikk tre år, og hun ba en modig bønn: «Kjære Gud, kan du ikke hjelpe oss å betale ned gjelden i år så vi kan begynne å tilbe der to år før tiden? Hun begynte å betale for tre, fire eller fem måneder om gangen. Hver gang spurte hun eierens kone hvor mange avdrag som sto igjen. Gjelden skulle være betalt i september det året.

September kom, og pastoren filmet da Karla overrakte det siste avdraget. Karla dro overlykkelig hjem, men så begynte hun å lure på hvor mange avdrag de faktisk hadde betalt. Hun tellet etter og kom til 48. Et helt års gjeld sto igjen. Hun sa det til eieren.

Neste sabbat fikk de en utfordring i sabbatsskolen: Skriv ned noe ganske umulig som dere vil utrette før året er omme. Karla skrev: «Betale resten av avdragene.» Det virket umulig.

Men i oktober klarte hun fem avdrag, i november fire, og i desember de siste tre. Menigheten feiret kjøpet 19. desember. I dag tilber 20 medlemmer hver sabbat i skyggen av mangotreet mens kirken blir bygd.

En del av offeret 13. sabbat går til å bygge fire nye kirker i Brasil. Takk for at du vil gi rundhåndet 24. september.

Du finner bilder på Facebook: bit.ly/fb-mq.