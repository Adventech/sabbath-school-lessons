---
title:  Overraskelser
date:  03/07/2022
---

> <p></p>
> «Mine kjære! Vær ikke forundret over den ildprøven dere må igjennom, som om det hendte dere noe uventet» (1 Pet 4,12).

Smertefulle overraskelser kan komme på mange måter. En bil skjener over veien og mot deg. Et varsel om at du mister jobben. En medisinsk prøve gir deg dårlige nyheter. En du elsket og som du trodde elsket deg, svikter deg. Smerten kan være tung og blir verre av overraskelsesmomentet.

Denne uken skal vi se på noen smertefulle situasjoner eller smeltedigler som ikke burde overraske oss.

La oss begynne i 1 Pet 4,12. Det greske ordet for «forundret» i dette verset betyr å være «fremmed». Peter ber leserne om ikke å tro at store prøvelser ikke forekommer for den kristne. Nei, de er heller noe normalt; vi kan og bør regne med dem.

Ordet som brukes for «ildprøve», kommer av et gresk ord som betyr «en brann». Andre steder er det oversatt med «ovn». Opplevelsen av å lide for vår tro kan derfor ses som en «smelteprosess», prosessen i digelen.

`Les 1 Pet 4,12–19. Hva er Peters budskap?`

Mange av oss overraskes av lidelsen fordi vi ofte har et overforenklet syn på kristenlivet. Vi vet at det er to aktører – Gud, som er god, og Satan, som er ond. Og ofte plasserer vi automatisk alt som føles godt hos Gud, og alt som føles vondt hos Satan. Men livet er ikke så enkelt. Vi kan ikke avgjøre hva som er i Guds boks eller Satans boks ut fra våre følelser. Noen ganger kan det være utfordrende og vanskelig å vandre med Gud. Og det å følge Satan kan se ut til å lønne seg stort. Job, som var rettferdig, men likevel lider, illustrerte dette da han spurte Gud: «Hvorfor får de urettferdige leve, bli gamle og rike?» (Job 21,7).

`Peter siktet til prøvelser som følger av å stå opp for Kristus. Men det finnes også andre grunner til at prøvelser kommer. Hvordan kan 1 Pet 4,12–19 hjelpe deg å forklare en venn hvorfor man ikke skal bli overrasket over de store prøvelsene han eller hun kan møte?`