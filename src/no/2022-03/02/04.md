---
title:  Syndens smeltedigler
date:  05/07/2022
---

> <p></p>
> «Guds vrede åpenbares fra himmelen over all ugudelighet og urett hos mennesker som holder sannheten nede i urett» (Rom 1,18).

Alt vi gjør, har følger. Står du med en is i solsteken, smelter den. Årsak og virkning henger sammen. Og uansett hvor gjerne vi skulle ønske at det ikke var slik, så er det likedan med synd. Den får alltid følger. Det er ikke slik at Gud sitter i himmelen og funderer på hvilke ulykker han kan sende dem som synder. Nei, synden har innebygde følger.

Problemet er at vi ofte tror vi kan overliste Gud og synde uten at det får følger. Det går bare ikke. Paulus viser at synd har følger, ikke bare for evigheten, men også her og nå.

`I Rom 1,21–32 skildrer Paulus hvordan mennesker faller i synd og følgene av disse syndene. Les versene under bønn, og sammenfatt det Paulus sier. Tenk på syndens stadier og følger.`

Paulus sier at disse følgene er «Guds vrede» (Rom 1,18). Hans vrede i avsnittet er bare at vi får høste det vi sår. Gud griper ikke engang alltid inn for de troende og fjerner smerten som følger av våre handlinger. Mange ganger lar han oss oppleve følgene av våre handlinger slik at vi forstår hvor skadelig synden er.

Vi har sett på følgene av å bryte Guds morallover. Men hva med å bryte helselovene? Kroppen er Guds hjem. Hvis vi misbruker kroppen ved å unnlate å spise sunt eller å trene, eller hvis vi alltid arbeider for mye, er det også synd mot Gud. Også dette kan føre til en smeltedigel.

`Hvordan har du høstet de umiddelbare følgene av egne synder? Hva har det lært deg? Hvilke endringer må du gjøre å unngå noe lignende enda en gang?`