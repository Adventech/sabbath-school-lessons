---
title:  Modenhetens smeltedigler
date:  07/07/2022
---

> <p></p>
> «For at jeg ikke skal bli hovmodig på grunn av de høye åpenbaringene, har jeg fått en torn i kroppen, en Satans engel som skal slå meg – for at jeg ikke skal bli hovmodig» (2 Kor 12,7).

Det er stor forskjell på å hogge og beskjære. Vi fjerner planter vi ikke vil ha lenger, vi beskjærer planter som vi vil skal bære mer. Men begge deler krever en skarp kniv. Beskjæring er å kutte vekk deler av planten, og det kan se ut som man ødelegger den. Bruce Wilkinson skriver: «Ber du om Guds store velsignelser og at han skal gjøre deg mer lik sin Sønn? Hvis svaret er ja, så ber du om kniven.» – Bruce Wilkinson, _Secrets of the Vine_ (Sisters, OR, 2001), side 60.

Mange har lurt på hva Paulus mente med en «torn i kroppen» (2 Kor 12,7). Forslagene har vært mange. Men det ser ut til at han hadde problemer med synet (se _The SDA Bible Commentary_, bind 6, side 1107). Utrolig nok trodde Paulus at han hadde «fått» denne tornen.

`Hva tror du han mente med «fått»? Hvem ga ham tornen? Hvordan brukte Gud den til fordel for Paulus?`

Legg merke til at Paulus’ «torn» hadde en bestemt hensikt: «For at jeg ikke skal bli hovmodig» (2 Kor 12,7). Det skyldtes ikke noen synd han hadde begått, men den skulle hindre at han syndet i fremtiden. Paulus innså at han var svak for en synd og at denne «tornen» kunne beskytte ham mot den.

`Les 2 Kor 12,7–10. Hvordan takler Paulus sin «torn»? Tror du hans svakhet ga ham andre åndelige fordeler? Hvordan kan Paulus’ reaksjon hjelpe deg å takle «torner» du måtte få?`

`Hvordan kan Guds tanker om din åndelige utvikling være svært ulik dine egne? Tenk på områder i livet der du trenger å bli mer fruktbar i rettferdighet. Hvilke åndelige egenskaper vil du be Gud om å utvikle i deg med sin «beskjæring»?`