---
title:  Misjonsfortelling
date:  01/07/2022
---

#### Kristus gjenforener et par

_Anabelle, Bolivia_

En søndag flyktet Anabelle fortvilet hjemmefra og streifet om i gatene i Cochabamba i Bolivia. Ekteskapet lå i ruiner, det var bare ufred hjemme, og det gikk ut over de to døtrene. Skilsmisse var visst eneste løsning.

Plutselig kom hun til å tenke på at adventistene hadde et program for åndelig legedom. Hun tilhørte en annen menighet, men der og da bestemte hun seg for å søke hjelp i Adventistkirken.

Pastoren lyttet mens Anabelle fortalte om problemene, og tilbød seg å be for henne og familien. «Bare Jesus kan redde ekteskapet ditt,» sa han. Da de hadde bedt, lovte han å besøke dem.

Neste dag kom han. Mannen og døtrene var der, og de begynte den første familieveiledningen med bønn. «Kjære Gud, skap en forandring i vårt hjem,» ba Anabelle. De åpnet Bibelen og begynte et bibelstudium. Anabelle gråt mye, hun visste hun måtte overgi seg til Gud, men da mannen snakket, skjøt sinnet opp i henne. Det virket umulig.

Under neste besøk ba pastoren dem om å legge fortiden bak seg og være tålmodige. Anabelle ba: «Kjære Gud, skap en forandring i vårt hjem.»

Da det var slutt på familieveiledningene, sa en av døtrene at hun ville bli døpt. Pastoren inviterte familien til sabbatsgudstjenester, og alle kom. Datteren ble medlem av speiderlaget og senere døpt.

Så kom pandemien, og det ble karantene i tre måneder. Under COVID-19 hørte Gud Anabelles bønner, og noe skjedde hjemme, både med henne og mannen. Elleve måneder etter at Anabelle fortvilet flyktet hjemmefra, ble både hun og mannen og den andre datteren døpt.

Gud har gjenreist familien. Anabelle takker Gud for hans kjærlighet og barmhjertighet. «Ingenting er umulig for Gud, sett ham først og gjør hans vilje. Gud er trofast,» sier Anabelle.

En del av offeret 13. sabbat går til en ny kirke i Anabelles hjemby Cochabamba i Bolivia. Takk for at du planlegger et godt offer 24. september så flere familier kan finne åndelig legedom.

Cochabamba ligger i dalen ved foten av Tunari-fjellet og har et mildt klima der de dyrker frukt og grønnsaker. Du finner bilder på Facebook: bit.ly/fb-mq.