---
title:  'Uventet omvei 1: Dalen'
date:  28/06/2022
---

> <p></p>
> «Om jeg enn skulle vandre i dødsskyggens dal, frykter jeg ikke noe ondt. For du er med meg. Din kjepp og din stav, de trøster meg» (Sal 23,4).

Det ville vært fint om rettferdighets stier bare gikk langs de gresskledde breddene av friske bekker. Men det er ikke slik David skildrer vandringen. Også langs disse stiene går dødsskyggens dal, og det er ikke et sted vi ivrer etter å besøke! På visse tider av året er fjellkløftene i Israel utsatt for plutselige oversvømmelser som kan være overveldende. Disse stedene er også trange, med bratte sider som stenger for lyset. Derfor er «dødsskygge» et bilde for «veldig mørk skygge» eller «stort mørke».

`Tenk på de gangene du har vært i «dødsskyggens dal». Hvordan var det? Var du redd selv om du visste at hyrden var der? Hvilke bibelvers var mest dyrebare for deg da, og hvorfor?`

`Hvordan tror du sauene havnet i dalen? Tror du de dro dit på egen hånd, eller ledet hyrden dem dit selv? Begrunn svaret.`

Elisabeth Elliot skriver: «Et lam som er i dødsskyggens dal, kan tenke at det ble villedet. Det var nødvendig å oppleve mørket for å lære ikke å frykte. Hyrden er fortsatt med det.» – Elisabeth Elliot, _Quest for Love_ (Grand Rapids, MI: 1996), side 218.

`Har du noen gang følt at du har blitt «villedet» inn i dalen? Hvordan reagerte du på Gud i denne tiden? Hvorfor tror du hyrden kan være villig til å bli misforstått ved å la oss gå inn i en mørk dal?`