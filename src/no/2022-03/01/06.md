---
title:  Et pålitelig løfte for reisen
date:  30/06/2022
---

> <p></p>
> «Bare godhet og miskunn skal følge meg alle mine dager, og jeg skal bo i Herrens hus gjennom alle tider» (Sal 23,6).

Når vi er i dalen eller omringet av fiender, kan det være fristende å tro vi er alene. Det føles ikke alltid som om Gud har gjort noe særlig. Vi tenker at hvis han hadde hjulpet oss, ville vi ikke ha kommet ut for dette. Men David ser det ikke slik.

`Hvilke to ting sier David at han er sikker på, til tross for prøvelsene? (Se også Ef 1,4; 2 Pet 1,10; Hebr 11,13–15.)`

Noen oversettelser sier at godhet og usvikelig kjærlighet (Guds paktsforpliktelse) vil «følge» meg alle mine dager. Det opprinnelige verbet er likevel mye sterkere, og verset bør leses som at godhet og usvikelig kjærlighet vil «forfølge» meg alle mine dager. (Det er det samme hebraiske verbet som brukes i slike vers som 1 Mos 14,14; Jos 10,19 og 1 Sam 25,29, der ideen om «å forfølge» er tydelig.)

`Hva ser du for deg hvis du forestiller deg at godhet og usvikelig kjærlighet «forfølger» deg? Hva tror du David ville si oss om Gud ved å skildre hans omsorg på denne måten?`

Samme hvor dyp dalen er eller hvor innbitte fiendene er, så kan vi være trygge på Guds godhet og usvikelige kjærlighet, og at han leder helt til reisens slutt. Hvis disse tankene kunne styrke Jesus på Golgata, burde også vi fatte nytt mot.

Men det hender at mennesker vi har omsorg for, er fulle av spørsmål. Som hos David er det sjelden best å ta opp disse bekymringene med teologiske tanker om hva Gud kan gjøre. Som David viser oss i Sal 23,6, er det bedre å vitne om vår personlige overbevisning om hvordan Gud er.

`Hva er det i din eget kjennskap til Gud som kan underbygge at hans godhet og usvikelige kjærlighet forfølger oss? Hvilke bevis kan du tilføye fra Bibelen? Hvordan kan du dele dette med dem som kanskje er usikre på Guds omsorg? Hvordan er korset det største eksemplet på denne «forfølgelsen».`