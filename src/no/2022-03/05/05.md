---
title:  Å overleve gjennom håp
date:  27/07/2022
---

> <p></p>
> «Det var mye mer enn vi kunne bære. Vi så ingen utvei til å berge livet, men regnet oss alt som dødsdømte. For vi skulle ikke stole på oss selv, men på Gud, som oppreiser de døde» (2 Kor 1,8–9).

Som Guds utvalgte apostel hadde Paulus måttet tåle mer enn folk flest. Likevel knuste det ham ikke. Nei, han lovpriste Gud bare mer. Les hans liste over vanskeligheter i 2 Kor 11,23–29. Les deretter 2 Kor 1,3–11.

`I 2 Kor 1,4 sier Paulus at grunnen til at vi har fått Guds trøst, er at «vi skal kunne trøste dem som er i nød, med den trøst vi selv får av Gud». I hvilken grad kan lidelse være et kall til tjeneste? Hvordan kan vi bli mer oppmerksomme på denne muligheten?`

Gud ønsker å bruke oss til å tjene mennesker som har det vondt. Derfor kan han først tillate at vi opplever samme slags smerte. Da kan vi oppmuntre dem, ikke med teori, men fordi vi har opplevd Guds medfølelse og trøst. Dette er et prinsipp fra Jesu liv (se Hebr 4,15).

Paulus beskriver ikke strabasene for at vi skal synes synd på ham. Han vil vi skal vite at selv når vi er langt nede, kan Far likevel gripe inn med medfølelse og trøst. Det kan stå om livet, vi kan til og med bli drept, men frykt ikke, Gud lærer oss å stole på ham. Vi kan stole på ham, for vår Gud «oppreiser de døde» (2 Kor 1,9).

Med blikket fast festet på forkynnelsen av evangeliet vet Paulus at Gud også vil redde ham i fremtiden. Han står klippefast av tre grunner som han nevner i 2 Kor 1,10–11. Først: Guds merittliste: «Han reddet oss fra den visse død, og han skal gjøre det igjen» (2 Kor 1,10). For det andre: Paulus har besluttet å sette sin lit til Gud: «Til ham har vi satt vårt håp, og han skal redde oss på ny» (2 Kor 1,10). For det tredje: de troendes forbønn: «Også dere må hjelpe til ved å be for oss» (2 Kor 1,11).

`Hva kan Paulus lære deg så du ikke henfaller til selvmedlidenhet i dine kamper?`