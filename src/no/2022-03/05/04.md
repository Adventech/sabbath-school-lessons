---
title:  Å overleve gjennom tilbedelse
date:  26/07/2022
---

`Les Job 1,6–2,10. Hva skyldtes Jobs lidelse?`

Dette er forbløffende. Englene kommer til møte med Gud, og Satan kommer også. Gud spør Satan hvor han har vært, og Satan svarer at han har «streifet omkring på jorden» (Job 1,7). Da sier Gud: «Så la du vel merke til min tjener Job?» (Job 1,8). Spørsmålet i seg selv er ikke så spesielt; det spesielle er hvem som stiller det. Det er ikke Satan som velger ut Job som et emne for granskning; det er Gud. Han vet nøyaktig hva som kommer til å skje og gjør Satan oppmerksom på Job. Nede på jorden har Job ingen anelse om hvor varm digelen hans er i ferd med å bli. Og selv om det er Satan og ikke Gud som forårsaker Jobs lidelse, er det også klart at det er Gud som lar Satan få ødelegge Jobs eiendom, barn og hans helse. Hvis Gud gir tillatelse til at Job skal lide, hvilken forskjell gjør det om det er Gud eller Satan som påfører ham lidelsen? Hvordan kan Gud være rettferdig og hellig når han aktivt lar Satan påføre Job slik smerte? Er dette et spesielt tilfelle, eller er det typisk for den måten Gud fortsatt behandler oss på?

`Hvordan reagerer Job på prøvelsene i Job 1,20–21?`

Vi kan reagere på slike lidelser på to måter. Vi kan bli bitre og sinte, vende ryggen til en Gud vi tror er grusom eller ikke eksisterer, eller vi kan klynge oss tettere til ham. Job takler katastrofen ved å bli i Guds nærhet og tilbe ham.

I Job 1,20–21 ser vi tre sider ved tilbedelsen som kan hjelpe når fortvilelsen rammer. For det første aksepterer Job sin hjelpeløshet og erkjenner at han ikke kan forlange noe: «Naken kom jeg fra mors liv. Naken vender jeg tilbake» (Job 1,21). For det andre innser Job at Gud likevel har full kontroll: «Herren ga, Herren tok» (Job 1,21). For det tredje stadfester Job sin tro på Guds rettferdighet: «Velsignet være Herrens navn!» (Job 1,21).

`Opplever du en prøvelse? Følg de trinnene som Job benyttet. Hvordan kan de hjelpe deg også?`