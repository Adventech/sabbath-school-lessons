---
title:  Til ettertanke
date:  29/07/2022
---

Les «Lydighet – et tegn på tro» i _Alfa og Omega_, bind 1, side 126–137; «Praise Ye the Lord,» side 315–319 i _Testimonies for the Church_, vol. 5.

«Gud har alltid prøvd sine barn i trengselens smelteovn. Det er i ovnens hete at slagget blir skilt fra det ekte gull i den kristnes karakter. Jesus overvåker prøven. Han vet hva som trengs for å rense det dyrebare metallet så det kan gjenspeile glansen av hans kjærlighet. Det er gjennom harde prøver Gud oppdrar sine tjenere. Han ser at noen har bestemte evner som kan brukes til fremme av hans verk. Slike personer setter han på prøve. I sitt forsyn fører han dem inn i situasjoner som setter karakteren på prøve ... Han viser dem hvilke svakheter de har, og lærer dem å sette sin lit til ham. ... Slik oppnår han sin hensikt. De blir undervist, opplært og oppdratt, og blir beredt til å oppfylle den store hensikt som de er utrustet til.» – _Alfa og Omega_, bind 1, side 110–111.

«Hvis vi i Guds forsyn er kalt til å tåle prøvelser, så la oss ta imot korset, drikke det bitre begeret og huske at det er en Fars hånd som holder det mot våre lepper. La oss stole på ham, ikke bare i dagslyset, men også i mørket. Kan vi ikke tro at han vil gi oss alt som er til vårt beste? ... Hvordan kan vi nekte å løfte hjerte og røst i takknemlig lovprisning også i prøvelsens natt når vi husker den kjærligheten vi blir vist på Golgata kors?» – _Testimonies for the Church_, bind 5, side 316.

**Spørsmål til drøftelse**

`La noen fortelle om sin trosprøve som, om ikke fullt så intens som den Abraham opplevde, likevel var vanskelig nok. Hva kan dere lære av denne erfaringen og dens suksess eller nederlag?`

`Gjennomgå det siste døgnet av Kristi liv før korsfestelsen. Hvilke ytterligheter opplevde han? Hvordan holdt han ut? Hvilke prinsipper kan vi lære av hans eksempel og anvende når vi står midt i vår egen smeltedigel?`

`Snakk om tanken om at vi med vår egen lidelse kan tjene andre som lider. Dette er kanskje sant, men hvilke problemer kan denne tanken reise?`

`Ellen White skrev: «La oss stole på ham, ikke bare i dagslyset, men også i mørket.» Det er lettere sagt enn gjort. Hvordan kan vi hjelpe hverandre å utvikle den slags tro som vil sette oss i stand til å gjøre nettopp det? Hvorfor er det viktig å stole på Gud i dårlige tider?`