---
title:  Ekstrem hete
date:  28/07/2022
---

Hittil har vi sett på mange eksempler på digler som Gud bruker for å gjøre oss renere og mer lik Kristus. Men noen mennesker ser nok disse eksemplene og konkluderer at Gud er hard og krevende. Noen sier kanskje: «Vi vet at Gud vil oss noe godt, men disse eksemplene viser ikke mye omsorg og kjærlighet. Gud minner mer om en bølle. Hans hensikter gir oss store problemer, og vi kan ikke gjøre noe fra eller til.» Det er sant at vi bare forstår litt av hvorfor ting skjer her i vår syndige verden. I himmelen vil vi forstå mye mer (1 Kor 4,5; 1 Kor 13,12), men her må vi leve med troen på at Gud er til stede og bryr seg om oss, selv om det ikke alltid føles videre godt. Jesaja beskriver denne spenningen.

Les Jes 43,1–7. Guds folk skal gå gjennom vann og ild. Dette er bilder på store farer, men kanskje antyder de kryssingen av Rødehavet og Jordan. Begge var fæle opplevelser, men de var likevel veien til et nytt liv. Man skulle tro at Gud ville si at han ville beskytte sitt folk mot disse farene, at han vil føre dem på en enklere vei. Men som hyrden i Sal 23 sier han heller at Guds folk ikke behøver å bli overveldet når vanskelige tider kommer, for han er med dem.

`Se tilbake på Jes 43,1–7. Skriv ned de måtene Gud forsikrer sitt folk om trøst i tider med vann og ild. Hvilket bilde av Gud tegner seg? Hvilke løfter kan du gjøre krav på?`

Vi kan oppsummere det vi har lært om Guds smeltedigler på tre måter. For det første skal ikke Guds ekstreme hete ødelegge oss, men vår synd. For det andre skal ikke Guds ekstreme hete gjøre oss ulykkelige, men rene, slik vi ble skapt til å være. For det tredje er Guds omsorg for oss gjennom alle ting konstant og varm – han vil ikke etterlate oss alene, uansett hva som skjer.

`Hva lærer disse versene deg om Guds sinn og hans handlinger? Sal 103,13–14; Matt 28,20; 1 Kor 10,13; 1 Pet 1,7. Hvordan har du opplevd virkeligheten i disse versene i ditt liv?`