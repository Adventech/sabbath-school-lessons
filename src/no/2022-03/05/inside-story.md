---
title:  Misjonsfortelling
date:  29/07/2022
---

#### Vakker klippe

_Jaqueliny, Brasil_

Ved en buktende elv midt i Brasil ligger byen Itapaci, som betyr «vakker klippe». Navnet er velvalgt. Området er kjent for rike mineralforekomster og gull. Man kunne godt kalle byen «Brasils vakre klippe».

Men alt var ikke vakkert, syntes Jaqueliny. Personlige problemer tårnet seg opp, og hvor skulle hun få hjelp? Det var da venninnen Maria Rita ba henne med til en kvinnegruppe i adventistkirken.

Jaqueliny trivdes i gruppen, og snart var hun med på alle møtene, fire dager i uken. Hun begynte også å ha samtaler med Maria Rita om Gud. De snakket om sabbaten og de dødes tilstand, og Jaqueliny ville gjerne lære mer, så hun begynte å lese i Bibelen på egen hånd.

Da Maria Rita tilbød seg å studere Bibelen sammen med henne, takket hun ja. Det fascinerte henne at Gud skisserte prinsipper for god helse i Bibelen. Hun hadde studert ernæring, og da hun så at Adventistkirken la så stor vekt på kosthold og et sunt liv, skjønte hun at Gud ledet henne til menigheten.

Bibelstudiene var ikke alltid så enkle. Iblant var hun ikke klar til å godta ny sannhet, men det vokste en lengsel i henne etter å overgi seg helt til Jesus.

Hun fullførte studiene med Maria Rita, og de begynte et nytt studium i Åpenbaringen, hvor det er beskrevet et sted som var vakrere enn Itapaci, «Brasils vakre klippe». Hun leste om det nye Jerusalem som skal komme ned fra himmelen, der grunnvollene er pyntet med alle slags dyrebare steiner, så som jaspis, safir og kalsedon (Åp 21,19). Hun leste at byen var «av rent gull, lik det klareste glass», og gatene var «av rent gull, gjennomsiktig som glass» (Åp 21,18; Åp 21,21). Hun leste Jesu løfte om «en hvit stein, og på steinen er det skrevet et nytt navn som ingen kjenner uten den som får det» (Åp 2,17).

I dag er Jaqueliny et skinnende vitne i byen sin. Hun ber at Gud vil bruke henne til å forberede mannen, datteren og mange andre til å møte Jesus og bli med til det nye Jerusalem, «universets vakre klippe».

«Jeg takker Gud for alt jeg er og har, for at han elsker meg så høyt, enda jeg ikke fortjener det. Jeg ønsker å vokse i Kristus og føre mange til ham,» sier hun.

Takk for at du planlegger et rundhåndet offer 24. september slik at det kan bygges fire nye kirker i Brasil så andre som Jaqueliny kan komme til møtene og få lære mer om Jesus og hans snare komme.

Du finner bilder på Facebook: bit.ly/fb-mq.