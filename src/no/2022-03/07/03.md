---
title:  Hvem vår far er
date:  08/08/2022
---

Oswald Chambers skriver: «Har du spurt Gud hva han vil gjøre? Han vil aldri fortelle deg det. Gud forteller deg ikke hva han vil gjøre, han åpenbarer for deg hvem han er.» – _My Utmost for His Highest_ (Uhrichsville, OH: Barbour & Company, Inc., 1963), 2. januar.

`Hva tror du Chambers mener?`

Jobs bok innledes med en stor personlig tragedie. Job mister alt, bortsett fra livet og sin kone, og hun vil at han skal spotte Gud og dø (Job 2,9). Det som følger, er en samtale der vennene hans prøver å finne ut hvorfor alt har skjedd. Imens forholder Gud seg taus.

Så dukker plutselig Gud opp og sier: «Hvem er dette som formørker min plan med uforstandige ord?» (Job 38,2). Uten opphold stiller Gud Job cirka 60 spørsmål som kan ta pusten fra en. Les Job 38 og 39.

Etter det siste spørsmålet svarer Job: «Jeg er så liten, hva kunne jeg svare deg? Jeg legger hånden over munnen. En gang har jeg talt og tar ikke mer til orde, to ganger, men nå sier jeg ikke mer» (Job 39,37–38). Men Gud er ikke ferdig. Han begynner på nytt og stiller enda et sett «store» spørsmål.

`Les Jobs siste svar i Job 42,1–6. Hva prøvde Gud å fortelle ham, og hvilken virkning hadde det?`

Gud svarer ikke på vennenes «hvorfor-spørsmål». Men han tegner et bilde av sin storhet slik den åpenbares i skaperverket. Nå behøver Job ingen svar. Behovet for forklaringer overskygges av et overveldende bilde av Guds storhet.

Her har vi et fascinerende paradoks. Håp og oppmuntring kan bli vakt av erkjennelsen av at vi vet så lite. Instinktivt prøver vi å finne trøst ved å vite alt, og derfor blir vi motløse når vi ikke klarer det. Men noen ganger viser Gud oss vår uvitenhet, så vi kan forstå at vi bare kan finne håp i én som er mye større enn oss.

`Skjer det ting nå som du ikke kan fatte? Tenk på Guds karakter. Hvordan kan det gi deg det håpet du trenger for å holde ut det uforståelige?`