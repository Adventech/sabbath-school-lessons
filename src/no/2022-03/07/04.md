---
title:  Fars nærvær
date:  09/08/2022
---

> <p></p>
> «For jeg er Herren din Gud som har grepet din høyre hånd og sier til deg: ‘Vær ikke redd! Jeg hjelper deg’» (Jes 41,13).

Noen har sagt: «Hvem har flyttet seg hvis Gud virker langt borte?» Når problemene kommer, går vi ut fra at Gud har forlatt oss. Men han har ikke gått noe sted.

Da jødene var i eksil, virket Gud langt borte. Men gjennom Jesaja forsikrer Gud dem om fremtidig utfrielse. Det skulle gå lang tid før de kunne komme tilbake til Jerusalem, men Gud ville at hans folk skulle vite at han ikke hadde forlatt dem og at det var all grunn til håp.

`Les Jes 41,8–14. Hvilke grunner til håp kan vi ha når vi venter på utfrielsen? Hvordan hjelper dette løftet oss mens vi venter på at vårt jordiske eksil skal ta slutt?`

Et av de sterkeste bildene i disse versene finner vi i Jes 41,13. Den Allmektige sier at hans folk ikke behøver å frykte, for han er den som «har grepet din høyre hånd». Det er én ting å forestille seg at Gud styrer det som skjer på jorden fra en stor trone mange lysår herfra. Men det er et helt annet å innse at han er nær nok til å holde sitt folk i hånden.

Når vi har det travelt, er det iblant vanskelig å huske at Gud er så nær. Men når vi husker at han er Immanuel, «Gud med oss», gjør det en stor forskjell. Når Guds nærvær er med oss, er også hans hensikter, løfter og forvandlende kraft det.

`Gjør et eksperiment de neste dagene. Prøv å minne deg om at universets Gud er nær nok til å holde deg i hånden og lover deg hjelp. Følg med på hvordan dette forandrer måten du lever på. Vær forberedt på å snakke om opplevelsen på sabbaten.`