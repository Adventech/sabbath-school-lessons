---
title:  Det store bildet
date:  07/08/2022
---

Når vi har det vondt, er det lett å tenke at det som hender oss, er det eneste som har noen betydning. Men bildet er større enn bare «meg» (se Åp 12,7; Rom 8,22).

`Les Hab 1,1–4. Hva sto Habakkuk overfor?`

Man kunne tro at Gud ville si for eksempel: «Det er da forferdelig, Habakkuk; la meg komme og hjelpe deg med en gang.» Men Gud sier det motsatte. Han sier det skal bli verre. Les Hab 1,5–11.

Israel var ført i fangenskap av assyrerne, men Gud lover noe verre: Nå vil babylonerne føre bort folket i Juda. Habakkuk roper ut igjen, og venter på hva Gud vil si.

`Hvordan gir Guds innledning om den lovede ødeleggelsen av Babylon håp? (Hab 2,2–3).`

Hab 2 er Guds løfte om babylonernes ødeleggelse. Hebr 10,37 siterer Hab 2,3 og antyder en fremtidig messiansk bruk av løftet. Like sikkert som løftet om ødeleggelsen av Babylon har vi vissheten om ødeleggelsen av «Babylon den store» (Åp 18,2).

Habakkuk var fanget mellom ondskapen som omga ham og Guds løfte om at noe verre skulle komme. Og det er her vi befinner oss i frelseshistorien. Vi er omgitt av stor ondskap, men Bibelen sier at vi har mye verre i vente. For Habakkuk ble nøkkelen til å overleve at han fikk se hele bildet. Derfor kan han be en utrolig lovprisningsbønn takket være det Gud vil gjøre i fremtiden (Hab 3).

`Les Hab 3,16–19. Hva sier Habakkuk er hans grunner til håp? Hvilket håp har Guds folk mens vi venter på at de siste profetiske scenene skal utfolde seg? Hvordan kan dette håpet bli ditt?`