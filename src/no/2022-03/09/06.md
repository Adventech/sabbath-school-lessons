---
title:  Et seiersvåpen
date:  25/08/2022
---

Les 2 Krøn 20,1–30. Som Josjafat oppdaget, er lovprisning et mektig våpen. Etter meldingen om at en «stor styrke» var på vei mot ham, grep ikke Josjafat straks til våpenmakt, men «vendte seg til Herren for å søke råd hos ham» (2 Krøn 20,3). Da folket i Juda kom til Jerusalem for å faste, innrømmet Josjafat hvordan det lå an og sa at «vi står maktesløse overfor denne store styrken som kommer mot oss. Vi vet ikke hva vi skal gjøre; men våre øyne er vendt mot deg» (2 Krøn 20,12).

`Hvordan reagerer du når du ser en «stor styrke» nærme seg? Hva kan Josjafats svar lære deg om å håndtere overveldende motstand? (2 Krøn 20,3–12).`

Da Herrens Ånd kom over Jahasiel, kunngjorde han: «Men det er ikke dere som skal kjempe denne gangen. Dere skal bare stille dere opp og bli stående, så skal dere se hvordan Herren frelser dere, Juda og Jerusalem. Vær ikke redde og mist ikke motet! Dra ut mot dem i morgen! Herren skal være med dere» (2 Krøn 20,17). Deretter tilba de Gud og lovsang ham «med høy og kraftig stemme» (2 Krøn 20,19). Selv om Gud ville kjempe for dem, skulle de likevel dra ut og møte fienden.

Men dette var ingen vanlig marsj til krig. Josjafat satte opp et kor som skulle lovsynge Herren mens de marsjerte ut. «Så snart de stemte i med jubelrop og lovsang, lot Herren ammonittene, moabittene og folket fra Se’ir-fjellene, de som rykket fram mot judeerne, falle i bakhold. Slik ble de slått» (2 Krøn 20,22). Ifølge forfatteren grep Gud inn i samme øyeblikk som de viste sin tro på hans løfte og begynte å «lovprise Herren i hellig prakt» (2 Krøn 20,21).

`Les 2 Krøn 20,1–30 igjen. Hvilke åndelige prinsipper kan du bruke på din vandring med Gud, spesielt i tider med prøvelser og påkjenninger?`