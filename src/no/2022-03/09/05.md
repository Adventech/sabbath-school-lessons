---
title:  Et vitnesbyrd som overbeviser
date:  24/08/2022
---

I Apostlenes gjerninger leser vi at lovprisning hadde en forbløffende virkning på dem som hørte den. Les Apg 16,16–34. Etter å ha blitt avkledd og slått, ble Paulus og Silas kastet i fengsel. Ingen salvet deres forslåtte rygger. I stor fysisk smerte og med føttene i blokken ble de plassert i mørket innerst i fangehullet. Men Paulus og Silas begynte å be og synge mens de andre fangene hørte på.

Etter jordskjelvet og etter at fangevokteren hadde oppdaget at verken Paulus eller Silas eller noen av de andre fangene hadde rømt, falt han «skjelvende ned for Paulus og Silas. Så førte han dem utenfor og sa: ‘Hva skal jeg gjøre, gode herrer, for å bli frelst?’» (Apg 16,29–30).

`Hvorfor fikk hendelsen fangevokteren til å tenke på sitt eget behov for frelse? Hvilken betydning tror du bønnene og sangene hadde for at fangene ikke rømte, og for at denne mannen og hans familie ble omvendt?`

Det er fantastisk at vår lovprisning kan forvandle livet for dem rundt oss for evig og alltid. Tror du noen ville ha blitt reddet den natten hvis Paulus og Silas hadde sittet i mørket og sutret?

Vi vet ikke hva som skjedde med fangevokteren og familien hans senere, men tenk deg at de leser ordene som Paulus senere skrev fra et annet fengsel i Roma: «For Kristi skyld fikk dere den nåde ikke bare å tro på ham, men også å lide for ham. Dere står i den samme kampen som dere før har sett meg kjempe, og nå hører dere at jeg fremdeles står i den» (Fil 1,29–30). Hvis de leste dette og tenkte over hvordan Paulus’ lidelse hadde gitt dem oppmuntring, har det sikkert fylt deres hjerte med glede og en ny utfordring om å være trofaste, uansett hva det kostet.

`Hvem tror du kan bli påvirket for Gud av en lovsang som kommer fra ditt hjerte? Vær mer åpen og overstrømmende i din lovprisning av Gud når du er sammen med andre. Du vet ikke hva det kan få for følger.`