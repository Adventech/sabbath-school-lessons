---
title:  Rammeverk for lovprisning
date:  21/08/2022
---

Forfatteren Fjodor Dostojevskij var dømt til døden, men fikk dommen omstøtt i siste øyeblikk. Han satt i stedet mange år i fengsel. Han skrev dette om fengselstiden: «Tro til siste slutt, selv om alle går seg vill og du er den eneste trofaste; kom med ditt offer også da og pris Gud i din ensomhet.»

Vi har allerede sett at Paulus utholdt utrolig motstand og forfølgelse. Men nå sitter han i et fengsel i Roma. Og likevel er han ikke deprimert; nei, han skriver for å oppmuntre de troende i Filippi!

`Les Fil 4,4–7. Hvordan tror du Paulus kunne skrive slik mens han satt fengslet? Hva er nøkkelen til Guds fred?`

Én ting er å glede seg når alt går godt. Men Paulus ber oss alltid glede oss. Det høres kanskje rart ut. Hvis vi tar det han skriver bokstavelig, har det to konsekvenser. For det første: Hvis vi alltid skal glede oss, må det bety at vi skal glede oss når vi ikke ser grunnlag for glede. For det andre: Hvis vi alltid skal glede oss, må det bety at vi må lære å glede oss når vi ikke har lyst til det.

Paulus kaller oss til å prise Gud skjønt det ofte kan virke unaturlig. Det kan også virke urimelig. Men vi skal se at det er nettopp fordi det til tider fremstår som urimelig at vi blir kalt til å være glade. Lovprisning er med andre ord en troshandling. Akkurat som tro ikke bygger på våre omstendigheter, men på sannheten om Gud, så er lovprisning ikke noe vi gjør fordi vi har det fint, men fordi vi vet hvem Gud er og hva han har lovet oss. Og det er slik tro som begynner å forme våre tanker, følelser og omstendigheter.

`Hvilken sannhet om Gud peker Paulus på i dagens skriftsted – en sannhet som gjør at han kan være glad også i fengselet? Skriv ned en kort liste over det du vet er sannheten om Gud. Gjennomgå listen og takk Gud for hver ting. Hvordan påvirker det ditt syn på dine omstendigheter?`