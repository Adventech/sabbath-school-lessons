---
title:  En disiplinert vilje
date:  02/08/2022
---

En av de største fiendene vår vilje har, er våre følelser. I vår kultur bombarderes vi med bilder og musikk som appellerer direkte til sansene våre og utløser følelser – sinne, frykt eller begjær – uten at vi er klar over det. Hvor ofte tenker vi ikke: «Hva har jeg lyst på til kveldsmat?» «Hva har jeg lyst til å gjøre i dag?» «Har jeg det fint med å kjøpe dette?» Da har følelsene blitt flettet sammen med beslutningsprosessene. Følelser er ikke bare dårlige, men iblant er det liten sammenheng mellom det jeg føler for og hva som er rett eller best. Følelsene kan lyve for oss: «Hjertet er mer svikefullt enn noe annet» (Jer 17,9), Vi kan få et falskt bilde av virkeligheten, slik at vi treffer dårlige valg og skaper vår egen smeltedigel.

`Hvilke bibelske eksempler vet du om der folk tok valg ut fra følelser i stedet for ut fra Guds ord? Hva ble resultatet? Se f.eks. 1 Mos 3,6; 2 Sam 11,2–4; Gal 2,11–12.`

`Les 1 Pet 1,13. Hva er Peter bekymret for, og hva vil han leserne skal gjøre?`

Peter skjønte at sinnet er det roret som kontrollerer kroppen. Tar man bort sinnets kontroll, styres vi av følelser som måtte dukke opp på vår vei.

Tenk deg at du går langs en smal sti til Hyrdens hjem. Underveis stikker mange stier av i ulike retninger. Noen går til steder vi ikke ønsker å besøke. Andre ser fristende ut: de appellerer til våre følelser og lengsler. Men går vi på dem, kommer vi bort fra den rette veien og kan få problemer med å komme oss tilbake.

`Hvilke store beslutninger står du overfor? Vær ærlig og spør deg selv: «Hvordan kan jeg vite om jeg tar mine valg ut fra følelser og begjær i stedet for Guds ord?»`