---
title:  I hans kraft
date:  30/07/2022
---

### Bakgrunnsstoff
Joh 16,5–15, Kol 1,28–29, 1 Pet 1,13, Matt 5,29, 1 Mos 32

> <p>Minnevers</p>
> For å nå dette målet arbeider og kjemper jeg i hans kraft, den som virker i meg med styrke (Kol 1,29).

En mann og en kvinne satt sammen på et talkshow. Begge hadde opplevd at et barn ble drept. Kvinnens sønn ble drept 20 år tidligere, og hun var fremdeles like sint og bitter. Mannens datter ble drept av terrorister noen år tidligere. Han snakket om å tilgi drapsmennene og om hvordan Gud hadde forvandlet hans tap. Enda så forferdelig smerten var, ble denne mannen et bilde på hvordan Gud kan bringe helbredelse til de mørkeste øyeblikkene i vårt liv.

Hvordan kan to mennesker reagere så forskjellig? Hvordan skjer åndelig forandring i en troendes liv og gjør det mulig for den enkelte å modnes i livets smeltedigler i stedet for å bli fullstendig overveldet av dem?

**Ukeoversikt**

Hvilken rolle spiller viljen i kampen mot selvet og synden? Hvordan kan vi unngå å la følelsene styre de beslutningene vi tar? Hvorfor må vi holde ut og ikke gi opp når vi er i smeltedigelen?