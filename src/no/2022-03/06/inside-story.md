---
title:  Misjonsfortelling
date:  05/08/2022
---

#### Bønn om kirke

_Simone, Brasil_

Sent en kveld var Simone innom badet på sykehuset et sted i Sør-Brasil der hun arbeidet som sykepleier. TVen sto på, og en eldre mann snakket. Han fortalte om helse, og Simone ville høre mer. Programmet var laget av Novo Tempo, den brasilianske versjonen av Hope Channel.

Fra da av så Simone jevnlig på Novo Tempo. Hun likte programmene og ble interessert i Adventistkirken. Simone tok stadig korttidsvikariater, men hadde bedt Gud om fast jobb en stund så hun kunne kjøpe et sted å bo og gi de to døtrene sine økonomisk trygghet.

Mens hun ba, fikk hun en kontrakt om å arbeide i en by 1500 km lenger nord. Hun bestemte seg for å lete etter en adventistkirke i den nye byen. Men det var ingen.

Nå endret hun sine bønner. I stedet for å be om fast jobb, ba hun om at Gud ville åpne en adventistkirke der hun bodde. «Kjære Gud, åpne en adventistkirke her.»

Kort tid senere fikk hun igjen kontrakt på arbeid i en ny by. Denne gangen behøvde de ikke å flytte så langt. Byen Uruita lå bare 25 minutter unna. Hun håpet å finne en adventistkirke, men heller ikke her var det noen. Så hun fortsatte å be.

En dag hun var på vei hjem fra jobb, kom hun forbi bykjernen og så et skilt utenfor en bygning: «Novo Tempo». Simone trodde ikke sine egne øyne. En helt ny adventistkirke hadde åpnet i byen. Hun var bønnhørt!

Simone gikk rett inn i kirken og presenterte seg for de to pastorene, Luis og Israel. «Jeg har bedt om en adventistkirke så lenge!» utbrøt hun.

Pastorene var glade for å se henne og at hun hadde funnet adventistkirken gjennom Novo Tempo. I dag tar Simone bibelstudier og venter på å bli døpt. Men hun er allerede et skinnende vitne. Hun benytter enhver anledning til å be med seg folk til kirken som Gud åpnet som svar på hennes bønner.

«Gud oppfylte min drøm om en adventistkirke her i byen,» sier hun. «Nå ønsker jeg bare at han skal hjelpe oss, så hans verk kan vokse her og mange kan oppdage hans kjærlighet.»

Takk for at du planlegger et godt offer 24. september. Det vil bidra til at det kan åpnes fire nye kirker i Brasil, slik at flere som Simone kan finne en adventistkirke i byen sin.

Du finner bilder på Facebook: bit.ly/fb-mq.