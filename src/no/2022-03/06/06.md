---
title:  Behovet for utholdenhet
date:  04/08/2022
---

`Les om da Jakob kjempet med Gud (1 Mos 32). Hva sier dette om utholdenhet, også når vi er motløse? (Husk hele sammenhengen før du svarer.)`

Vi kan vite hva som er rett og bruke viljen til å gjøre det som er rett, men er vi under press, kan det være vanskelig å holde fast ved Gud og hans løfter. For vi er svake og redde. Derfor er utholdenhet viktig: evnen til å fortsette selv om en har lyst til å gi opp.

Et av Bibelens eksempler på utholdenhet er Jakob. Mange år tidligere hadde han lurt broren og faren til å gi ham førstefødselsretten (1 Mos 27), og siden hadde han vært på flukt fra Esau, som ville drepe ham. Han hadde fått store løfter om Guds veiledning og velsignelse i drømmen om en stige som nådde himmelen (1 Mos 28), men likevel var han redd. Jakob hadde et desperat behov for Guds forsikring om at han var akseptert og at de gamle løftene fortsatt gjaldt. Mens han kjempet mot en som faktisk var Jesus, fikk han hoften ut av ledd. Fra da av var det ikke mulig å kjempe, for smertene ville ha vært uutholdelige. Det må ha vært et hårfint skifte fra å kjempe til å henge på. Jakob klynger seg til Jesus med uutholdelige smerter til han får forsikringen om at han er velsignet. Så sier Jesus: «Slipp meg, for morgenen gryr!» (1 Mos 32,26).

Jakob ble velsignet fordi han holdt ut i smerten. Slik er det også med oss. Gud kan også røre vår «hofte» og så be oss klynge oss til ham gjennom smerten. Ja, Gud lot følgene av smerten bli ved; Jakob haltet fremdeles da han møtte broren. Ytre sett var det en svakhet, men for Jakob var det et tegn på hans styrke.

`Hvilke praktiske valg kan du ta (omgangsvenner, livsstil, lesestoff, helsevaner, åndelig liv) som vil hjelpe deg å holde ut med Herren i motløshet og fristelser?`