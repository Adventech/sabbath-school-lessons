---
title:  Kombinasjonen Gud og menneske
date:  01/08/2022
---

Hva er det største du noensinne har gjort? Sjansene er gode for at det du oppnådde, ikke skjedde bare ved at du rullet ut av sengen en morgen. Hvis vi vil oppnå noe verdifullt her i verden, koster det tid og krefter. Slik er det også med vårt disippelskap.

`Les Kol 1,28–29. Selv om Paulus sier at Gud virker i ham, viser han at menneskelig innsats også er involvert. Hvordan? Se også 5 Mos 4,4; Luk 13,24; 1 Kor 9,25; Hebr 12,4.`

I Kol 1,29 får vi et innblikk i Paulus’ syn på sitt forhold til Gud i dette arbeidet. Han sier at han kjemper – men i Guds kraft.

Ordet for «arbeider» betyr å «bli trett», å «arbeide til en blir utmattet.» Dette ordet ble brukt om idrettsutøvere som trente. Ordet for «kjemper», som kommer etterpå, kan på noen språk bety «å pine». Så vi har et ordbilde av en idrettsutøver som anstrenger seg til det ytterste for å vinne. Men så gjør Paulus en vri på tanken, for han anstrenger seg ikke med alt han har, men med alt som Gud gir ham. Dermed sitter vi igjen med en enkel konklusjon om Paulus’ tjeneste – at det var en tjeneste utført med stor personlig innsats og disiplin, men i Guds kraft. Dette er likedan når vi utvikler Kristi karakter.

Dette er viktig, for vi lever i en verden der vi vil ha stadig mer for stadig mindre innsats. Tanken har også sneket seg inn hos de kristne. Noen evangelister lover at hvis du bare tror, vil Den hellige ånd komme over deg med utrolig overnaturlig kraft og utføre store mirakler. Men dette kan være en farlig halvsannhet, for det kan få folk til å tro at vi bare behøver å vente på at Guds kraft skal komme mens vi sitter med hendene i fanget!

`Hva er din erfaring med den typen kamp Paulus omtalte? Hvilke ting har Gud lagt deg på hjertet som du sliter med? Hvordan kan du lære å overgi deg til Guds vilje?`