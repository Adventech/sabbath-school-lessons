---
title:  Sannhetens ånd
date:  31/07/2022
---

Har du noen gang bedt: «Kjære Gud, gjør meg god!» Og sett lite forbedring? Hvordan kan vi be om at Guds forvandlende kraft skal virke i oss, og likevel ser vårt liv ut til å forbli ved det samme? Vi vet at Gud har ubegrensede ressurser han tilbyr oss. Vi ønsker virkelig å dra nytte av alt, og likevel ser det ikke ut til at vårt liv endrer seg i tråd med det Gud tilbyr.

Hvorfor? En grunn er skremmende enkel: Ånden har ubegrenset kraft til å forvandle oss, men våre valg kan sette grenser for hva Gud kan utrette.

`Les Joh 16,5–15. I dette avsnittet kaller Jesus Den hellige ånd «sannhetens Ånd» (Joh 16,13). Hva tyder dette på at Den hellige ånd gjør for oss?`

Selv om Den hellige ånd kan vise oss sannheten om vår syndighet, kan han ikke få oss til å omvende oss. Han kan også vise oss den største sannheten om Gud, men han kan ikke tvinge oss til å tro eller adlyde den. Hvis Gud brukte selv den minste tvang, ville vi miste vår frie vilje, og Satan ville anklage Gud for å manipulere vårt sinn, og dermed kunne han anklage Gud for å drive med juks i den store konflikten. Da konflikten brøt ut i himmelen, tvang ikke Far Satan eller noen av englene til å tro at han var god og rettferdig, og han tvang heller ikke englene til å omvende seg. Og i Edens hage, der så mye sto på spill, sa Gud klart fra om treet midt i hagen, men han hindret ikke Eva og Adam i å bruke sin frie vilje til å være ulydig. Gud handler ikke annerledes med oss. Så Ånden legger frem sannheten om Gud og synden og sier: «Hva vil du gjøre i lys av det jeg har vist deg?»

Det er det samme når vi er i smeltedigelen. Noen ganger er digelen der nettopp fordi vi ikke har vært lydige eller omvendt oss fra vår synd. For at vår Far skal gjøre noe i slike tilfeller, må vi bevisst velge å åpne omvendelsens og lydighetens dør slik at Guds kraft kan komme inn og forvandle oss.

`Hva har «sannhetens ånd» overbevist deg om i det siste? Er du innstilt på å lytte til stemmen hans? Og, viktigst av alt, hvilke valg tar du med din frie vilje?`