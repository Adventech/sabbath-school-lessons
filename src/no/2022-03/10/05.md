---
title:  En lukket munn
date:  31/08/2022
---

Jesus er vårt beste eksempel på saktmodighet i smeltedigelen. Da han sa: Kom og «lær av meg, for jeg er mild og ydmyk av hjertet» (Matt 11,29), tenkte han på ting vi neppe kan forestille oss.

`Les 1 Pet 2,18–25. Peter gir noen råd til slaver. Han beskriver hvordan Jesus reagerte på urettferdig og smertefull behandling og sier at han «etterlot dere et eksempel, for at dere skulle følge i hans spor» (1 Pet 2,21). Hvilke prinsipper om saktmodighet og ydmykhet i smeltedigelen lærer vi av Jesu eksempel, slik Peter uttrykker det her?`

Det er forferdelig å se på at noen blir behandlet urettferdig. Og det gjør vondt når vi blir gjenstand for urett. Siden vi normalt har en sterk rettferdighetssans, sier instinktet at vi skal «rydde opp» med det vi mener er rettferdig vrede når det begås urett.

Det er ikke lett å leve slik. Det er kanskje umulig om vi ikke godtar én viktig sannhet – at vi i alle urettferdige situasjoner må tro at Far i himmelen har styr på tingene og vil gripe inn på våre vegne når det er etter hans vilje. Dette betyr også at vi må være åpne for muligheten for at vi, som Jesus, ikke alltid blir reddet fra urett. Men vi må alltid huske at vår Far i himmelen er med oss og har styr på det hele.

Peters råd, som bygger på Jesu liv, overrasker oss fordi det ser ut til å gå ut på at taushet i møte med urett er et større vitnesbyrd om Guds herlighet enn å «gå i rette med folk». Da han ble utspurt av Kaifas og Pilatus, kunne Jesus ha sagt mye for å rettferdiggjøre seg selv, men det gjorde han ikke. Hans taushet vitnet om hans saktmodighet.

`Hvordan takler du det når du har blitt urettferdig behandlet? Hvordan kan du gjøre bedre bruk av noen av prinsippene vi har sett på i dag?`