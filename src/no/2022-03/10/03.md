---
title:  Forbønn om nåde
date:  29/08/2022
---

`Les 2 Mos 32,1–14. Hvilken rolle spiller Moses?`

Da folket ga seg til å tilbe gullkalven, sa Gud de hadde gått for langt og at han ville knuse dem og gjøre Moses til et stort folk. Men Moses tok ikke imot Guds tilbud, han ba Gud om å vise folket nåde, og Gud ga etter.

2 Mos 32,1–14 tar opp to spørsmål. For det første: Guds tilbud om å ødelegge det opprørske folket og velsigne Moses var en test for ham. Gud ville at Moses skulle vise sin medfølelse med disse ulydige menneskene. Og Moses besto prøven. I likhet med Jesus ba han om nåde for synderne. Dette avslører noe interessant: noen ganger kan Gud også la oss møte motstand; han kan tillate at vi kommer i en smeltedigel slik at han, vi og universet som ser på, kan se den medfølelsen vi har for dem som farer vill.

`Hvilke grunner ga Moses da han ba Herren om ikke å ødelegge Israel?`

For det andre viser avsnittet at motstand og ulydighet er et kall til å vise nåde. Nåde er nødvendig når folk minst fortjener det. Men når de minst fortjener det, er også tiden da vi har minst lyst til å vise det. Men da Moses’ søster Mirjam kritiserte ham, ropte han til Herren om å helbrede henne fra spedalskheten (4 Mos 12). Da Gud ble sint på Korah og tilhengerne hans og truet med å ødelegge alle, falt Moses ned og ba for dem. Dagen etter, da Israel murret mot Moses over opprørernes død og Gud truet med å ødelegge dem alle igjen, falt Moses ned og ba Aron skynde seg å gjøre soning (4 Mos 16). I sin saktmodighet og uselviskhet i denne digelen søkte Moses nåde for dem som ikke fortjente det.

`Tenk på menneskene i din nærhet som du synes har gjort seg lite fortjent til nåde. Hvordan kan du, med saktmodighet og uselvisk ydmykhet, åpenbare Guds nåde for dem?`