---
title:  Til det lovede land via en blindvei
date:  10/07/2022
---

> <p></p>
> «Da farao nærmet seg, så israelittene opp og fikk øye på egypterne som kom etter dem. De ble grepet av stor frykt og ropte til Herren» (2 Mos 14,10).

Har du noen gang blitt ført i en felle eller til en blindvei? Noen ganger er det hyggelig, som når du kommer inn i et rom der venner roper i kor: «Gratulerer med dagen!» Andre ganger er det et ubehagelig sjokk. Det kan ha vært bøller da du gikk på skolen, eller en kollega som stilte deg i et dårlig lys.

Fra israelittene forlot Egypt til de nådde det lovede land, gikk Herren «foran dem, om dagen i en skysøyle for å vise dem veien, om natten i en ildsøyle for å lyse for dem. Slik kunne de gå videre både dag og natt» (2 Mos 13,21). Hele reisen ble ledet av Gud selv. Men legg merke til hvor han førte dem først: til et sted der havet lå foran dem med fjell på hver side og faraos hær rett bak!

`Les 2 Mos 14. Hvorfor førte Gud israelittene til et sted hvor han visste at de ville bli skrekkslagne?`

Å følge «søylen» garanterer ikke at vi er glade hele tiden. Det kan også bli en tung opplevelse, for opplæring i rettferdighet fører oss til steder som setter vårt svikefulle hjerte på prøve (Jer 17,9). Da er nøkkelen til å vite når vi følger Gud ikke nødvendigvis et fravær av prøvelser eller smerte, men snarere en åpenhet for Guds veiledning og underkastelse under hans ledelse.

`Hva lærte israelittene av denne opplevelsen? 2 Mos 14,31`

`Hvorfor kan det være vanskelig å stole på Gud selv om vi kjenner mange av hans løfter? Fortell om en vanskelig situasjon som du tror Herren førte deg inn i for å lære deg å «tro» på ham og «frykte» ham.`