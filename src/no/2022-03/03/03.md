---
title:  Bittert vann
date:  11/07/2022
---

> <p></p>
> «På Herrens befaling brøt hele Israels menighet opp fra Sin-ørkenen og dro videre fra sted til sted. De slo leir i Refidim, men der fantes det ikke vann så folket kunne få drikke» (2 Mos 17,1).

Vi får kanskje ikke alt vi ønsker oss av Gud, men kunne vi ikke forvente å få alt vi trenger? Ikke det vi tror vi trenger, men det vi virkelig trenger?

Det var én ting israelittene iallfall trengte: vann. Rett etter at Gud førte folket gjennom Rødehavet i skysøylen, fulgte de ham gjennom den varme, vannløse ørkenen i tre dager. Og i ørkenen, der det å finne vann, er så viktig, er det lett å forstå deres fortvilelse. Når skulle de få det vannet de trengte?

Så hvor fører Gud dem? Søylen går til Mara, der det endelig er vann. De må ha vært spent. Men da de smakte vannet, spyttet de det ut fordi det var bittert. «Folket klaget til Moses og sa: ‘Hva skal vi drikke?’» (2 Mos 15,24).

Noen dager senere gjør Gud det igjen. Men denne gangen stopper søylen der det ikke finnes vann i det hele tatt (2 Mos 17,1).

`Les 2 Mos 15,22–27 og 2 Mos 17,1–7. Hva åpenbarte Gud om seg selv i Mara og Refidim? Hva burde de ha lært?`

`Hvilket spørsmål stilte israelittene i Refidim? (2 Mos 17,7). Har du noen gang stilt det samme spørsmålet? Hvorfor? Hvordan hadde du det, og hva lærte du etter at du fikk svaret? Hvor mange ganger må vi få spørsmålet besvart før vi slutter å stille det?`