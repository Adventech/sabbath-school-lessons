---
title:  Misjonsfortelling
date:  15/07/2022
---

#### En sang i mitt hjerte

_Gabriela, Bolivia_

Gabriela vokste opp i adventistmenigheten i La Paz i Bolivia. Hun var glad i Jesus og ble døpt ni år gammel. Men etter som årene gikk, ble hun fenget av verdslig musikk. Hun likte å synge og ble med i en gruppe. Hun ville bli berømt, og 19 år gammel var hun sikker på at sangen var livet for henne.

Mens hun studerte psykologi, sang hun i flere grupper. Men iblant lurte hun på om hun gjorde en feil, som en gang hun var i en fryktelig trafikkulykke der bare hun ble skadet. Etter at hun var ferdig med studiene, startet hun en ny musikkgruppe sammen med noen venner, og de fikk stor suksess. Hun elsket å feste og bruke penger på luksusgjenstander, men når hun ikke sang eller shoppet, følte hun seg tom innvendig. Livet hadde egentlig ingen mening.

Gabriela hadde ikke helt sluttet å gå i Adventistkirken. En sabbat mens hun hørte på sangen i kirken, fikk hun lyst til å synge for Gud. «Mor ville bli så stolt av datteren sin hvis hun sang i kirken,» tenkte hun. Snart gikk hun fast i kirken. Hun skjønte at hun ønsket å slutte med verdslig musikk, men slet med ønsket om å bli berømt. Hun ba Gud om hjelp.

Så ble alt stengt ned av pandemien. Gabriela kunne ikke opptre lenger. Det var faktisk en stor lettelse. Nå ble det lettere å bryte med den tomme, meningsløse delen av livet. Hun fikk bibelstudier og ble døpt på ny. Det var som om Gud ga henne en ny sjanse til å leve for ham. Ved dåpen ba hun: «Jeg gir deg mitt liv, mine evner og gaver.»

Etter dåpen sang hun til Guds ære på Zoom. Hun begynte også å holde seminarer i psykologi og bibelstudier. Fire mennesker har blitt døpt under pandemien som resultat av hennes innsats.

Til unge som kan bli fristet til å vike av fra stien som fører til Kristus, sier Gabriela: «Kast ikke bort tiden i verden. Alle har gaver og talenter. Du skal bare finne dem og bruke dem til Guds ære.»

En del av offeret 13. sabbat går til en ny kirke i Gabrielas hjemby La Paz i Bolivia. Takk for at du planlegger et godt offer 24. september.

Du finner bilder på Facebook: bit.ly/fb-mq.