---
title:  Den store konflikten i ørkenen
date:  12/07/2022
---

> <p></p>
> «Fylt av Den hellige ånd vendte Jesus tilbake fra Jordan. Drevet av Ånden ble han ført omkring i ødemarken i førti dager, og han ble fristet av djevelen» (Luk 4,1–2).

`Les Luk 4,1–13. Hva kan teksten lære deg om å overvinne fristelser og ikke gi etter for synd?`

Fristelser kan være så store fordi de appellerer til ting vi ønsker, og de ser alltid ut til å inntreffe når vi er svakest.

Luk 4 er begynnelsen på historien om da Jesu ble fristet av Satan, og den reiser vanskelige spørsmål. Ved første øyekast ser det ut til at Den hellige ånd leder Jesus ut i fristelse. Men Gud frister oss aldri (Jak 1,13). Han leder oss til digeler for å teste oss. Det som er slående i Luk 4, er at Den hellige ånd kan lede oss til tider med prøvelser som gjør at vi blir utsatt for Satans sterke fristelser. Når vi føler disse fristelsene så sterkt, kan vi misforstå og tro at vi ikke har fulgt Gud riktig. Men det stemmer ikke alltid. «Når vi kommer i prøvende situasjoner, tviler vi på at Guds Ånd har ledet oss. Men det var Ånden som førte Jesus ut i ødemarken for å fristes av djevelen. Når Gud fører oss inn i prøvelse, har han en hensikt med det. Han ønsker at det skal være til gagn for oss. Jesus benyttet aldri Guds løfter som grunn til frivillig å utsette seg for fristelse. Han gav heller ikke opp i fortvilelse når fristelsen kom over ham. Det bør heller ikke vi gjøre.» – _Alfa og Omega_, bind 4, side 101.

Noen ganger når vi er i digelen, blir vi brent uten å bli renset. Derfor er det en trøst å vite at når vi gir etter under fristelse, kan vi ha håp fordi Jesus sto fast. Siden han bar vår synd og betalte straffen for at vi ikke holdt ut i fristelsen, og fordi han gjennomgikk en smeltedigel som var verre enn vi noen gang vil møte, blir vi ikke forkastet eller forlatt av Gud. Det er håp, selv for den største av alle syndere (1 Tim 1,15).

`Hvilke fristelser står du overfor? Be Gud vise deg hvordan du kan følge Jesu eksempel. Husk at du aldri behøver å falle for fristelsen! Husk også at hvis du bukker under, har du en frelser.`