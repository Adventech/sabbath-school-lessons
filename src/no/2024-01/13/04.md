---
title:  Å bære inn kornbånd
date:  26/03/2024
---

`Les Sal 126. Hva gir Guds folk kraft og håp? Hva av dette kan vi anvende på vårt eget liv i dag?`

Guds utfrielser i gammel tid er en uuttømmelig kilde til inspirasjon for Guds folk og deres kilde til håp for fremtiden. Fortidens utfrielse var så stor at den kunne beskrives som en drøm som gikk i oppfyllelse (Jes 29,7–8). Legg merke til at den generasjonen som priser Herren i Salme 126 for at han tidligere hadde frelst sitt folk fra fangenskap (Sal 126,1), er i fangenskap for tiden (Sal 126,4).

Likevel blir fortidens glede og lettelse gjenopplevd i sang og blir en del av opplevelsen her og nå. De nye slektsleddene holder bibelhistorien i live ved å regne seg selv som til stede blant dem som så det skje. Slik gleder en levende tro seg over Guds store gjerninger for sitt folk i fortiden som noe han har gjort for oss, ikke bare for tidligere generasjoner av troende.

Minnet om fortiden ansporer til fornyet håp for dagen i dag. Bildet av «bekkene i Negev» (Sal 126,4) er et sterkt bilde på at Gud handler plutselig og sterkt på vegne av sitt folk. Det sydligste av Juda var et tørt ørkenlandskap. Det ble plutselig liv i bekkene når regntidens store nedbørsmengder fylte dem med brusende vann. Tidligog seinregnet var avgjørende for om det ble en god avling (5 Mos 11,14; 5 Mos 28,12). Slik er også bildet av å så med tårer og høste med jubel (Sal 126,5–6) et sterkt løfte om Guds ledelse fra en vanskelig nåtid til en lykkelig fremtid.

Slutten på innhøstingen var tiden da hebreernes pilegrimsreiser brakte årstidens frukt til tempelet i Jerusalem (2 Mos 34,22; 2 Mos 34,26). Som symbol var innhøstingen en sterk åndelig lekse for folket den gang. Akkurat som strevet med å så og passe åkrene, frukthagene og vingårdene belønnes med gleden over en rikelig høst, slik vil Guds folks prøvelser i dag bli kronet med frelsens glede ved tidens ende. Bildet av den store høsten peker på Guds gjenopprettelse av sitt rike på jorden ved Kristi annet komme (Amos 9,13–15; Matt 9,37). Men også her møter vi temaet venting. Som med innhøstingen, må vi vente på å få se resultatet av arbeidet vårt.

`Tenk på noen ganger da du klart og tydelig så Gud virke i ditt eller andres liv. Hvordan kan disse opplevelsene gi håp til det du kanskje går gjennom nå?`