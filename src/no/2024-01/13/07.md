---
title:  Til ettertanke
date:  29/03/2024
---

Les Ellen G. White: «Kristelig vekst» i _Veien til Kristus_, side 77–88.

Salmene kommer med inderlige appeller om å vente på Herren. «Vær stille for Herren og vent på ham!» (Sal 37,7). Når ventetiden oppleves tyngende, usikker og ensom, bør vi huske disiplene på dagen for Kristi himmelfart (Apg 1,4–11). Jesus ble tatt opp til himmelen for øynene på dem, mens de skulle vente på at han skulle komme tilbake en ukjent dag i fremtiden. Hvem har vel opplevd en mer intens lengsel etter å motta Guds velsignelse enn disiplene på den dagen? De ønsket sikkert: «Herre, ta oss med nå.» Likevel fikk de beskjed om å vente på Faderens løfte og Jesu gjenkomst. Hvis vi tror at disiplene ble fylt av fortvilelse og skuffelse, blir vi overrasket. De dro tilbake til Jerusalem og gjorde det Jesus hadde sagt – de ventet på Den hellige ånds gave og forkynte evangeliet for verden med kraft (Apg 1,12–14; Apg 2).

Herrens beskjed om å vente på ham er umulig med mindre han har gjort sitt verk i oss ved Den hellige ånd. Selv ikke den største iver kan tåle den belastningen som ventingen påfører oss. Bare én ting kan tåle belastningen, og det er å bli i Jesus Kristus og ha et personlig forhold til ham. «Hvis Kristus bor i våre hjerter, vil han virke i oss ‘både å ville og å gjøre etter hans gode vilje’. Vi vil arbeide som han arbeidet, og vise den samme ånd. Og når vi elsker ham og blir i ham, vil vi slik ‘i ett og alt vokse opp til ham som er hodet, Kristus’ (Fil 2,13; Ef 4,15).» – Ellen G. White: _Veien til Kristus_, side 88. Når vi fortsetter å vente på Herren, finner vi fred og tilfredshet i Salmene. Våre bønner og sanger er stedet der Guds hjerte og vårt hjerte møtes daglig.

**Spørsmål til drøftelse**

`Hvorfor er venting viktig i vårt åndelige liv? Snakk sammen om det noen bibelske troshelter erfarte med å vente. Hvordan renset og styrket ventetiden deres tro? (Rom 4,19–22; Hebr 11).`

`Hva er målet med vår venting? (Sal 37,34–40). Det vil si: Hva er vi lovet når alle problemene endelig er løst? Hvilket håp finner vi i disse tekstene, f.eks. om den rettferdigheten som så lenge har vært fraværende her i livet?`

`Hvorfor er ventetiden snart over for de døde som venter på Jesus (Fork 9,5), slik de opplever det? Hvilket håp kan svaret gi oss?`