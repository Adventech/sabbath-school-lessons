---
title:  Fred for et avvent barn
date:  25/03/2024
---

`Les Sal 131. Hva sier salmen om vårt gudsforhold?`

Guds folk lever i en verden som plager de troende, en verden full av fristelser og motgang for de fleste. En fornyet overbevisning om at han er et Guds barn og er avhengig av Gud for sitt liv, trøster salmisten og får ham til å bekjenne at hans stolthet er verdiløs. Det skumle ved stolthet er at den gjør de stolte selvopptatte så de ikke ser annet enn seg selv. Dermed er de stolte blinde for Guds høyere virkelighet.

De rettferdige løfter derimot øynene til Gud (Sal 123,1–2). Erkjennelsen av Guds storhet gjør dem ydmyke og fri for egoisme og forfengelige ambisjoner. Salmisten bekjenner at han ikke går med «tanker som er for store og underfulle» for ham (Sal 131,1). Disse uttrykkene beskriver Guds gjerninger i verden som er utenfor menneskelig fatteevne. Moderne vitenskap har vist oss at selv de «enkleste» ting kan være utrolig kompliserte og langt utenfor vår fatteevne, iallfall foreløpig. Det er ganske ironisk: jo mer vi lærer om den fysiske verden, desto større mysterier støter vi på.

Metaforen i Sal 131,2, «som et lite barn hos sin mor», er et godt bilde på en som finner ro og blir stille i Guds favn. Den peker på kjærligheten mellom et barn og dets mor på ulike stadier i barnets unge liv.

Gud venner oss av med uvesentlige ambisjoner og stolthet og lar oss smake fast føde, som er å «gjøre det han vil, han som har sendt meg, og fullføre hans verk» (Joh 4,34, også Hebr 5,12–14). Den tilliten som er skildret i Salme 131, er moden tro som har blitt prøvd og testet i livets harde skole og har funnet ut at Gud er trofast og tro mot sitt Ord.

Til slutt viser salmisten at han tenker på Guds folk. Vi er kalt til å bruke vår erfaring med Gud til å styrke hans menighet. Det vil si at det vi har lært av Guds trofasthet og godhet, kan vi dele med andre som strever med troen. Vårt vitnesbyrd om Kristus kan også være innad i menigheten, hvor mange trenger å lære ham å kjenne.

`«‘Sannelig, jeg sier dere: Uten at dere vender om og blir som barn, kommer dere ikke inn i himmelriket.’» (Matt 18,3). Hva er det Jesus vil ha sagt her? Hva innebærer det?`