---
title:  Kalt til å vente
date:  24/03/2024
---

`Les Sal 27,14; Sal 37,7; Sal 37,9; Sal 37,34; Sal 39,8; Sal 40,2; Sal 69,7; Gal 5,5 og Rom 8,18–25. Hva blir Guds folk bønnfalt om å gjøre i disse versene?`

En av livets største påkjenninger er nok stresset med å vente. Alle må noen ganger vente på ting. Men vi liker ikke å vente, enten vi står i kø i en butikk eller venter på å få en medisinsk diagnose.

Hva med å vente på Gud? Tanken om å vente på Herren går igjen, ikke bare i Salmene, men i hele Bibelen. Det sentrale ordet i dette er utholdenhet. Utholdenhet er at vi nekter å gi etter for frykten for skuffelse for at Gud skal svikte oss. Guds barn venter i vissheten om at Gud er trofast, og de som venter på ham, kan stole på at dersom vi overlater vår situasjon til ham, kan vi være trygge på at han vil la det bli til vårt beste, selv om det ikke ser slik ut der og da.

Å vente på Herren er mer enn bare å ikke gi opp. Det er en lengsel etter Gud som sammenlignes med intens tørste i et tørt land (Sal 63,2). Salmisten venter på mange velsignelser fra Gud, men hans lengsel etter å være nær sin Gud overgår alle andre ønsker og behov i livet.

Som vi leser i Romerbrevet, venter Gud og hele skaperverket på fornyelsen av verden og møtet mellom Gud og hans folk ved tidens ende. Paulus skriver: «For det skapte venter med lengsel på at Guds barn skal åpenbares i herlighet» (Rom 8,19).

For et løfte!

Mens vi venter på den endelige utfrielsen og gjenforeningen med Gud, «sukker og stønner alt det skapte samstemt, som i fødselsrier» (Rom 8,22), men Herren er fremdeles hos sitt folk ved Den hellige ånd.

I mellomtiden er vi kalt til å vitne (Apg 1,4–8) om frelsesplanen som kulminerer i en ny skapelse. Den nye skapelsen er det vi venter på, den endelige oppfyllelsen av våre håp som adventistkristne. Vi venter, men vi vet at vi ikke venter forgjeves. Kristi død og oppstandelse er vår garanti for hans andre komme.

`Hva venter du deg av Gud nå? Hvordan lærer vi å vente i tro og tillit, spesielt når det vi ber om, ennå ikke har skjedd?`