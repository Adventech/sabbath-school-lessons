---
title:  Venting i Guds sabbatshvile
date:  27/03/2024
---

`Les Sal 92. Hvilke to sider ved sabbatsdagen fremheves i denne sangen for sabbatsdagen?`

Lovprisning av Gud for hans henders gjerninger (Sal 92,5–6) og den paradisiske fremstillingen av de rettferdige (Sal 92,13–15) peker på skapelsen, det ene som sabbaten minner oss om. Salmen priser også Gud for hans seier over fiender som rettferdighetens Gud (Sal 92,8–16) og understreker dermed det andre som sabbaten minner om – utfrielsen fra det onde (5 Mos 5,12–15). Så Salme 92 lovpriser Gud for at han en gang skapte verden og nå bevarer den, og den peker på endetidshåpet om en evig Guds fred og orden.

Folket kan nyte sabbatshvilen fordi Gud er den «Høyeste» (Sal 92,2). Hans storhet i det høye gir ham en enestående fordel over deres fiender.

Men selv om han er den Høyeste, bøyer Herren gjerne ned og redder dem som påkaller ham. Herrens skaperverk, og spesielt gjenløsningen av skaperverket, bør inspirere til å tilbe Gud og elske ham. For det å leve i et syndig skaperverk uten håp om frelse er ikke noe å rope hurra for. Da elsker, lider, og dør vi – uten håp. Derfor priser vi Herren, ikke bare som skaper, men også som frelser.

«Den friskeste olje» formidler salmistens fornyede iver etter å tjene Gud som hans tjener (Sal 92,11). Når utvalgte mennesker ble innviet til prester og konger, ble de salvet med olje (2 Mos 40,15; 1 Sam 10,1). Likevel valgte salmisten det uvanlige hebraiske ordet balal for å beskrive sin salvelse enda det ikke typisk skildrer salvingen av Guds tjenere, men betegner «blanding» av olje med andre deler av offeret (2 Mos 29,2; 3 Mos 2,4–5). Salmistens unike bruk av balal betyr at han vil fremstille seg selv som et levende offer for Herren og hellige seg til Gud (Rom 12,1).

Det er ingen overraskelse å finne tanker om innvielse i en salme som er viet til sabbaten, for sabbaten er tegnet på at Herren helliger sitt folk (2 Mos 31,13). Bildene av palmer og Libanons sedertrær viser et Guds folk som vokser i tro og sann erkjennelse av Guds hensikter og kjærlighet. Sabbaten er tegnet på Herrens evige pakt med sitt folk (Esek 20,20). Derfor er sabbatshvilen viktig for Guds folk, for den gir dem kraft til å stole på Herren og oppfylle alle hans paktsløfter (Hebr 4,1–10).

`Les Sal 92 om igjen. Hva er det store håpet vi får vi der, og hvordan kan vi alt nå hente trøst i det den sier?`