---
title:  Har hans løfte sviktet for godt?
date:  31/01/2024
---

`Les Sal 77. Hvilken opplevelse gjennomlever forfatteren?`

Salme 77 innledes med en bønn til Gud om hjelp, en bønn fylt med klage og smertefull erindring om fortiden (Sal 77,2–7). Hele salmistens vesen er vendt til Gud i sorg. Han lar seg ikke trøste av noe annet enn det som kommer fra Gud.

Men det er som hans fortvilelse blir større når han tenker på Gud. «Jeg tenker på Gud og sukker» (Sal 77,4). Det hebraiske hamah, «stønne», skildrer ofte bruset fra fossende vann (Sal 46,4). Salmistens sinn er også urolig.

Hvordan kan det å minnes Gud gi så sterke, fortvilte følelser? En rekke urovekkende spørsmål røper årsaken til hans angst (Sal 77,8–10): Har Gud forandret seg? Kan Gud svikte sin pakt?

Kontrasten mellom Guds frelseshandlinger i gammel tid og hans tilsynelatende fravær nå gjør at salmisten føler seg forlatt av Gud. Hvis Gud har forandret seg, har salmisten ikke noe håp. Den konklusjonen sliter han med.

Salmisten får ikke sove fordi Herren holder ham våken (Sal 77,5). Dette minner om andre bibelske personers søvnløshet som Gud brukte til å fremme sine hensikter (1 Mos 41,1–8; Est 6,1; Dan 2,1–3). Den lange, søvnløse natten får salmisten til å tenke på Guds utfrielser i gammel tid, men med ny besluttsomhet (Sal 77,6; Sal 77,11).

Den forsikringen salmisten får fra Gud, består ikke i forklaringer om hans situasjon, men er heller en bekreftelse på Guds trofasthet og pålitelighet (som Job). Salmisten oppfordres til å vente på Herren i tro, vel vitende om at han er den samme Gud som utførte miraklene i Israels fortid (Sal 77,12–19). Salmisten innser også at «ingen kjente dine fotspor» (Sal 77,20) og erkjenner at Gud leder, også når man ikke kan se at han er der. Salmisten innser at Gud samtidig er både synlig og skjult, og derfor lovpriser han Herrens mystiske og suverene veier.

`Tenk på tidligere da Gud grep inn i livet ditt. Hvordan kan det hjelpe deg å takle det du står overfor nå?`