---
title:  Onde dager
date:  28/01/2024
---

`Les Sal 74,18–22 og Sal 79,5–13. Hva står på spill?`

Salmisten prøver å fatte den store konflikten mellom Gud og ondskapens krefter, og han peker på Guds uutgrunnelige overbærenhet og uendelige visdom og makt.

I Salmene er det ondes problem først og fremst teologisk. Det griper uunngåelig inn i spørsmålet om Gud. Dermed blir ødeleggelsen av Jerusalem og templet først og fremst en guddommelig skandale fordi det ga hedningene anledning til å spotte Gud. Guds arv (Israels folk) er tegnet på hans guddommelige utvelgelse og pakt (5 Mos 4,32–38; 5 Mos 32,8–9), som aldri vil slå feil. Begrepet Guds arv inneholder også en endetidsdimensjon siden alle folkeslag en dag skal bli Guds arv og tjene ham. Forestillingen om at folkeslagene invaderte Guds arv truer Guds løfter.

Salmisten erkjenner at folkets synd skadet folkets paktsforhold med Gud og førte alle konsekvensene over dem (Sal 79,8–9). Folkets overlevelse avhenger av at Gud i nåde griper inn og gjenoppretter paktsforholdet ved at synden blir sonet. Herren er «Gud, vår frelser», som formidler Guds trofasthet mot sine paktsløfter (Sal 79,9).

Men det er viktigere at Guds karakter forsvares i verden enn at Israel gjenreises (Sal 79,9). Hvis folkeslagenes onde handlinger forblir ustraffet, vil det se ut som om Gud har mistet sin makt (Sal 74,18–23; Sal 83,17–19; Sal 106,47). Guds navn vil ikke bli rettferdiggjort og opphøyet før han frelser sitt folk.

Det samme prinsippet gjaldt den gang som i dag. Vår synd, vårt frafall, vår ondskap, kan føre vanry ikke bare over oss, men også over den Gud vi bekjenner oss til. Våre gale handlinger kan også skade vårt vitnesbyrd og vår misjon. Hvor mange mennesker har fått avsmak for vår tro på grunn av det de gjorde, de som bekjenner Kristi navn?

`«Guds ære og Kristi ære er knyttet til fullkommengjøringen av hans folks karakter.» – Ellen G. White: _Alfa og Omega_, bind 5, side 224. Hvordan forstår du dette, og hva bør det bety for ditt kristenliv?`