---
title:  Ved dødens port
date:  29/01/2024
---

`Les Sal 41,2–5; Sal 88,4–13; Sal 102,4–6; Sal 102,12 og Sal 102,24–25. Hvilke opplevelser beskrives i disse tekstene? Hvordan kan du relatere til det som blir sagt her?`

Disse bønnene om frelse fra sykdom og død viser at Guds barn ikke er fritatt for lidelser. Salmene avslører salmistens forferdelige plager. Han er kraftløs, visner som gress, klarer ikke å spise, regnes blant de døde, ligger som de drepte i graven, er frastøtende for vennene sine, lidende og fortvilet. Beinene hans klamrer seg til huden.

Mange salmer går ut fra at Gud har tillatt problemene på grunn av Israels ulydighet. Salmisten innser at synd kan gi sykdom og viser til tilgivelsen som kommer før helbredelsen (Sal 41,4–5). Men noen salmer, som Salme 88 og 102, innser at Guds folks uskyldige lidelse er en del av livet, uansett hvor vanskelig det er å forstå.

I Salme 88 anklages Gud for å ha brakt salmisten til dødens rand (Sal 88,7–9). Men selv når de mest dristige klagene fremsies, er klagesangen likevel en troshandling, for hvis Herren i sin storhet tillot problemene, kan han også gi sitt barn gleden tilbake.

På gravens rand husker salmisten Guds undere, hans kjærlige godhet, trofasthet og rettferdighet (Sal 88,11–13). Til tross for følelsen av å være slått av Gud, holder salmisten fast ved ham. Selv om han lider, fornekter han ikke Guds kjærlighet og vet at Gud er hans eneste redning. Dette viser at salmisten ikke bare kjenner lidelse, han kjenner også Guds nåde og vet at de to ikke behøver å utelukke hverandre.

Kort sagt, både det at Gud tillater lidelsen og at han kan utfri, viser hans endelige suverenitet. Det gir håp å vite at Gud har kontroll. Når vi leser Salme 88 i lys av Kristi lidelse, blir vi overveldet over dybden av hans kjærlighet, at han var villig til å gå gjennom dødens port for vår skyld.

`Tenk på Jesus på korset og hva han led på grunn av synden. Hvordan bør den virkeligheten, at Gud i Kristus led mer enn noen av oss, hjelpe oss å bevare troen også i tider med lidelse og prøvelser?`