---
title:  Hvor er gud?
date:  30/01/2024
---

`Les Sal 42,2–4; Sal 63,2; Sal 69,2–4 og Sal 102,2–8. Hva påfører salmisten store smerter?`

Salmisten plages ikke bare av egne og fellesskapets lidelser, men også, og kanskje mer, av at Gud ikke synes å legge merke til sine tjeneres vanskeligheter. Guds fravær føles som intens tørst i et tørt land (Sal 42,2–4; Sal 63,2) og dødelig angst (Sal 102,3–5). Salmisten føler seg langt borte fra Gud og sammenligner seg med ensomme fugler. «Jeg ligner en pelikan i ørkenen, jeg er som en ugle blant ruiner. Jeg ligger våken, jeg er som en enslig fugl på taket.» (Sal 102,7–8).

Ordene om ørkenen fremhever følelsen av å være isolert fra Gud. En «enslig fugl på taket» er utenfor reiret, dens hvilested. Salmisten roper til Gud «i myr og dyp», som om han blir oppslukt av mektige vann og synker ned i myra (Sal 69,2–4; Sal 130,1). Disse bildene skildrer en presset situasjon man ikke kan flykte fra, annet enn ved guddommelig inngripen.

`Les Sal 10,12; Sal 22,2; Sal 27,9 og Sal 39,13. Hvordan reagerer salmisten på at Gud later til å være fraværende?`

Det er bemerkelsesverdig at salmistene velger å ikke tie i møte med Guds taushet. Salmistene tror fast på bønn fordi bønn er rettet til den levende og nådige Gud. Gud er fortsatt der, også når det ikke virker slik. Han er fortsatt den samme Gud som hørte dem i gamle dager, og derfor er de sikre på at han hører dem nå.

Når Gud er taus, får det salmistene til å granske seg selv og søke Gud, men med bekjennelse og ydmyke bønner. De vet at Gud ikke vil tie for alltid. Salmene viser at samtalen med Gud må fortsette samme hva som skjer.

`Hva kan vi lære av salmistens svar på at Gud ikke synes å være der? Hvordan reagerer du når Gud virker taus? Hva holder liv i troen?`