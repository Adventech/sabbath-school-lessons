---
title:  Så de rettferdige ikke skal bli fristet
date:  01/02/2024
---

`Les Sal 37,1; Sal 37,8; Sal 49,6–8; Sal 94,3–7 og Sal 125,3. Hvilken kamp står salmisten overfor?`

Disse salmene beklager de ugudeliges velstand og den utfordringen dette er for de rettferdige. De onde har ikke bare fremgang, iblant forakter de også Gud åpenlyst og undertrykker andre. Det forvirrende spørsmålet er at mens «urettferdig kongsstav» (Sal 125,3) hersker i verden, ser det ut til at «rettferdighetens septer» (Sal 45,7) svikter. Hvorfor ikke gi opp og gjøre ondt slik som andre?

`Les Sal 73,1–20 og Sal 73,27. Hva hjelper salmisten gjennom krisen? Hvordan ender de som stoler på nytteløse ting? (Se også 1 Pet 1,17.)`

Salmisten så seg blind på urettferdigheten i verden i Salme 73 og klarte ikke å se det store bildet fra Guds perspektiv. De ondes velstand var et overveldende problem for hans tro. Han trodde også at hans tanker om troens nytteløshet bygget på virkeligheten.

Men Salme 73 viser at «disse tingene håner dem som overser salmens første vers, som sammenfatter hele salmen: ‘Gud er god mot Israel, mot dem som er rene av hjertet’» – Johannes Bugenhagen: _Reformation Commentary on Scripture_ (Downers Grove, IL: InterVarsity Press, 2018), side 11.

Salmisten føres til helligdommen, stedet for Guds styre, og der blir han minnet om at «i dag» bare er en del av mosaikken, og at han bør tenke på «enden», når de onde skal møte Guds dom. Det at salmisten forsto dette i helligdommen og bekjente sin tidligere dårskap viser at virkeligheten bare kan fattes ved åndelig innsikt og ikke med menneskers logikk.

`Hvordan trøstes du av løftet om Guds dom over verden og all dens ondskap når så mye ondskap går ustraffet?`