---
title:  Til ettertanke
date:  02/02/2024
---

Les Sal 56; Ellen G. White: «Glede i Herren» i _Veien til Kristus_, side 137–153.

I likhet med salmistene lurer Guds folk rett som det er på hvordan de skal kunne synge Herrens sanger i «et fremmed land». Vår tro på Herrens suverene styre blir iblant utfordret, og vi kan lure på om Gud har kontroll eller er så mektig og god som Skriften sier.

Bibelsk tro innebærer ofte like mye usikkerhet og spenning som tillit. Noen ganger kan usikkerheten og spenningen, spesielt i møte med ondskap og Guds tilsynelatende fravær, bli nesten uutholdelig. Likevel må usikkerheten aldri handle om Gud, hans kjærlighet, rettferd og pålitelighet. Salmistene kan være usikre på fremtiden, men de appellerer ofte til Guds kjærlighet og trofasthet (Sal 36,6–11; Sal 89,3; Sal 89,9).

Og vi må følge det samme eksempelet. «Bruk alle dine krefter til å se opp, ikke ned på dine vanskeligheter, så vil du aldri gi opp. Snart får du se Jesus bak skyen, han rekker ut hånden for å hjelpe deg, og det eneste du behøver å gjøre, er å rekke ham hånden i barnlig tro og la ham lede deg. Når du vokser i tillit, vil du ved tro på Jesus bli fylt av håp.» – Ellen G. White: _Testimonies for the Church_, bind 5, s. 578, 579.

De gangene Gud «skjuler sitt ansikt», undergraver ikke bønnens virkning. Tvert imot får disse anledningene salmistene til å granske seg selv, minnes Guds tidligere frelseshandlinger og søke Gud med bekjennelse og ydmyke bønner (Sal 77,11–13; Sal 89,47–53). «Troen blir sterk når den kommer i konflikt med tvil og motstridende påvirkninger. Den erfaringen som disse prøvelsene gir, er mer verd enn de dyreste juveler.» – Ellen G. White: _Testimonies for the Church_, bind 3, side 555.

**Spørsmål til drøftelse**

`Hvilke spenninger opplevde salmistene i møte med ondskapen? Hvilke lignende spenninger har du opplevd, og hvordan har du håndtert dem? Hvordan bevarer du troen i slike tider?`

`Hvor bør vi lete etter svar når troen på Gud blir testet av prøvelser eller av mennesker hvis lidelser får dem til å stille spørsmål ved Guds godhet og makt?`

`Hva sier du til det vanlige spørsmålet om ondskap i en verden skapt og opprettholdt av en allmektig kjærlighetens Gud? Hvordan bidrar temaet om den store konflikten til et svar, iallfall delvis?`