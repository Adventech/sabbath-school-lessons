---
title:  Til ettertanke
date:  23/02/2024
---

I vår tid virker det som at folk heller vil ha lykke enn visdom. Folk vil heller være glade enn kloke. Men kan vi virkelig være lykkelige og leve et rikt liv uten gudsfryktens visdom? Salmene sier nei. Men vi behøver ikke velge mellom visdom og lykke. Gudfryktig visdom gir sann lykke.

Det hebraiske språket illustrerer dette. På hebraisk lyder ordet «trinn» i flertall (‘ashurey) nesten som ordet «lykke» (‘ashrey). Selv om vi ikke har denne assosiasjonen i norske oversettelser, formidler den et sterkt budskap: det å holde seg til Guds vei fører til et «lykkelig» eller «salig» liv (Sal 1,1; Sal 17,5; Sal 37,31; Sal 44,19; Sal 89,16; Sal 119,1). I Bibelen er verken visdom eller lykke abstrakte begrep, men en virkelig opplevelse.

De er å finne i forholdet til Gud, som består i å ære, prise, finne styrke i og stole på Gud. Salme 25,14 sier at «Herren taler fortrolig med dem som frykter ham, han gjør dem kjent med sin pakt.»

«Takk Gud for de lyse bilder han har lagt frem for oss! La oss samle de velsignede forsikringer om hans kjærlighet, slik at vi stadig kan betrakte dem. Guds Sønn forlot Faderens trone, kledde sin guddom i menneskelighet for å kunne befri menneskene fra Satans makt. Han seiret på våre vegne, ved at han åpnet himmelen for menneskene og åpenbarte guddommens herlighet. Den falne slekt løftet opp av den fordervelsens avgrunn som synden hadde styrtet den ned i, og igjen satt i forbindelse med den evige Gud og så iført Kristi rettferdighet og opphøyet til hans trone, etter å ha bestått prøven ved tro på vår frelser – dette er de bilder som Gud vil vi skal dvele ved.» – Ellen G. White: Veien til Kristus, side 141.

**Spørsmål til drøftelse**

`Hvordan kan Guds Ord bli kilden til ens glede og ikke bare undervisning? Hva har det å ta til seg Guds Ord å gjøre med å bli i Jesus Kristus, som er Ordet (Joh 1,1; Joh 15,5; Joh 15,7)?`

`Hva skjer når mennesker bevisst og til stadighet avviser Guds lære (Sal 81; Sal 95)? Hvorfor tror du det skjer?`

`Hvorfor kan de ugudeliges vei noen ganger friste mer enn de rettferdiges råd? (Sal 141)? Hvordan takler vi det at de ugudelige ofte ser ut til å ha det så fint?`