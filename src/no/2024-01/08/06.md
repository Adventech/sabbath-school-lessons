---
title:  Velsignelsen ved et rettferdig liv
date:  22/02/2024
---

`Les Sal 1,1–3; Sal 112,1–9 og Sal 128. Hvilke velsignelser loves dem som ærer Herren?`

Av de mange velsignelsene som loves dem som ærer Gud, er fred kanskje en av de største. Salme 1 sammenligner den rettferdige med et tre plantet ved rennende vann, som gir frukt i rett tid og hvor løvet ikke visner (Sal 1,3; Jer 17,7–8; Esek 47,12). Her ser vi at kilden til alle velsignelser er å bli i Guds nærhet i hans helligdom og ha et uavbrutt kjærlighetsforhold til Gud. De lovløse er som agner, uten stabilitet, sted og fremtid mens de rettferdige er som et fruktbart tre med røtter, et sted nær Gud og evig liv.

Salme 128,2–3 skildrer det messianske rikets velsignelser, der det å sitte under sin egen vinstokk og fikentre er et symbol på fred og velstand (Mi 4,4). Fredens velsignelse over Jerusalem (Sal 122,6–8; Sal 128,5–6) gir håp om Messias som vil gjøre slutt på det onde og gjenreise freden i verden.

«I Bibelen kalles de frelstes arv ‘et fedreland’. Hebr 11,14–16. Der fører den himmelske hyrden sin flokk til kilder med levende vann. Livets tre bærer frukt hver måned, og bladene på treet er til legedom for folkene. Der finnes elver, klare som krystall, og langs breddene vaier trærne og kaster svale skygger over stier som er for Guds folk. Vidstrakte sletter går over i vakre høydedrag, og bakom ruver de mektige fjellene. På disse fredfulle slettene og ved de levende vannstrømmer skal Guds folk, som så lenge har vært pilegrimer og vandringsmenn, ha sitt hjem.» – Ellen G. White: _Alfa og Omega_, bind 8, side 172.

NT beskriver oppfyllelsen av dette håpet i Kristi gjenkomst og den nye verden (Matt 26,29; Åp 21). Selv om de rettferdige får mange velsignelser her i livet, kommer den store oppfyllelsen av Guds velsignelser ved tidens ende.

`Hvorfor er korset garantien for NTs løfter til oss? Hvordan kan vi hente trøst i disse løftene her og nå?`