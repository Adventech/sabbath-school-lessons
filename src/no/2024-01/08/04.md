---
title:  Guds test
date:  20/02/2024
---

`Les Sal 81,8–9; Sal 95,7–11 og Sal 105,17–22. Hva innebærer Guds prøvelser i disse tekstene?`

Meriba er stedet hvor Israel testet Gud ved å stille spørsmål ved hans trofasthet og makt til å dekke deres behov (2 Mos 17,1–7; Sal 95,8–9). Salme 81 snur på saken og tolker den samme hendelsen som tiden da Gud testet Israel (Sal 81,8). Og ved sin ulydighet og mangel på tillit (Sal 81,12) strøk folket til Guds prøve.

Henvisningen til Meriba gir et todelt budskap.

1. Guds folk må ikke gjenta tidligere generasjoners feil. De bør heller stole på Gud og vandre på hans vei (Sal 81,14).
2. Selv om folket ikke besto prøven, kom Gud dem til unnsetning da de var i vanskeligheter (Sal 81,8). Guds frelsende nåde i fortiden forsikrer oss om Guds nåde mot nye generasjoner.

Salme 105 viser at prøvelsene var Guds middel til å teste Josefs tillit til Guds Ord når det gjaldt fremtiden (1 Mos 37,5–10; Sal 105,19). Det hebraiske tsarap, «ga ham rett», i vers 19 inneholder betydningen «renset». Dermed var målet med at Gud testet Josefs tro å fjerne enhver tvil om Guds løfte og å styrke hans tillit til Guds ledelse.

Målet med Guds disiplin er å styrke Guds barn og forberede dem på oppfyllelsen av løftet, som man ser av Josefs eksempel (Sal 105,20–22).

Men hvis man hardnakket avviser Guds veiledning, blir man mer sta, og en gjør sitt hjerte hardt.

«Gud forlanger umiddelbar og blind lydighet mot sin lov, men menneskene sover eller er lammet av Satans bedrag, som tipser om unnskyldninger og bortforklaringer slik at deres skrupler overvinnes med argumentet fra Edens hage: ‘Dere skal visselig ikke dø.’ Ikke nok med at ulydighet forherder den skyldiges hjerte og samvittighet, det har også en tendens til å ødelegge andres tro. Det som de før syntes var veldig ille, virker stadig mindre ille fordi de stadig ser det, helt til de til slutt lurer på om det virkelig er synd og ubevisst gjør den samme feilen.» – Ellen G. White: _Testimonies for the Church_, bind 4, s. 146.

`Hva har du opplevd av syndens forherdelse? Hvorfor bør den tanken drive oss til korset, der vi kan finne kraft til å adlyde?`