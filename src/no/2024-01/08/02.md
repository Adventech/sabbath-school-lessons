---
title:  Ditt ord har jeg gjemt i mitt hjerte
date:  18/02/2024
---

`Les Sal 119,1–16 og Sal 119,161–168. Hvordan bør vi holde Guds bud, og hvilke velsignelser gir det?`

Bibelen skildrer et daglig trosliv som en pilegrimsreise («vandring») med Gud på hans rettferdighets vei. Troens liv opprettholdes ved å vandre i «Herrens lov» (Sal 119,1) og ved å vandre «i lyset fra ditt ansikt» (Sal 89,16). Dette er ikke to vandringer. Å vandre i lyset av Guds åsyn innebærer å holde Guds lov. Og det å vandre i «Herrens lov» innebærer å søke Gud av hele sitt hjerte (Sal 119,1–2; Sal 119,10).

Å være «hele i sin ferd» er en annen måte Salmene beskriver det rettferdige liv på (Sal 119,1). «Hel» beskriver et offer «uten lyte» som Gud kan godta (2 Mos 12,5). Slik skal den rettferdiges liv, som er et levende offer (Rom 12,1), være uten kjærlighet til synd. Et liv viet til Gud er også «den fullkomne veien», at man går i en retning i livet som behager Gud (Sal 101,2; Sal 101,6; se også Sal 18,33).

Å holde Guds bud er ikke en legalistisk overholdelse av Guds regler. Tvert imot består det av «god forstand» på forskjellen mellom rett og galt og godt og ondt (Sal 111,10; se også 1 Krøn 22,12) og favner hele mennesket, ikke bare ytre handlinger. Å være «hel» og holde Guds bud og søke Gud av hele sitt hjerte, er uatskillelige livsholdninger (Sal 119,1–2).

Guds bud er en åpenbaring av Guds vilje for verden. De viser hvordan en kan bli klok og leve i frihet og fred (Sal 119,7–11; Sal 119,133). Salmisten fryder seg over loven fordi den forsikrer ham om Guds trofasthet (Sal 119,77; Sal 119,174).

«Stor fred har de som elsker din lov, ingen ting får dem til å snuble» (Sal 119,165). Bildet av å snuble skildrer moralsk nederlag. Som lampen for salmistens føtter (Sal 119,105) beskytter Guds Ord oss mot fristelser (Sal 119,110).

`Hvordan åpenbarte Kristus Guds Ords kraft i sitt liv (Matt 4,1–11)? Hva sier det om den kraften som kommer av et hjerte som er oppsatt på å holde Guds lov?`