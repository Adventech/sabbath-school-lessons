---
title:  Den onde veis bedrag
date:  21/02/2024
---

`Les Sal 141. Hva ber salmisten om?`

Salme 141 er en bønn om vern mot indre og ytre fristelser. Salmisten trues ikke bare av de ugudeliges planer (Sal 141,9–10), han fristes også til å gjøre som de ugudelige. Det første svakhetspunktet er ubesindig tale, og salmisten ber Gud sette vakt ved leppenes dør (Sal 141,3). Bildet henspiller på vaktholdet ved byporten som beskyttet byen.

Guds barn kan følge de rettferdiges råd eller la seg lokke av de ugudeliges herlige mat (Sal 141,4–5). Salmisten skildrer hjertet som den store trusselen, for der står den virkelige kampen. Bare stadig bønn om full tillit til Gud kan redde Guds barn fra fristelse (Sal 141,2).

`Les Sal 1,1 og Sal 141,4. Hvordan skildres fristelsens gradvise og utspekulerte natur?`

Salme 141,4 skildrer hvor gradvis fristelsen er.

1. Hjertet har hang til det onde.
2. Det praktiserer ondskap (på hebraisk understrekes handlingens gjentatte natur).
3. Hjertet spiser de ugudeliges utsøkte mat, godtar deres onde handlinger som noe ønskelig.

I Salme 1,1 kommer fristelsen også for å hindre Guds barn i å vandre på Guds vei ved å få dem til å følge de ugudeliges råd, gå på synderes vei og til slutt sitte med spotterne. Syndere, ugudelige og spottere: vi skal ikke være som dem eller la dem føre oss bort fra Gud.

Salmene beskriver fristelsens gradvise, forlokkende og utspekulerte natur og understreker at bare full avhengighet av Herren kan sikre oss seier. Salmene understreker betydningen av de ordene man sier og lytter til når man fristes. Både de ugudelige og de rettferdiges endelikt burde lære folket å søke visdom hos Gud (Sal 1,4–6; Sal 141,8–10). Men i begge salmene ligger Guds barns seier i fremtiden. Så de troende må ha tillit til Gud og vente på ham.