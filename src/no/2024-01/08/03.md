---
title:  Lær oss å telle våre dager
date:  19/02/2024
---

`Les Sal 90; Sal 102,12 og Sal 103,14–16. Hva er menneskets problem?`

Menneskets syndige tilstand er bare et pust i lys av evigheten. Tusen år i Guds øyne er «som en nattvakt», som varer i tre–fire timer (Sal 90,4). Sammenlignet med Guds tid flyr menneskets levetid av sted (Sal 90,10). De sterkeste av menneskene minner om de svakeste av plantene (Sal 90,5–6; Sal 103,15–16). Likevel er dette korte livet fylt med strev og urett (Sal 90,10). Selv mennesker som ikke tror på Gud, sukker over livets korthet mot den evigheten som finnes der ute og som de vet truer med å fortsette uten dem.

Salme 90 ser menneskets problem i lys av Guds omsorg for oss som vår skaper. Herren har vært sitt folks bolig i slekt etter slekt. (Sal 90,1–2). Det hebraiske ordet ma’on (bolig) skildrer Herren som sitt folks ly eller tilfluktssted (Sal 91,9).

Gud holder igjen sin rettferdige harme og sender sin nåde på nytt. Salmisten utbryter: «Hvem kjenner styrken i din vrede?» (Sal 90,11) og antyder at ingen noen gang har opplevd Gud fulle vrede over synd, og derfor er det håp for mennesket som kan vende om og få visdom for å leve rettferdig.

I Bibelen er ikke visdom bare intelligens, men ærbødighet overfor Gud. Den visdommen vi trenger, er å vite hvordan vi skal «telle våre dager» (Sal 90,12). Hvis vi kan telle dagene våre, betyr det at dagene våre er begrenset og at vi vet det. En vis livsstil betyr å leve i den bevisstheten om livets forgjengelighet som fører til tro og lydighet. Denne visdommen oppnås bare gjennom omvendelse (Sal 90,8; Sal 90,12) og Guds gaver: tilgivelse, medfølelse og miskunn (Sal 90,13–14).

Vårt dypeste problem er ikke at vi er skapt som mennesker, men det synden har gjort med verden. Vi ser dens ødeleggende virkning overalt og i oss alle. Men takket være Jesus er det åpnet en vei ut av vårt menneskelige problem (Joh 1,29; Joh 3,14–21). Ellers hadde det ikke vært håp for oss.

`Hvilket løfte har vi i Jesus, samme hvor fort livet går? (se Joh 3,16.) Hva ville vårt håp ha vært uten ham?`