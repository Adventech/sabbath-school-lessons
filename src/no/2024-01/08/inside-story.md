---
title:  Misjonsfortelling
date:  23/02/2024
---

#### Rørt av Jesus

_Rupamaya, Nepal (av Andrew McChesney)_

Rupamaya ble født inn i en lavkastefamilie av «urørbare» i Nepal. Den arven betød at hun ville bli ansett som uren for hele sitt liv, og at hun ville dø den urenes død. Eventuelle barn som hun fødte, ville også være urene. Hun ville alltid bli ansett som mindre enn menneskelig.

Som en urørbar kunne Rupamaya ikke gå på skole, og hun lærte aldri å lese eller skrive. Hun giftet seg i en alder av 14 år. I Nepal var og er barneekteskap vanlig.

Livet ble ikke bedre etter ekteskapet. Rupamayas mann hadde ingen gård, og de to jobbet på andres gårder for å overleve. Rupamaya fødte syv barn, men hun kunne ikke forsørge dem. Så da hver av dem ble gammel nok, sendte hun barnet av gårde for å jobbe og bo i hjemmene til slektninger og andre mennesker.

En dag døde hennes 2 år gamle sønn. Deretter forsvant to av sønnene hennes da de hadde besøkt søsteren sin som jobbet på et hotell og hadde spart opp litt penger til familien. Guttene møtte søsteren og vinket farvel fra bussen på vei hjem. Men de kom aldri hjem. Rupamaya lette etter sønnene sine, men klarte ikke å finne dem.

Så rammet tragedien igjen. Mannen hennes ble syk, men de hadde ikke penger til en lege. Så han døde.

Å være en «urørbar» hadde vært vanskelig. Å være enke som «urørbar» var enda verre. Selv andre «urørbare» så ned på henne. Etter hvert som årene gikk, ble Rupamaya veldig deprimert. Til slutt sluttet hun å jobbe og å spise. I stedet lå hun i sengen og tenkte på mannen sin og deres tre tapte barn. Hun vurderte selvmord. «Hvorfor fødte moren min meg?» undret hun. «Hvorfor skjedde alle disse tingene med meg?»

Det var da en fremmed dukket opp hjemme hos henne. Tirtha jobbet som frivillig for Syvendedags Adventistkirken, og hun hadde hørt om Rupamaya fra naboene. Hun brakte mat og medisiner til kvinnen. Hun ba for henne.

«Hvorfor kommer du ikke til kirken min?» sa hun. «Vi vil be for deg.» Tirtha begynte å besøke henne regelmessig. Rupamaya gledet seg til besøkene. Hun likte maten, medisinen og bønnene. Håpet ble tent i hjertet hennes for første gang på mange år. Hun begynte å gå i adventistkirken.

Åtte år senere er Rupamaya en trofast syvendedags adventist. Hun er 65 år gammel og bor sammen med en av sønnene og kona. Gjennom hennes innflytelse ble kona nylig medlem av adventistkirken. Rupamaya sa at hun har mistet alt, men er glad fordi hun har Jesus. Hun kan bli skydd som en «urørbar» av noen, men hun er glad fordi hennes hjerte har blitt berørt av Jesus.

«Jeg har mistet min mann og tre sønner,» sa hun. «Jeg har mistet alt, men jeg har Jesus i livet mitt. Jeg har et stort håp om at jeg en dag, når Jesus kommer, vil være i stand til å se de kjære som jeg mistet.»

En del av dette kvartalets trettende sabbatsoffer vil bidra til å etablere en skole der barn kan lære å lese og skrive i Nepal. Takk for at du planlegger et generøst trettende sabbatsoffer den 30. mars.