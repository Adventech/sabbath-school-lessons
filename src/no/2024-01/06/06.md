---
title:  Herrens dom og helligdommen
date:  08/02/2024
---

`Les Sal 96,6–10; Sal 99,1–4; Sal 132,7–9 og Sal 132,13–18. Hvor finner Guds dom sted, og hva betyr følgene av svaret for oss? Hvordan hjelper helligdommen oss å forstå hvordan Gud vil håndtere det onde?`

Herrens dom er nært knyttet til helligdommen. Helligdommen var stedet hvor salmistens forståelse av det ondes problem ble forvandlet (Sal 73,17–20). Helligdommen ble utpekt som stedet for Guds dom med urim (4 Mos 27,21) og øversteprestens bryststykke (2 Mos 28,15; 2 Mos 28,28–30). Derfor skildrer mange salmer Gud på sin trone i helligdommen, klar til å dømme verden for dens synd og ondskap.

I helligdommen ble frelsesplanen åpenbart. Hos hedningene forsto man synd først og fremst som en fysisk flekk som skulle fjernes med magiske ritualer. Men Bibelen ser på synd som brudd på Guds morallov. Guds hellighet betyr at han elsker rett og rettferdighet. Guds folk bør også jage etter det og tilbe Gud i hans hellighet. For å gjøre det må de holde Guds lov, som er et uttrykk for hans hellighet.

Således er helligdommen stedet for syndsforlatelse og rettferdighetens gjeninnsettelse, som antydet av nådestolen som Guds trone og «rette offer» (5 Mos 33,19; Sal 4,6).

Men den «Gud som tilga», tar likevel hevn over det onde som gjøres av dem som ikke angrer (Sal 99,8). De praktiske følgene av at helligdommen er stedet for Guds dom kan ses i den konstante bevisstheten om Guds hellighet og krav om et rettferdig liv i tråd med Guds pakts krav.

Herrens dom fra Sion resulterer i de rettferdiges velvære og nederlag for de ugudelige (Sal 132,13–18). Helligdommen fremmet de jublende forventningene om Herrens komme som dommer, spesielt på forsoningsdagen. På samme måte styrker Salmene vissheten om at den guddommelige dommer snart kommer (Sal 96,13; Sal 98,9), nemlig Jesus Kristus i helligdommen i himmelen (Åp 11,15–19).

`Les Rom 8,34. Hvordan viser dette verset at det Kristus gjør i helligdommen i himmelen, er godt nytt for hans folk?`