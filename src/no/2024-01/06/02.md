---
title:  Majestetisk kriger
date:  04/02/2024
---

`Les Sal 18,4–19; Sal 76,4–10; Sal 76,13 og Sal 144,5–7. Hvordan fremstilles Gud i disse tekstene? Hva formidler disse bildene om hvor rede Gud er til å utfri sitt folk?`

Disse salmene priser Gud for hans makt over de onde kreftene som truer hans folk. De fremstiller ham som kriger og dommer. Bildet av Gud som kriger forekommer hyppig i salmene og understreker alvoret og at det haster med Guds respons på hans folks rop og lidelse.

Besluttsomheten og omfanget av Guds handling bør fjerne enhver tvil om Guds store omsorg og medfølelse med de lidende eller hans evne til å beseire det onde. Vi trenger bare å vente på at han skal gjøre det.

Selv når Guds folk, slike som David, var i krig – kom ikke utfrielsen ved menneskelige midler. I sine mange kamper mot Guds folks fiender priste kong David Gud som den som vant alle seirene. Det ville ha vært lett for David å ta æren for sine mange triumfer, men det var ikke hans innstilling. Han visste hva som var kilden til hans makt.

Selv om David sier at Herren lærer opp hendene hans til krig (Sal 18,35), setter han ikke sin lit til sine kampferdigheter noe sted i Salmene. I stedet kjemper Herren for David og utfrir ham (Sal 18,48–49).

I Salmene påtar den store krigeren kong David seg rollen som musiker og priser Herren som sitt folks befrier og opprettholder (Sal 144,10–15). Lovsang og bønn til Herren er Davids kilde til styrke, og den er sterkere enn noe våpen. Bare Gud skal ha vår tillit og tilbedelse.

`Om du har hatt aldri så store gaver, ferdigheter og suksesser i livet, må du alltid huske kilden til det hele. Hvorfor? Hva er faren ved å glemme kilden?`