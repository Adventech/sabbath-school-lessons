---
title:  Hvor lenge vil du dømme urettferdig?
date:  06/02/2024
---

Herren har gitt Israels ledere myndighet til å opprettholde retten i Israel (Sal 72,1–7; Sal 72,12–14). Israels konger skulle utøve myndighet i tråd med Guds vilje. Ledernes store bekymring bør være å sikre fred og rettferd i landet og å ta vare på de sosialt vanskeligstilte. Først da vil landet og folket ha det godt. Kongens trone styrkes av troskap mot Gud, ikke av menneskelig kraft.

`Les Sal 82. Hva skjer når lederne forvrenger retten og undertrykker de menneskene de skal beskytte?`

I Salme 82 erklærer Gud dom over Israels korrupte dommere. «Gudene» (Sal 82,1; Sal 82,6) er verken hedenske guder eller engler, for de fikk ikke i oppgave å dømme Guds folk rettferdig og kunne derfor ikke dømmes for ikke å ha gjort det. Anklagene i Sal 82,2–4 speiler Israels lover og identifiserer «gudene» som Israels ledere (5 Mos 1,16–18; 5 Mos 16,18–20; Joh 10,33–35). Gud spør «menneskesønnene» om de dømmer rettferdig, og deres straff blir kunngjort fordi de har vist seg å være urettferdige. Lederne vakler i mørket uten kunnskap (Sal 82,5) fordi de har forlatt Guds lov, lyset (Sal 119,105).

Skriften er urokkelig i troen på at Herren er den eneste Gud. Gud deler sitt styre av verden med menneskelige ledere som sine representanter (Rom 13,1). Men hvor ofte har de ikke forvrengt det ansvaret de har fått?

Salme 82 avslører på spottende vis frafallet hos noen ledere som trodde de var «guder» over andre mennesker. Selv om Gud ga de lederne i Israel autoritet og privilegiet å bli kalt «den høyestes barn» og få representere ham, forkaster Gud de onde lederne. Gud minner dem om at de er dødelige og underlagt de samme lovene som alle andre. Ingen står over Guds lov (Sal 82,6–8).

Gud vil dømme hele verden, og Guds folk skal også avlegge regnskap for Gud. Både lederne og folket skulle følge den guddommelige dommers eksempel og sette sitt håp til ham.

`Hva slags autoritet har du over andre? Hvor rett og rettferdig utøver du denne myndigheten? Vær forsiktig.`