---
title:  Rettferd for de undertrykte
date:  05/02/2024
---

`Les Sal 9,19; Sal 12,6; Sal 40,18; Sal 113,7; Sal 146,6–10 og Sal 41,2–4. Hva er budskapet til oss, også i dag?`

Gud er spesielt opptatt av sårbare mennesker, de fattige, nødstedte, undertrykte, farløse, enker, enkemenn og fremmede. Salmene er klare på det punktet, i likhet med loven og profetene (2 Mos 22,21–27; Jes 3,13–15).

Mange salmer bruker uttrykket «nødlidende og fattige» og unngår å nevne nasjonale og religiøse kjennetegn. Dette viser Guds omsorg for alle mennesker.

Uttrykket «nødlidende og fattige» dekker ikke bare materiell fattigdom, men også sårbarhet og hjelpeløshet. Uttrykket appellerer til Guds medfølelse, og det formidler tanken om at den lidende står alene og ikke har annen hjelp enn Gud. «Nødlidende og fattige» beskriver også ens oppriktighet, sannferdighet og kjærlighet til Gud når en bekjenner sin totale avhengighet av Gud og frasier seg all selvtillit og selvhevdelse.

Og omsorgen for de fattige (Sal 41,2–4) viser at folket er trofast mot Gud. Ondt gjort mot de sårbare var spesielt stygge synder i bibelens kultur (5 Mos 15,7–11). Salmene inspirerer trofaste mennesker til å heve sine røst mot all undertrykkelse.

Salmene understreker også det nytteløse i å sette sin lit til forgjengelige menneskelige midler som øverste kilde til visdom og trygghet. Guds folk må motstå fristelsen til å stole mest på menneskelige ledere og institusjoner for frelse, spesielt når de avviker fra Guds vei.

I sin nåde identifiserte Herren seg med de fattige ved selv å bli fattig så mange kunne bli rike ved hans fattigdom (2 Kor 8,9). Kristi rikdom omfatter utfrielse fra all undertrykkelse som synden fører med seg, og han lover oss evig liv i Guds rike (Åp 21,4). Jesus Kristus oppfyller Salmenes løfter om den guddommelige dommer som skal dømme enhver misgjerning mot de berøvede og pliktforsømmelser overfor dem (Matt 25,31–46).

`Hvor mye tenker vi på de «nødlidende og fattige» blant oss, og hva gjør vi for dem?`