---
title:  Be om fred for Jerusalem!
date:  11/03/2024
---

`Les Sal 122,1–5. Hva er tilbedernes holdning når de kommer til Jerusalem? Hva håper de å finne i Jerusalem?`

Sal 122 uttrykker pilegrimenes glede og begeistring ved ankomsten til Jerusalem. Pilegrimsreisene til Jerusalem var glade anledninger da Guds folk tre ganger i året kom sammen for å minnes Guds godhet mot dem i fortid og nåtid (5 Mos 16,16). Jerusalem var sentrum for nasjonens liv, der tilba de slik loven sa (Sal 122,4), og der ble retten satt (Sal 122,5). Helligdommen ble til tider kalt «vitnesbyrdets bolig» (4 Mos 1,50) siden den inneholdt «kisten med vitnesbyrdet» (2 Mos 25,22). Tronene som er satt frem til dommerne, skildrer rettssystemet i Jerusalem (2 Sam 8,15). Pilegrimsferden var altså tiden da man kunne søke å få sin rett. Trofasthet mot Gud og rettferd for mennesker skulle aldri skilles ad.

`Les Sal 122,6–9. Hva er Guds folks viktigste bønn?`

Når man ber om fred for Jerusalem, påkaller man Guds velsignelser over byen og dens innbyggere, og det forener tilbederne så freden sprer seg blant dem (Sal 122,8). Jerusalem kunne bare være fredens by hvis det var fred mellom Gud og hans folk, og blant Guds barn selv. Så bønn om fred i Jerusalem er en appell til Guds folk om å leve i fred med Gud og hverandre. Jerusalems fred gir folket fremgang (Sal 147,12–14).

Salmen lærer oss at bønn om trosfellesskapets ve og vel bør være den viktigste av Guds barns bønner fordi bare et sterkt og forent Guds folk kan forkynne det gode budskap om Guds fred og frelse for verden. (Joh 13,34–35).

Bønn om fred i Jerusalem er fortsatt de troendes privilegium og ansvar fordi det holder liv i håpet om Guds fredsrikes komme i endetiden, og det vil ikke bare omfatte byen Jerusalem, men hele verden (Jes 52,7; Jes 66,12–13; Åp 21–22).

`Hvordan kan vi i praksis strebe etter harmoni blant oss som et folk?`