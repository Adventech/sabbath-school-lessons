---
title:  Sions trygghet og fred
date:  13/03/2024
---

`Les Sal 46,2–8. Hvordan er verden fremstilt her?`

Salmen gir en levende beskrivelse av verdens uro, og den skildrer store naturkatastrofer (Sal 46,3–4). Opprørt vann skildrer ofte opprørske nasjoner og ulike problemer de onde forårsaker i verden (Sal 93,3–4; Sal 124,2–5). Bildene av naturkatastrofer i Salme 46 viser verden kontrollert av nasjoner som fører krig (Sal 46,7).

Det er en verden som ikke kjenner Gud, for Gud er midt iblant sitt folk, og der Gud bor, er det fred i overflod (Sal 46,5–6). Og selv om verden avviser ham, lar ikke Gud verden i stikken. Gud er til stede i verden ved å være hos sitt folk. Så uansett hvor ille det ser ut, er Gud her i verden, og vi kan finne håp og oppmuntring i å vite dette.

Herren, som er den fullkomne tilflukt, er kilden til Sions varige fred og sikkerhet. Ordet som fremhever Sions sikkerhet er «om» i Salme 46,4 (BS 1985). Selv om verden raser, er Guds folk trygge. Dette viser at fred ikke er fravær av prøvelser, men Guds gave til dem som stoler på ham. Uforbeholden tillit til Gud kan gi Guds barn ro midt i stormen (Matt 8,23–27). Spørsmålet som melder seg, er: Vil Gud alltid overlate verden til dens destruktive valg og handlinger?

`Les Sal 46,7–12. Hva er Guds svar på verdens vold og ødeleggelser?`

Gud reagerer med så stor misnøye at hans ord, som skapte verden, nå får jorden til å smelte (Sal 46,7 New International Version). Likevel ender ikke smeltingen med ødeleggelse, men fornyelse. Legg merke til at Gud utbrer sin fred fra Sion til jordens ender. Gud vil få slutt på kriger og ødelegge våpnene som onde nasjoner brukte for å undertrykke andre (Sal 46,10). Dette er de kristnes store håp som vil bli oppfylt ved Jesu annet komme.

`Hvordan lærer vi å ha fred og å stole på Gud i en opprørt verden?`