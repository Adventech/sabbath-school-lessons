---
title:  Til ettertanke
date:  15/03/2024
---

Tenk på budskapet i Jes 40 og Jes 51,1–16.

Sions sanger ånder av en beslutning om å huske Sion og det levende håpet om Guds herredømme som det står for. Mens mange av Guds helligdoms velsignelser oppleves her i livet, ligger håpet om livets fylde og glede på Sion i fremtiden. Mange av Guds barn lengter gråtende etter det himmelske Sion (Sal 137,1). Å huske Sion betyr ikke bare en sporadisk tanke, men en beslutning om å leve i tråd med dette minnet (2 Mos 13,3; 2 Mos 20,8).

Derfor innebærer det å synge Sions sanger en beslutning om å holde liv i håpet om gjenopprettelsen av Guds rike på den nye jord (Åp 21,1–5). «Der skal udødelige mennesker med stadig fryd betrakte skaperkraftens under og frelseskjærlighetens mysterium. Ingen grusom, listig fiende skal der friste noen til å glemme Gud. Hver evne skal utvikles, hvert anlegg vokse. Tilegnelsen av kunnskap vil ikke trette tanken eller tære på kreftene. Der vil de mest storslåtte planer bli gjennomført, de største forventninger og de mest opphøyde mål bli til virkelighet. Likevel vil det alltid være nye høyder å nå, nye under å fordype seg i, nye sannheter å gripe, og nye utfordringer for kroppens, åndens og sjelens krefter» – Ellen G. White: _Alfa og Omega_, bind 8, side 174–175.

En beslutning om ikke å glemme Sion er et løfte fra Herrens pilegrimer om at de aldri vil godta denne verden som sitt hjemland, men vente på den nye himmel og den nye jord.

Dermed kan Sions salmer synges av troende i alle generasjoner som lengter etter å få bo i det nye Jerusalem (Åp 3,12). Sions sanger oppmuntrer oss til å imøtese fremtidens verden med håp, men de forplikter oss også til å være Guds nådes redskaper her i verden.

**Spørsmål til drøftelse**

`Hvordan tar vi de åndelige og teologiske prinsippene som gjaldt Guds folk i Sion, et bokstavelig sted i Jerusalem, og anvender dem på menigheten og dens oppdrag til verden?`

`Hvordan kan de troende bo i Guds helligdom i dag? (Joh 1,14–18; Hebr 12,22–24).`

`Hvordan vil Sion bli byen for alle nasjoner slik Salme 87 så det for seg? (Rom 5,10; Ef 2,11–16; Kol 1,19–23)?`

`Hvordan svarer du den som peker på at de onde har fremgang her i verden mens mange «gode» mennesker lider vondt? Hva sier du? Hvorfor er det viktig å innse at vi ikke har fasitsvaret på alt her og nå?`