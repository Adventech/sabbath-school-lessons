---
title:  Lengsel etter Gud i Sion
date:  09/03/2024
---

### Bakgrunnsstoff
Sal 84, Åp 21,3, Sal 122, Sal 87, Gal 3,28–29, Matt 28,18–20, Sal 46, Sal 125

> <p>Minnevers</p>
> Jeg lengtet, ja, fortærtes av lengsel etter Herrens forgårder. Nå jubler hjerte og kropp mot den levende Gud. (Sal 84,3).

Sions sanger er gledessalmer som opphøyer Sions skjønnhet og Herrens makt, han som hersker fra sitt hellige fjell. Disse salmene priser ofte Herrens hus og uttrykker en kjærlighet til helligdommen vi også finner i andre salmer. Mange av disse salmene ble skrevet av Korah-sønnene. De hadde førstehånds erfaring av velsignelsen i Herrens hus som tempelmusikere (1 Krøn 6,31–38) og voktere av tempelportene (1 Krøn 9,19).

Hva gjør Sion til kilden til håp og glede? Sion representerte Guds nærvær blant sitt folk. Slik Israels folk er Guds utvalgte folk (5 Mos 7,6), slik er Sion Guds utvalgte fjell (Sal 78,68; Sal 87,2). Gud regjerer fra Sion (Sal 99,1–2) og grunnla også sitt tempel på Sion (Sal 87,1). Så Sion er Guds sted med velsignelser og tilflukt. Sion blir ofte omtalt parallelt, eller om hverandre, med Jerusalem og helligdommen, senteret for Guds frelsesverk i den gamle verden.

Sions velsignelser flyter over til jordens ender fordi Herrens person og nåde overskrider rammene for ethvert hellig sted. Sion er hele jordens glede (Sal 48,3) og bekrefter at hele verden tilhører Gud.