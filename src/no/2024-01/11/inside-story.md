---
title:  Misjonsfortelling
date:  15/03/2024
---

#### Den savnede Gud

_Jharendra, India (av Andrew McChesney)_

Alle kjente hverandre i den lille byen der Jharendra vokste opp nær den kinesiske grensen i det nordøstlige India. Og alle tilba hverandres guder. De tilba Jesus. De tilba solen og månen. Og de tilbad guder av tre og stein. Hver gang en religion hadde en religiøs høytid, feiret alle sammen i et tempel eller i en kirke eller på gaten.

En dag satt 12 år gamle Jharendra og kikket i en av byens butikker, og øynene hans ble trukket mot en vakker plakat av Jesus på korset. Kvaliteten på plakaten var svært høy og han ville ha den med hjem. Alt Jharendra visste om Jesus, var at han var en Gud blant de mange gudene som ble dyrket i byen hans.

Han lurte på hvor han kunne sette den vakre plakaten. Familien hadde et spesielt bønnerom med bilder av en rekke guder. Mor og de andre gikk til rommet hver dag for å tilbe. Men det var ikke noe bilde av Jesus i rommet. Jharendra bestemte seg for å henge sitt bilde av Jesus på veggen. Så da han kom hjem, spikret han opp plakaten på veggen i bønnerommet i det mor kom inn. Uten å si et ord, slo hun Jharendra på kinnet. «Selvfølgelig er han Gud, men han er ikke vår Gud,» sa mor og pekte på Jesus. «Ta ned bildet.»

Jharendra tok ned bildet. Så forlot mor rommet. Han forsto ikke hvorfor mor ikke ville ha bildet av Jesus blant sine guder. Men han ville ikke kaste bildet. Han tok plakaten og gikk ut. Da han så på døren, bestemte han seg for at det ville være et godt sted å henge bildet av Jesus! Han spikret inn i toppen av plakaten. Da han gikk tilbake, beundret han arbeidet sitt. Nå ville han se Jesus hver gang han kom inn i rommet for å tilbe. Alle som kom inn i bønnerommet ville se Jesus først!

Selv om Jharendra og hans familie så Jesus hver dag etter det, tenkte ikke Jharendra så mye mer på Jesus - før han ble eldre. I en periode hvor han var litt nedfor, begynte han å lese Bibelen og besøke forskjellige kirker. En venn, en tidligere adventist, la merke til hans interesse for kristendommen og sa til ham: «Hvis du vil bli med i en kirke, har Syvendedags Adventistkirken sannheten.»

Jharendra gikk til en adventistkirke. Han ble rørt av prekenen og ba straks pastoren om dåp.

Etter dåpen ble han utstøtt av sin familie. Men han er i dag sikker på at han tok den riktige avgjørelsen. «Jeg er den første personen i familien min som ble kristen,» sa han.

En yngre bror fulgte ham mange år senere. Jharendra sier at fakta, ikke følelser, førte ham til Jesus, Gud over alle guder.

«Hvis du velger kristendommen eller Jesus basert på følelser, kan reisen din ende når følelsene dine blir såret,» sa han. «Men hvis du velger Jesus gjennom logikk og dine prinsipper, vil din reise vare.»

En del av dette kvartalets trettende sabbatsoffer vil bidra til å støtte seks skoler og to kirker i India. Takk for at du planlegger et sjenerøst offer den 30.