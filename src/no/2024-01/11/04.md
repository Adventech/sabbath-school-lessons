---
title:  Sion – Hjem for alle folk
date:  12/03/2024
---

`Les Sal 87,1–2. Hva gjør Sion respektert?`

Sal 87 feirer Sion som Guds spesielt utvalgte og elskede by. Guds tempels grunnvoll er på Sions-fjellet (Sal 2,6; Sal 15,1). Ved tidens ende vil Sion heve seg over alle fjell, et symbol på Herrens herredømme over hele verden (Sal 99,2; Jes 2,2; Mi 4,1). Salme 87 omtaler Sion som «fjell» for å fremheve dens majestet (Sal 133,3). «Av alle Jakobs boliger elsker Herren Sions porter høyest» (Sal 87,2), et uttrykk for Sions status. Det sto over alle andre steder i Israel som hadde vært samlingssteder for Guds folk, som Sjilo og Betel. Slik bekrefter salmen at sann tilbedelse av Gud finner sted på hans utvalgte sted og på hans foreskrevne måte.

`Les Sal 87,3–7. Hva er de herlige tingene som er sagt om Sion?`

Sions herlighet drar alle folkeslag til Gud, og derfor utvides Guds rikes grenser til å omfatte hele verden. Legg merke til at Gud ikke behandler de andre folkeslagene som annenklasses borgere, selv om Sion blir fremstilt som det åndelige fødestedet til alle folk som tar imot Herren som frelser.

Folk ble registrert på sitt fødested (Neh 7,5; Luk 2,1–3). Tre ganger sier salmen at folkeslagene er født i Sion. Det betyr at Gud gir dem en ny identitet, og de får de samme privilegiene som Sions innfødte barn (Sal 87,4–6).

Salme 87 peker på frelse for både jøder og hedninger, og at de blir forent i én menighet gjennom Kristi frelsesverk (Rom 3,22; Rom 10,12; Gal 3,28–29; Kol 3,11). Salmens fremstilling av Sions velstand minner om Daniels syn om at Guds rike blir et stort fjell som fyller hele jorden (Dan 2,34–35; Dan 2,44–45) og Jesu lignelse om Guds rike som vokser til et stort tre der himmelens fugler bygger rede (Matt 13,32).

`Hvordan finner Sions villighet til å ta til seg alle mennesker sin oppfyllelse i kirkens store misjon om å forkynne evangeliet til alle folkeslag (Matt 28,18–20)? Hvordan passer denne tanken med de tre englebudskapene?`