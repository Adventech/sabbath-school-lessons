---
title:  En dag i dine forgårder er bedre enn tusen andre
date:  10/03/2024
---

`Les Sal 84,2–5. Hvorfor lengter salmisten etter å bo i helligdommen?`

Salmisten «lengter» og «fortæres» etter å gjøre helligdommen til sin faste bolig slik at han alltid kan være nær Gud (Sal 84,2–3). Gud er der (Sal 84,3), og derfor er helligdommen et unikt sted. I helligdommen kan tilbedere «se Herrens skjønnhet» (Sal 27,4; se også Sal 63,3) og mette seg «med det gode i ditt hus» (Sal 65,5). I Sal 84 oppnås en enestående lykke i samfunnet med Gud, som består i å prise ham (Sal 84,5), finne kraft i ham (Sal 84,6) og stole på ham (Sal 84,13). Helligdommen er stedet hvor et slikt samfunn næres gjennom tilbedelsen og fellesskapet med trossøsken. Guds levende nærvær i helligdommen gir tilbederne et glimt av Guds herlighets rike og en forsmak på evig liv.

`Les Sal 84,6–13. Hvem andre kan bli velsignet av helligdommen?`

Guds velsignelser beskrives som at de stråler ut fra helligdommen og er gitt først til dem som tjener i den (Sal 84,5), deretter til pilegrimene på vei til helligdommen (Sal 84,6–11), og til slutt når de til jordens ender. Forventningen om å møte Gud i helligdommen styrker pilegrimenes tro (Sal 84,8). Mens vanlige reisende svekkes under strabasene på reisen, opplever pilegrimene at deres kraft tiltar jo nærmere de kommer helligdommen.

Selv når de er borte fra helligdommen, bærer Guds barn helligdommens stempel ved at de lever et verdig liv (Sal 84,12), et som kjennetegner de rettferdige som trer inn i Herrens helligdom (Sal 15,1–2). Når Herren kalles en «sol», viser det at helligdommens velsignelser er som solstrålene, de rekker til verdens ende (Sal 84,12). Slik nyter de som bor hos Gud ved tro hans nåde, samme hvor de er.

`Les Åp 21,3. Hvilket håp fra den jordiske helligdommen åpenbares for oss her? Hvordan kan vi begynne å forestille oss hvordan denne opplevelsen vil bli?`