---
title:  Reis oss opp igjen
date:  11/01/2024
---

`Les Salme 60,3–7. Hvilke anledninger tror du denne salmen ville passet til? Hvordan kan vi ha nytte av klagesalmene når vi seiler i medvind?`

Klagesalmer blir gjerne oppfattet som bønner folk ba når de var i fysiske, psykiske eller åndelige vanskeligheter. Eller alle tre.

Men det betyr ikke at vi bør unngå disse salmene når vi har det godt. Noen ganger kan det være sprik mellom ordene i salmen og vår opplevelse her og nå. Det vil si at klagesalmer kan være nyttige for dem som ikke lider nød.

For det første kan de gjøre oss mer bevisste på at lidelse er en del av livet, både for rettferdige og ugudelige. Salmene forsikrer oss om at Gud har kontroll og gir kraft og løsninger i vanskelige tider. Selv i denne salmen og midt i vanskelighetene («Du lot landet skjelve og revne», Sal 60,4), håper salmisten på Guds utfrielse.

For det andre lærer klagesalmene oss medfølelse med de lidende. Når vi uttrykker vår glede og takknemlighet til Gud, spesielt offentlig, må vi ikke glemme dem som ikke er så heldige. Ja, det går oss kanskje bra akkurat nå, men hvem kjenner vel ikke noen som har det vondt? Ber vi slike salmer, kan det hjelpe oss å huske dem som opplever harde tider. Salmene bør vekke medfølelse og et ønske om å hjelpe de nødstedte slik Jesus gjorde det.

«Denne verden er som et gigantisk sykehus, men Kristus kom for å helbrede de syke og forkynne frihet for Satans fanger. Han var selv sunnheten og styrken. Han gav av sitt liv til de syke og plagede og til dem som var besatt av onde ånder. Han viste ikke bort noen som kom til ham for å få del i hans legende kraft. Han visste at de som ba om hjelp, selv hadde påført seg sykdom. Likevel avslo han ikke å helbrede dem. Når Kristi kraft trengte inn i sjeledypet hos disse stakkars menneskene, ble de overbevist om synd, og mange ble helbredet for sin åndelige sykdom så vel som for sine fysiske svakheter. Evangeliet har ennå den samme kraft. Hvorfor skulle vi ikke se de samme resultatene i dag? – Ellen G. White: _Welfare Ministry_, s. 24, 25.

`Hvem kjenner du som ikke bare trenger dine bønner, men også at du er til stede?`