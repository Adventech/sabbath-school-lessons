---
title:  Fra fortvilelse til håp
date:  10/01/2024
---

Vi har vel alle følt at Gud har vært langt borte. Hvem har ikke tenkt: Hvordan kunne det skje?

Salmistene har iallfall hatt slike opplevelser. Iblant er det syndene våre som påfører oss prøvelser, men andre ganger virker det så urettferdig, og vi føler vi ikke har fortjent det vi opplever. Og hvem har vel ikke vært der?

`Les Salme 13. Hvilke to viktige stemninger skjelner du i denne salmen? Hvilken beslutning tror du førte til endringen hos salmisten?`

«Hvor lenge, Herre? Vil du glemme meg for alltid? Hvor lenge vil du skjule ansiktet for meg?» (Sal 13,2). Og hvem kan vel ikke gjenkjenne disse følelsene, enda så feil de kan være? (Glemmer Gud noen av oss?)

Salme 13 peker altså på hvordan vi kan unngå en annen vanlig feil: å fokusere på oss selv og våre problemer når vi ber. Denne salmen kan forvandle vår bønn når den får oss til å bekrefte at Gud er trofast og uforanderlig i sin handlemåte med sitt folk.

Ja, selv om salmen begynner med klagerop, ender den ikke der. Og det er poenget.

Salmen får oss til bevisst å stole på Guds kraft til frelse (Sal 13,6) slik at vår frykt og angst (Sal 13,2–5) gradvis viker for Guds frelse og vi begynner å oppleve endringen fra klage til lovsang, fra fortvilelse til håp (Sal 13,6–7).

Men bare det å gjenta ordene i Salmene uten å forstå betydningen gir ikke den tiltenkte forvandlingen. Når vi ber Salmene, bør vi be om Den hellige ånds hjelp til å handle slik salmen krever. Salmene er Guds Ord som forvandler de troendes sinn og handlinger. Ved Guds nåde blir salmenes løfter virkelighet i de troendes liv. Vi lar Guds Ord forme oss etter Guds vilje og forener oss med Kristus, som åpenbarte Guds vilje fullkomment og som også ba Salmene.

`Hvordan kan prøvelsene dine føre deg nærmere Gud? Hvorfor kan de skyve deg bort fra ham hvis du ikke er forsiktig?`