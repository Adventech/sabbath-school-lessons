---
title:  Tillit i vanskelige tider
date:  08/01/2024
---

Alle kristne opplever fortvilelse og lidelse, tider da de lurer på hva Gud holder på med, eller hvorfor han lar slikt skje med dem. Salmistene opplevde lignende ting. Og inspirert av Gud skrev de ned det de opplevde.

`Les Salme 44. Hva sier den til oss, og hvorfor er dette relevant for troende til alle tider?`

Vårt valg av salmer i kirkelig sammenheng gjenspeiler ofte hvilke stemninger og ord som vi bruker i våre fellesbønner. Slike begrensninger kan være et tegn på manglende evne eller uro overfor livets mørke sider. Selv om vi noen ganger føler at Gud behandler oss urettferdig når lidelsen rammer oss, synes vi ikke det passer seg å gi uttrykk for våre tanker, verken i offentlig eller privat bønn.

Med denne motviljen kan vi gå glipp av poenget med tilbedelsen. Når vi unnlater å si ærlig og åpent hva vi føler og tenker til Gud i bønn, blir vi ofte slaver under våre egne følelser. Dette gjør også at vi ikke har tillit til å nærme oss Gud. Det å be Salmene gir oss vissheten om at han ikke forventer at vi skal sensurere eller fornekte vår erfaring når vi ber og tilber.

Salme 44 kan f.eks. hjelpe oss å uttrykke opplevelsen av uforskyldt lidelse åpent og ærlig. Det å be Salmene gir oss ytringsfrihet i bønn. Salmene legger ord i vår munn som vi verken finner eller våger å si. «Vårt hjerte har ikke vendt seg bort, våre føtter har ikke bøyd av fra din vei. Likevel har du knust oss der sjakaler bor, og latt dødsskyggen dekke oss.» (Sal 44,19–20).

Legg merke til hvordan Salme 44 begynner. Forfatteren taler om at Gud tidligere hadde gjort store ting for sitt folk. Derfor uttrykker forfatteren sin tillit til Gud og setter ikke sin «lit til buen» (Sal 44,7).

Likevel har problemer kommet over Guds folk. Listen med klager er lang og vond. Men midt i det hele roper salmisten og ber at Gud må redde dem og «fri oss ut i din miskunn!» (Sal 44,27). Midt i problemene kjenner han Guds virkelighet og kjærlighet.

`Hvordan kan det å minnes tidligere tider, da du virkelig følte Guds nærvær, hjelpe deg å takle problemer som får deg til å tro at Gud er langt borte?`