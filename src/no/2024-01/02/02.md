---
title:  Bruk av salmene i bønn
date:  07/01/2024
---

Les Sal 105,5; Kol 3,16 og Jak 5,13. Hvilken plass har salmene i troslivet?

En enkel måte å introdusere Salmene i dagliglivet, er å sette av tid hver dag til å lese en salme og begynne med Salme 1, og så følge rekkefølgen i Salmenes bok. En annen fremgangsmåte er å lese salmer som er i tråd med din situasjon her og nå, hva den nå måtte være: Det finnes klagesalmer for den enkelte og for trosfellesskapet, takkesalmer, hymner, botssalmer, visdomssalmer (som søker Guds visdom og veiledning), historiske salmer, salmer som inneholder sinne og raseri, og pilegrimssalmer. Dette kvartalet skal vi se på mange av dem og studere dem i deres sammenheng.

Hvordan skal vi da lese Salmene?

Les først salmen, tenk over den, og be. Å fundere over salmen innebærer refleksjon over salmens ulike sider: den måten salmisten henvender seg til Gud på, og hvorfor han ber. Tenk på hvordan din situasjon passer til salmistens opplevelse og hvordan salmen kan hjelpe deg å formulere din opplevelse. Du vil bli overrasket over hvor ofte du kjenner deg igjen og kan forholde deg til det du leser.

Hvis noe i salmen utfordrer deg, tenk f.eks. på om salmen korrigerer falske forhåpninger om noe du står overfor. Tenk på salmens budskap i lys av Kristi person og frelsesverk og det langsiktige håpet Kristi verk gir oss. Det hjelper alltid å se på alt i Bibelen i lys av Kristus og korset.

Se også om du finner nye motiver for bønn i salmen, og tenk på dens betydning for deg, menigheten og verden. Be Gud legge sitt Ord på ditt hjerte og sinn. Hvis salmen samsvarer med situasjonen til noen du kjenner, så gå i forbønn for denne personen. Salmene dekker mange sider av livet, og vi kan bli beriket ved å lese og ta inn over oss det de sier.

`Hva vil det si å «la Kristi ord få rikelig rom hos dere» (Kol 3,16)? Hvorfor er det å lese Bibelen det første og viktigste skrittet i denne opplevelsen?`