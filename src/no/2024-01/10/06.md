---
title:  Herrens makt i historien
date:  07/03/2024
---

`Les Sal 135. Hvilke hendelser fremheves i salmen? Hvilken lærdom trekker salmisten av dem?`

Salme 135 kaller Guds folk til å prise Herren for hans godhet og trofasthet både i skapelsen (Sal 135,6–7) og i Israels frelseshistorie under utvandringen (Sal 135,8–9) og under erobringen av det lovede land (Sal 135,10–12).

Herren viste sin nåde ved å velge Israel som sin dyrebare eiendom (Sal 135,4). «Dyrebare eiendom» henspiller på paktsforholdet mellom Gud og hans folk (5 Mos 7,6–11; 1 Pet 2,9–10). Valget av Israel bygget på Herrens suverene vilje, så Israel har ingen grunn til å være overlegen. Salme 135,6–7 viser at Herrens mål med verden ikke begynte med Israel, men med skapelsen. Derfor bør Israel ydmykt oppfylle sin rolle i Guds frelsesplan for hele verden.

Oppramsingen av Guds store gjerninger for sitt folk (Sal 135,8–13) kulminerer i løftet om at Gud vil «dømme» sitt folk og ha miskunn med dem (Sal 135,14). Dommen her er Guds forsvar av de undertrykte og nødlidende (Sal 9,5; Sal 7,9; Sal 54,5; Dan 7,22). Herren lover å skaffe sitt folks rett og forsvare dem (5 Mos 32,36). Salme 135 har som mål å inspirere Guds folk til å stole på ham og være trofaste mot pakten med ham.

Herrens trofasthet mot folket får salmisten til å si at avgudene er ingenting og hevde Herrens overhøyhet i verden (Sal 135,15–18). Stoler man på avguder, blir tilbederne like håpløse og maktesløse som avgudene sine (Sal 135,18). Salmen viser at Gud skal prises både som skaper og som sitt folks frelser. Dette ser vi også i de to utgavene av det fjerde bud, som utfyller hverandre (2 Mos 20,8–11; 5 Mos 5,12–15). Guds kraft i skaperverket og historien er uten sidestykke i verden, og derfor bør Guds folk alltid stole på ham og tilbe bare ham. Vi må bare tilbe vår skaper og frelser, og det er avgudsdyrkelse hvis vi tilber vi noe annet, eller noen andre.

`Hvordan kan vi sørge for at vi ikke har avguder? Hvorfor kan det være lettere å dyrke avguder enn vi er klar over?`