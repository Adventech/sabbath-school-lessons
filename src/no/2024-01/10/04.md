---
title:  Historie og omvendelse
date:  05/03/2024
---

`Les Sal 106. Hvilke historiske hendelser og lærdommer fremheves?`

Salme 106 fremkaller også de store begivenhetene i Israels historie, som utvandringen, ørkenvandringen og livet i Kanaan. Den understreker fedrenes synder som kulminerte i generasjonen som ble ført i eksil. Så salmen ble nok skrevet da folket var i Babylon, eller etter at de hadde kommet hjem, og inspirert av Den hellige ånd fortalte salmisten Guds folk om de historiske hendelsene og de lærdommene som folket burde ha trukket av dem.

Som de andre salmene, peker også denne på Guds trofasthet mot sin nådepakt, som gjorde at han frelste sitt folk i gamle dager (Sal 106,45). Den uttrykker håp om at Gud igjen vil se i nåde til sitt angrende folk og hente dem hjem fra folkeslagene (Sal 106,47). Bønn om utfrielse er ikke ønsketenkning, men en troens bønn ut fra forsikringen om Guds tidligere utfrielser (Sal 106,1–3) og trofasthet mot pakten med sitt folk.

Erindringen om Israels historiske nederlag i Salme 106 er en del av folkets syndsbekjennelse og erkjennelse av at de ikke er bedre enn forfedrene. Dagens generasjon innrømmer at den er verre enn forfedrene fordi den kjente følgene av tidligere generasjoners misgjerninger og at Gud var tålmodig og viste nåde for å frelse dem, selv om de hadde gått på onde veier med fullt overlegg. Hvis det var sant for dem, så tenk på hvor mye mer det er det for oss i dag, som har åpenbaringen av Guds karakter og frelsende nåde i Jesus og korset.

Den gode nyheten i Salme 106 er at Guds kjærlighet alltid seirer over folkets synd (Sal 106,8–10; Sal 106,30; Sal 106,43–46). Den nøkkelrollen Moses og Pinhas spilte for å avverge Guds vrede, peker på betydningen av Kristi forbønn for de troende. Bare opplevelsen av Guds nåde kan forvandle en tidligere historie til vår historie.

`Sal 106,13 lyder: «Snart glemte de det han hadde gjort, og ventet ikke mer på råd fra ham.» Hvorfor er det så lett for oss å gjøre det samme?`