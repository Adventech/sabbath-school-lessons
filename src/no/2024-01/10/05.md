---
title:  Lignelsen om Guds vinstokk
date:  06/03/2024
---

`Les Sal 80. Hvordan fremstilles Guds folk, og hvilket håp ber de om?`

Israel blir fremstilt som en vingård Gud rykket opp fra slaveriets Egypt og førte til det lovede land. Bildet av en vingård formidler Guds utvelgelse av Israel og hans forsyns omsorg (les også 1 Mos 49,11–12; 1 Mos 49,22; 5 Mos 7,7–11).

Men i Salme 80 er Guds vingård gjenstand for hans vrede (Sal 80,13). Profetene kunngjør vingårdens ødeleggelse som tegn på Guds dom fordi vinstokken har blitt dårlig (Jes 5,1–7; Jer 2,21).

Men Salme 80 grubler ikke over hvorfor Gud dømmer. I lys av Guds store nåde er salmisten forundret over at Gud kan holde seg borte fra sitt folk så lenge. Spenningen mellom Guds vrede og dom på den ene siden og Guds nåde og tilgivelse på den andre, får salmisten til å frykte at Guds vrede vil seire og fortære folket helt (Sal 80,17).

`Les 4 Mos 6,22–27. Hvordan brukes denne velsignelsen i Sal 80?`

Salmens refreng fremkaller Arons løfte om Guds velsignelse av sitt folk (4 Mos 6,22–27) og understreker håpet om at Guds nåde vil seire over årsakene til folkets elendighet: «Gud, før oss tilbake, la ditt ansikt lyse så vi blir frelst!» (Sal 80,4; se også Sal 80,8 og Sal 80,20).

Det hebraiske ordet for «føre tilbake» kommer fra et ord som betyr å «vende tilbake», og det brukes om og om igjen i Bibelen der Gud kaller sitt folk, som har vandret bort, til å vende tilbake til ham. Det er nært knyttet til tanken om omvendelse, om å vende ryggen til synden og komme tilbake til Gud. «Jeg gir dem et hjerte til å kjenne meg, for jeg er Herren. De skal være mitt folk, og jeg skal være deres Gud når de vender om til meg av hele sitt hjerte.» (Jer 24,7).

`Hvordan har du opplevd omvendelse som å komme tilbake til Gud?`