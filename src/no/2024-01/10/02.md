---
title:  Herrens urokkelige trofasthet
date:  03/03/2024
---

`Les Sal 78. Hvilke tre viktige historiske epoker fremheves i denne salmen? Hvilke lærdommer henter Asaf fra hver periode?`

En gjennomgang av Israels historie fremhever Guds trofasthet og Israels troløshet. Det skulle også lære kommende generasjoner ikke å gjenta forfedrenes feil, men stole på Gud og være tro mot hans pakt. Salmisten bruker historien som lignelse (Sal 78,2), det vil si at folket skal grunne på salmens budskap og selv søke etter meningen. Salme 78,2 er en profetisk skildring av Jesu undervisning i lignelser (Matt 13,34–35).

Salmen reflekterer også over tiden for utvandringen (Sal 78,9–54), bosettingen i Kanaan (Sal 78,55–64), og Davids tid (Sal 78,65–72). Den viser Herrens store gjerninger og følgene av at folket brøt pakten med Gud. Israels historie viser at folkets troløshet antok mange former, spesielt avgudsdyrkelse (Sal 78,58).

Salmisten understreker roten til Israels utroskap: de glemte hva Gud hadde gjort for dem, de stolte ikke på Gud, de satte ham på prøve (Sal 78,18; Sal 78,41; Sal 78,56) og gjorde opprør mot ham og holdt ikke hans lov, hans pakt og hans vitnesbyrd (Sal 78,10; Sal 78,37; Sal 78,56). Med understrekingen av denne troløsheten antyder salmisten at når Israel ble forkastet, var det et resultat av én stor synd: manglende tillit til Herren (Sal 78,7–8).

Når man leser salmen, overveldes man av folkets stahet og åndelige blindhet i kontrast til Herrens tålmodighet og nåde. Hvordan har det seg at hver ny generasjon var så treg til å lære?

Før vi dømmer tidligere slekter hardt, bør vi se på oss selv. Glemmer ikke vi også Guds undere i fortiden og overser hans paktskrav? Salmen oppfordrer ikke folk til å stole på egne gjerninger. Nei, Salme 78 viser menneskeviljens nytteløshet med mindre den bygger på konstant bevissthet om Guds trofasthet og mottak av hans nåde. Guds folks nederlag (Sal 78,9; Sal 78,62–64) belyser salmens lekse om at menneskers anstrengelser uten trofasthet mot Gud er dømt til fiasko.

`Hva har du lært, eller burde du ha lært av dine tidligere feil?`