---
title:  Herren er konge
date:  15/01/2024
---

Uatskillelig knyttet til Herren som skaper er Herren som konge. Erklæringen «Herren er konge» lyder i Sal 93,1; Sal 96,10; Sal 97,1 og Sal 99,1, men ekkoet høres gjennom hele Salmenes bok.

Herren er kledd i ære, majestet og styrke (Sal 93,1; Sal 104,1). Han er omgitt av skyer og mørke (Sal 97,2), men «svøper lyset om seg som en kappe» (Sal 104,2). Disse metaforene opphøyer Kongens makt og prakt og er nøye valgt for å uttrykke Guds unike storhet som er hinsides vår fatteevne.

`Les Salme 97. Hva vil det si at Gud er konge? (Sal 97,2; Sal 97,10) Hvor er han konge? (Sal 97,1; Sal 97,5; Sal 97,9)`

Guds herredømme kan ses av hans skaperverk (Sal 96,5), frelse (Sal 98,2) og dom (Sal 96,10). Herren er konge over hele jorden (Sal 47,6–9). Guds rike er et evig rike, uten sidestykke i kraft og majestet (Sal 45,7; Sal 93,1–2; Sal 103,19). Herrens styre bygger på barmhjertighet, rett og rettferdighet, og det gir orden og stabilitet til den skapte verden (Sal 98,3; Sal 99,4). Guds rike forener tilbedere både i himmelen og på jorden i lovprisning av Gud (Sal 103,20–22; Sal 148). Mange salmer ser for seg at hele menneskeheten anerkjenner Guds herredømme (Sal 96,10; Sal 97,1; Sal 99,1; Sal 145,11–13).

Men alle gjør ikke det, iallfall ikke ennå. Guds herredømme trosses av de ugudelige, som fornekter og spotter Herren og undertrykker hans folk (Sal 14,1; Sal 74,3–22). Selv om salmisten utfordres av onde menneskers velstand, og Guds overbærenhet plager ham, stoler han på Guds styre og forsikringen om Guds rettferdige dommer (Sal 68,22; Sal 73,17–20). I tro gleder Guds folk seg over innvielsen av Guds rike i og med Kristi verk og venter på fullbyrdelsen av riket ved Kristi annet komme (Matt 12,26–28; 1 Kor 15,20–28).

`«Hat det onde, dere som elsker Herren!» (Sal 97,10). Hvorfor skal vår kjærlighet til Gud få oss til å hate det onde? Hva har disse to tingene med hverandre å gjøre?`