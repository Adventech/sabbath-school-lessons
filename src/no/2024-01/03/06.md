---
title:  Dine vitnesbyrd er veldig pålitelige
date:  18/01/2024
---

`Les Sal 19,8; Sal 93,5; Sal 119,165; Sal 1,2; Sal 1,6; Sal 18,31 og Sal 25,10. Hvilken rød tråd løper gjennom samtlige?`

Herrens herredømme som verdens suverene skaper, konge og dommer, har teologiske konsekvenser for påliteligheten av hans vitnesbyrd. Vitnesbyrdene (hebraisk ‘edut, «dekret», «lov») viser til den samlingen av lover og retningslinjer som Gud har for sitt folks religiøse og sosiale liv (2 Mos 32,15). De er «pålitelige» (Sal 93,5), og gjenspeiler den stabilitet og varighet som kjennetegner Guds trone og verden som Gud har skapt og opprettholder (Sal 93,1–2). Det hebraiske ordet for «pålitelig» (vårt amen kommer av dette ordet) formidler tanken om pålitelighet, trofasthet og fasthet (2 Sam 7,16; 1 Krøn 17,23). Guds lover er uforanderlige og uforgjengelige.

Gud står inne for sine løfter og befalinger. Guds trofasthet er både fullstendig betryggende og garanterer hans styre, og den forlanger folkets svar i form av tillit og lydighet.

Samtidig blir mangelen på rettferdighet i verden poetisk skildret som at jordens grunnvoller rister (Sal 18,8; Jes 24,18–21). Guds lov viser folket veien til et rettferdig liv som kan motstå Guds dom. Derfor skal de rettferdige ikke rokkes, for de er solid forankret i Guds lov, som gir stabilitet og trygghet, og deres hjerte er standhaftig (hebraisk kun betyr også «vær fast», «vær trygg») i Herren (Sal 112,1; Sal 112,6–7). Ingenting får dem som holder Guds lov, til å snuble (Sal 119,165), den er Guds beskyttelse og veiledning i livet (Sal 1,2–3; Sal 1,6).

Guds Ord er beskrevet som lampen for salmistens føtter, og derfor beskytter den ham mot fiendens skjulte snarer (Sal 119,105; Sal 119,110). Men stor fred, som de som elsker Guds lov (Sal 119,165) har, er ikke et resultat av et totalt fravær av prøvelser (Sal 119,161). Det kommer snarere av å leve i Guds nærhet og ha et sunt forhold til ham.

`Hvordan har det å holde Guds lover og regler og vitnesbyrd hjulpet deg i livet? Og hva har du lidd fordi du brøt dem?`