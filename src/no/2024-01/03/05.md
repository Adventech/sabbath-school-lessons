---
title:  Med guds pakt for øye
date:  17/01/2024
---

`Temaet Guds dom stiller et viktig spørsmål: Hvordan kan Guds folk ha fred med Gud og frelsesvisshet i dommens tid? Les Sal 94,14; Sal 105,7–10; Dan 7,22.`

Guds folk er trygge fordi Herren har reist sin bolig i Sion (Sal 76,2–3) og opprettet sin evige pakt med dem som sin dyrebare eiendom (Sal 94,14; Sal 105,8–10). Gud lover ikke bare at han ikke vil forkaste sitt paktsfolk, han arbeider aktivt for at de skal være trygge i ham. Han tilgir deres synder (Sal 103,3), underviser, velsigner og styrker sitt folk (Sal 25,8–11; Sal 29,11; Sal 105,24). Guds dommer er gitt for å vende folket til rettferdighet og vise at Gud bryr seg om dem (Sal 94,8–15).

Hele Salme 105 viser Herrens trofasthet mot sin pakt i Israels historie. I alt som skjedde, både godt og vondt, var Gud der. Hans forsyn førte Josef til Egypt, og gjennom ham reddet han sitt folk og folkeslagene i det området under den store hungersnøden (Sal 105,16–24). Herren reiste opp Moses til å lede sitt folk ut av slaveriet i Egypt med tegn og under (Sal 105,25–38).

Herren ga sitt folk det lovede land (Sal 105,11; Sal 105,44) og fortsatte å beskytte det (Sal 105,12–15). Han gjorde folket tallrikt (Sal 105,24), fridde dem fra deres overherrer (Sal 105,37–38) og sørget for daglige behov (Sal 105,39–41). Herren har full kontroll over alt som gjelder hans folk – en sannhet salmistene ville hans folk aldri skulle glemme.

Når Gud husker sin pakt, betyr det mer enn bare erindring, for det fører alltid til handling (1 Mos 8,1; 1 Sam 1,19; Sal 98,3; Sal 105,42–44). Og når folket er kalt til å huske Guds undere og dommer, betyr det at folket skal leve til Guds ære.

I denne pakten er Israels viktigste kall å vise troskap mot pakten ved å holde Guds lover (Sal 78,5–7; Sal 105,45). Guds folk er også kalt til å vitne om Gud for andre folkeslag, for Herren vil at alle skal slutte seg til hans folk Israel (Sal 105,1–2). Dermed er verden trygg i den allmektige og barmhjertige Guds beskyttende pakt (Sal 89,29–35).

`Hva har vi i Jesus som viser hvorfor disse løftene til det gamle Israel kan gjelde oss? (Se Gal 3,26–29.)`