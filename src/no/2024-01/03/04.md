---
title:  Gud er dommeren
date:  16/01/2024
---

`Les Salme 75. Hvorfor skryter de ugudelige forgjeves?`

Som konge er Herren også lovgiver (Sal 99,7) og dommer (Sal 98,9; Sal 97,2). De ugudelige truer stadig den rettferdige orden som Gud har satt i verden, men Herren vil dømme verden og gjøre slutt på ondskapens herredømme (Sal 75,9–11; Sal 96,13).

I Salme 75 skildrer flere bilder de ondes ugjenkallelige ødeleggelse. Bildet av en kopp med rødvin (Sal 75,9) formidler intensiteten i Guds raseri (Jer 25,15; Åp 14,10). Avhuggingen av de ugudeliges horn står for slutten på deres makt og herredømme, mens de rettferdiges horn skal opphøyes (Sal 75,11). Gud velger «en tid» (Sal 75,3) for sin dom. Den utøvende dommen vil finne sted ved tidens ende (Sal 96,13; 1 Kor 15,23–26).

Herren gransker folks hjerter som en del av sin dom. Les Salme 14,2. Den minner om 1 Mos 6,5 og 1 Mos 6,8. Begge tekstene viser at fullbyrdelsen av Guds dom over verden innledes når Gud undersøker menneskenes liv og søker hvem han kan redde. Denne dommen kalles noen ganger «den undersøkende dom» da Gud forsvarer de rettferdige og bestemmer de ugudeliges skjebne.

Hvordan skjer det?

For det første utfrir Gud sitt folk fra de ugudelige (Sal 97,10; Sal 146,9) og kroner de ydmyke med frelse (Sal 149,4). For det andre blir de ugudelige som ikke angrer, tilintetgjort for alltid (Sal 97,3). Noen salmer beskriver hvor nytteløse menneskers våpen er mot den guddommelige dommer (Sal 76,4–7). Herren er også en tilgivende Gud, selv om han straffer folks ugjerninger (Sal 99,8). Guds folk, og ikke bare de ugudelige, skal avlegge regnskap for Gud (Sal 50,4; Sal 135,14).

Salmene har den samme oppfatningen som andre bibelske tekster, at Guds dom begynner med Guds folk og omfatter hele jorden (5 Mos 32,36; 1 Pet 4,17). Salmisten roper til Gud etter å bli dømt, men stoler på at Guds rettferdighet vil forsvare ham (Sal 7,9–12; Sal 139,23–24).

`Salmene ber oss glede oss i påvente av Guds dom (Sal 67,4; Sal 96,10–13; Sal 98,4–9). Hvorfor er Guds dom godt nytt for dem som er dekket av Kristi blod?`