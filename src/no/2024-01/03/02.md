---
title:  Herren har skapt oss
date:  14/01/2024
---

`Les Salme 8 og Salme 100. Hvordan fremstilles Gud og mennesker i disse salmene? Hva sier de om Gud?`

Skapelsen spiller en stor rolle i Salmene og understreker Guds suverenitet. Himmelen forkynner hans herlighet og kraft (Sal 19,2–5; Sal 97,6). Guds navn er herlig over hele jorden (Sal 8,2; Sal 8,10). Herren har skapt alt. Han har ingen begynnelse (Sal 93,2) og ingen ende (Sal 102,26–28). Han er evig og står over nasjonenes guder, som «menneskehender har laget» (Sal 115,4). Avgudene «har hender, men kan ikke føle» (Sal 115,7), men Herren, «har jordens dyp i sin hånd ... hendene hans har formet det faste landet.» (Sal 95,4–5).

Flere salmer skildrer Guds makt over naturkreftene, som andre folk mente var guddommelige (f.eks. Sal 29; Sal 93; Sal 104). Disse salmene gjentar påstanden om at Herren hersker over skaperverket og er den høyeste i makt og verdighet. Salme 100,3 rammer en spesiell form for avgudsdyrkelse – selvtillit, og understreker at Gud skapte oss, og ikke vi selv.

Skapelsen vitner også om Guds kjærlighet. Alt som finnes, skylder Gud sin eksistens, han som også opprettholder livet (Sal 95,7; Sal 147,4–9). Legg merke til at Gud ikke bare ga menneskene livet, det gamle Israel er også «hans folk og den flokken han gjeter» (Sal 100,3). Forestillingen om «hans folk» og «flokken hans» viser at Gud vil ha et nært forhold til sitt folk.

Bare skaperen har makt til å velsigne og gi sitt folk vekst, og derfor er bare han verdig deres tilbedelse og tillit. Mange salmer oppfordrer alt som har pust, hele jorden, havet og alt i det til å juble for Herrens åsyn.

Guds herlighet ses i skaperverket, også i dets falne tilstand, og Salmene peker på Gud alene som verdig vår tilbedelse.

`«Hva er da et menneske – at du husker på det, et menneskebarn – at du tar deg av det?» (Sal 8,5). Hva svarer du Gud som er din skaper? Når Gud gir stjernene navn (Sal 147,4), hvor mye mer tror du at Gud bryr seg om deg?`