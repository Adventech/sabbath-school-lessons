---
title:  Til ettertanke
date:  19/01/2024
---

Les Salme 86,5 og 15; Ellen G. White: «Guds kjærlighet» i _Veien til Kristus_, side 5–14. Hvordan hjelper sannheten om at Gud er kjærlighet oss å forstå de ulike skildringene av Gud og hans gjerninger i Salmene?

Denne ukens studium ser på noen sentrale skildringer av Gud og hans aktiviteter, som bygger verden og gjør den fast og trygg. Salmistene appellerer til Gud, som er skaper, konge, dommer, paktens frelser og lovgiver. Guds roller i verden gjenspeiles også i andre av Guds navn og titler, så som hyrde (Sal 23,1; Sal 80,2), frelsens klippe (Sal 95,1) og Fader (Sal 68,6; Sal 89,27). I verden kan vi være trygge, også midt i den store konflikten, for Gud er suveren og trofast i alt han gjør og sier. Selv om disse teologiske temaene på ingen måte er uttømmende, antyder de ulike måter Gud åpenbarer seg på i Salmene.

I vårt videre studium er det viktig å lese Salmene i lys av Guds kjærlighet og nåde og hans plan for å frelse og gjenopprette verden. «Jo mer vi grunner på Guds karakter i lys av korset, desto mer ser vi av miskunnhet, ømhet og tilgivelse, sammen med rett og rettferdighet. Vårt syn blir klarere og vi ser utallige beviser på en kjærlighet som er uten grenser, en øm medlidenhet som overgår en mors inderlige medfølelse med sitt villfarne barn.» – Ellen G. White: _Veien til Kristus_, side 13–14. Selv når folket i Salmene står overfor Guds dom for sitt opprør, fortsetter de å påkalle Gud, for de vet at Guds vrede bare varer en stund, men hans nåde er evig (Sal 103,8).

**Spørsmål til drøftelse**

`Hvorfor er det så viktig å forstå den store konflikten og dens omfang for å forstå at til tross for at Gud i siste instans er allmektig, er det fortsatt mye uro og lidelse i verden? Hvorfor er temaet den store konflikten så nyttig for oss?`

`Hvordan bør troen på Gud som skaper forme vår selvforståelse og forholdet til resten av skaperverket? Hva skjer når vi kommer bort fra denne sannheten (Sal 106,35–42)?`

`Hva var galt med folkeslagenes avguder i bibelsk tid (Sal 115,4–8)? Hva med moderne avguder? Hvorfor er de like farlige for vår vandring med Herren?`

`Hvordan bør Guds folk leve når de vet at Guds dom begynner med hans folk? Hvordan dømmer Gud sitt folk og hvorfor?`