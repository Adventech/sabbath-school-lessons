---
title:  Salmenes verden
date:  04/01/2024
---

`Les Sal 16,8; Sal 44,9; Sal 46,2; Sal 47,2; Sal 47,7; Sal 57,3; Sal 62,9; Sal 82,8 og Sal 121,7. Hvilken plass har Gud i salmistens liv?`

Salmenes verden fokuserer på Gud, den søker å legge alle livets erfaringer inn under Gud i bønn og lovprisning. Gud er verdens skaper, konge og dommer. Han sørger for sine barn i ett og alt. Derfor kan vi stole på ham. Selv Guds folks fiender spør «Hvor er din Gud?» når Guds folk svikter (Sal 42,11). Herren er sitt folks alltid tilstedeværende og aldri sviktende Gud, og Guds folk har alltid Gud for øye. Til syvende og sist ser Salmene for seg en tid da alle folkeslag og hele skaperverket tilber Gud (Sal 47,2; Sal 64,10).

Gud står sentralt i livet og gjør tilbedelsen viktig. Den tilbedelsen som Salmene levde i, var fundamentalt ulik det mange regner som tilbedelse i dag fordi tilbedelsen i den bibelske kultur var det naturlige og ubestridte sentrum for hele samfunnets liv. Derfor ble alt som skjedde, både godt og vondt i Guds folks liv uunngåelig uttrykt i tilbedelse. Gud hører salmisten samme hvor han er og svarer ham i sin fullkomne tid (Sal 3,5; Sal 18,7; Sal 20,7).

Salmisten er klar over at Guds bolig er i himmelen, men samtidig bor Gud i Sion, i helligdommen hos sitt folk. Gud er på samme tid fjern og nær, overalt og i sitt tempel (Sal 11,4), skjult (Sal 10,1) og åpenbart (Sal 41,13). I Salmene føres disse tilsynelatende selvmotsigende egenskapene ved Gud sammen. Salmistene forsto at nærhet og fjernhet hørte uatskillelig sammen i Guds vesen (Sal 24,7–10). De forsto dynamikken i dette åndelige spenningsforholdet. Deres erkjennelse av Guds godhet og nærvær midt i det de opplevde, er det som styrker håpet mens de venter på at Gud skal gripe inn, samme hvor og når han velger å gjøre det.

`Hvordan kan Salmene hjelpe oss å forstå at vi ikke kan begrense Gud til bestemte deler av livet? I hvilke deler av livet forsøker du eventuelt å holde Herren på avstand?`