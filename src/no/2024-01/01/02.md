---
title:  Salmene i det gamle israels gudstjeneste
date:  31/12/2023
---

`Les 1 Krøn 16,7; Neh 12,8; Sal 18,2; Sal 30,2; Sal 92,2; Sal 95,2; Sal 105,2; Kol 3,16 og Jak 5,13. Hva var anledningen bak noen av salmene? Når brukte Guds folk Salmene?`

Salmene er ment til både personlig bruk og til gudstjenestene. De ble sunget under tilbedelsen i tempelet, som det går frem av de musikalske merknadene som nevner instrumenter (Sal 61,1), melodier (Sal 9,1) og musikalske ledere (Sal 8,1).

I den hebraiske Bibelen peker tittelen på Salmenes bok, tehilim, «lovprisninger», på bokens hovedformål: å synge Guds pris. Den norske tittelen Salmenes bok er avledet av det greske psalmoi, som er brukt i Septuaginta, en tidlig (2. og 3. århundre f.Kr.) gresk oversettelse av GT.

Salmene var en uunnværlig del av Israels tilbedelse. De ble f.eks. brukt da tempelet ble innviet, ved religiøse høytider, prosesjoner og da paktens ark ble plassert i Jerusalem.

Salme 120−134 er pilegrimssangene som ble sunget på reisen til Jerusalem ved de tre store årlige høytidene (2 Mos 23,14–17). Hallel (Salme 113−118) og den store hallel (Sal 136) ble sunget under de tre store årlige festivalene, deriblant nymånefesten og innvielsen av templet. Hallel fikk en viktig plass i påskeseremonien. Salme 113 og 114 ble sunget ved begynnelsen av påskemåltidet, og Salme 115−118 til avslutning (Matt 26,30). Den «daglige hallel» (Salme 145−150) ble brukt i daglig bønn under morgengudstjenesten i synagogen.

Salmene ledsaget ikke bare folkets tilbedelse, de lærte dem hvordan de skulle tilbe Gud i helligdommen. Jesus ba med ordene fra Sal 22 (Matt 27,46). Salmene fikk også en viktig plass i den første menighet (Kol 3,16; Ef 5,19).

`Hvordan kan vi bruke Salmene i vår tilbedelse, enten det er privat eller i menigheten?`