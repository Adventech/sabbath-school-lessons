---
title:  Møt salmistene
date:  01/01/2024
---

Kong Davids navn står øverst i de fleste salmene. Han tok aktivt del i organiseringen av Israels liturgi. Han sies å ha «diktet Israels sanger» (2 Sam 23,1). NT vitner om David som forfatter av salmer (Matt 22,43–45; Apg 2,25–29; Apg 2,34–35; Apg 4,25; Rom 4,6–8). Mange salmer ble komponert av tempelmusikere som også var levitter: f.eks. Salme 50 og 73–83 av Asaf; Salmene 42, 44−47, 49, 84, 85 og 88 av Korah-sangerne; Salme 88 av esrahitten Heman og Salme 89 av esrahitten Etan. Utover dem skrev Salomo (Salme 72 og 127) og Moses (Salme 90) noen salmer.

`Les Sal 25,1–5; Sal 42,2; Sal 75,2; Sal 77,2; Sal 84,2–3; Sal 88,2–4 og Sal 89,2. Hva avslører disse salmene om det forfatterne deres opplevde?`

Den hellige ånd inspirerte salmistene og brukte deres talenter i tjeneste for Gud og trosfellesskapet. De var dypt troende mennesker, men likevel opplevde de motløshet og fristelser, de også. Selv om Salmene er skrevet for lenge siden, gjenspeiler de noe av det vi opplever i dag.

«La min bønn nå fram til deg, vend øret til mitt rop! Mitt liv er fylt av ulykker, jeg står ved dødsrikets rand.» (Sal 88,3–4). Dette er like mye et rop fra det 21. århundres sjel som det var det fra en for 3000 år siden.

Noen salmer nevner vanskeligheter, andre gleder. Salmistene ropte til Gud om frelse og opplevde ufortjent gunst. De priste Gud for hans trofaste kjærlighet, og de lovet ham sin hengivenhet. Slik er Salmene vitnesbyrd om Guds frelse og tegn på Guds nåde og håp. Salmene formidler Guds løfte til alle som i tro griper Guds tilgivelses og det nye livs gave. Men de prøver ikke å dekke over, skjule eller bagatellisere en syndig verdens vanskeligheter og lidelser.

`Hvordan kan vi finne håp og trøst når vi vet at selv slike trofaste mennesker som salmistene slet med noe av det samme som vi gjør?`