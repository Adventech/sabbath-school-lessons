---
title:  En sang for enhver tid
date:  02/01/2024
---

`Les Sal 3; Sal 33,1–3 og Sal 109,6–15. Hvilke sider av menneskets erfaring formidler disse salmene?`

Salmene viser trosfellesskapet hele registeret av menneskelivet, og de viser at troende kan tilbe Gud under alle livets tilskikkelser. Vi finner:

1. Salmer som opphøyer Gud for hans storhet og makt i skaperverket, hans trofasthet som konge og dommer.
2. Takkesalmer med dypfølt takk for Guds velsignelser.
3. Klagesanger som roper til Gud om utfrielse.
4. Visdomssalmer med praktisk veiledning for et rettferdig liv.
5. Kongesalmer om Kristus, den store kongen og befrieren av Guds folk.
6. Historiske salmer om Israels fortid som fremhever Guds trofasthet og Israels 	troløshet for å lære kommende slekter at de ikke må gjenta forfedrenes feil, 	men stole på Gud og holde hans pakt.

Salmenes poesi fanger leserens oppmerksomhet. Noen av de poetiske virkemidlene går tapt i oversettelse, men vi kan sette pris på mange av dem.

1. Parallellisme er en kombinasjon av symmetriske ord, setninger eller tanker. Parallellismer hjelper oss å forstå betydningen av tilsvarende deler. For eksempel: «Velsign Herren, min sjel! Alt som i meg er, velsign hans hellige navn.» (Sal 103,1). I denne parallellismen er «min sjel» «alt som er i meg», nemlig hele ens vesen.
2. Bildespråk appellerer til lesernes fysiske sanser (f.eks. er Guds beskyttelse beskrevet som «skyggen av dine vinger» (Sal 17,8).
3. Merisme uttrykker helhet med to kontraster. «Jeg roper til deg dag og natt» betyr å gråte uten opphør (Sal 88,2).
4. Ordspill bruker lyden av ord for å fremheve et åndelig budskap. I Salme 96,4–5 skaper de hebraiske ordene ‘elohim (guder) og ‘elilim (avguder) et ordspill som formidler budskapet om at folkenes guder bare ser ut til å være ‘elohim (guder), men de er bare ‘elilim (avguder).

Og til slutt: Ordet «sela» markerer et kort mellomspill, enten som en oppfordring til å stoppe opp og reflektere over budskapet i en bestemt del av salmen eller en endring av musikalsk akkompagnement (Sal 61,5, BS1930).