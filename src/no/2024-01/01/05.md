---
title:  Inspirerte bønner
date:  03/01/2024
---

`Les 2 Sam 23,1–2 og Rom 8,26–27. Hva lærer disse tekstene om bønn?`

Salmene er Israels inspirerte bønner og lovprisninger, og i salmene er Guds røst blandet med hans folks røst. Salmene er et levende samspill med Gud.

Salmistene tiltaler Gud som «min Gud», «min konge og min Gud» (Sal 5,3; Sal 84,4). De oppfordrer ofte Gud: «hør ... lytt» (Sal 5,2), «hør min bønn» (Sal 39,13), «se» (Sal 25,18), «svar» (Sal 102,3) og «fri meg ut» (Sal 6,5). Dette er en som ber til Gud!

Salmenes skjønnhet og appell som bønn og lovprisning skyldes at de er Guds Ord uttrykt som bønn og lovsang. Salmene gir Guds barn øyeblikk av nærhet, som beskrevet i Rom 8,26–27: «På samme måte kommer også Ånden oss til hjelp i vår svakhet. For vi vet ikke hva vi skal be om for å be rett, men Ånden selv går i forbønn for oss med sukk uten ord. Og han som gransker hjertene, vet hva Ånden vil; for Ånden ber for de hellige etter Guds vilje.»

Jesus siterte fra Salmene, som i Luk 20,42–43, da han siterte direkte fra Salme 110,1: «Av David. En salme. / Herren sier til min herre: / ‘Sett deg ved min høyre hånd / til jeg får lagt dine fiender som skammel for dine føtter!’»

Selv om noen salmer har oppstått av, eller viser til, spesifikke historiske hendelser og salmistenes egne opplevelser, eller til Israels opplevelser som folk, taler Salmenes åndelige dybde til mange livssituasjoner og krysser alle grenser hva kultur, religion, etnisitet og kjønn angår. Når du leser Salmene, vil du altså finne at de uttrykker håp, lovprisning, frykt, sinne, tristhet og sorg, slikt som mennesker opplever overalt og i enhver tidsalder og under alle livets tilskikkelser. De taler til alle, på våre erfaringers språk.

`Hva burde Jesu bruk av Salmene si oss om hva de kan bety for vår egen troserfaring?`