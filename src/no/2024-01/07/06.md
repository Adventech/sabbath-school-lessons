---
title:  Glem ikke alt det gode han gjør
date:  15/02/2024
---

`Les Salme 103. Hvordan skildres Guds barmhjertighet her?`

Salme 103 regner opp Guds mange velsignelser. Velsignelsene omfatter «alt det gode han gjør» (Sal 103,2) for at vi skal ha et godt liv (Sal 103,3–6). Disse velsignelsene bunner i Guds nåde og trofasthet mot pakten med Israel (Sal 103,7–18). Herren «husker» at vi mennesker er skrøpelige og forgjengelige, og han føler for sitt folk (se Sal 103,13–17).

Å huske er mer enn bare ren viten. Det bærer i seg en forpliktelse som uttrykkes i handling: Gud utfrir og opprettholder sitt folk (Sal 103,3–13). Bildene i Salme 103,11–16 illustrerer Guds nådes umåtelige storhet, som bare kan sammenlignes med himmelens uendelighet (Jes 55,9).

Så hvordan bør folk reagere på Guds godhet?

Først ved å velsigne Herren (Sal 103,1–2).

Velsignelse er en handling der noen får materielle og åndelige goder (1 Mos 49,25; Sal 5,13). Men Gud er kilden til alle velsignelser, så hvordan kan vi velsigne Gud? En underordnet kan velsigne en overordnet ved å takke eller lovprise ham (1 Kong 8,66; Job 29,13). Gud velsigner menneskene med godt, og mennesker velsigner Gud ved å prise det gode i ham, dvs. ved å ære ham for hans nåde.

Dessuten ved å huske alle hans goder og hans pakt (Sal 103,2; Sal 103,18–22), slik Gud husker menneskets svakhet og sin pakt med sitt folk (Sal 103,3–13). Å huske er en viktig del av forholdet mellom Gud og hans folk. Slik Gud husker sine løfter til folket, må folket huske Guds trofasthet og vise ham kjærlighet og lydighet.

Dette er i tråd med det Ellen G. White skrev: «Det ville være godt for oss å bruke en time hver dag til å meditere over Kristi liv. I tankelivet burde vi gjenopplive hans liv steg for steg, og i fantasien holde fast ved hver begivenhet, særlig de avsluttende scener. Når vi tenker på hans store offer for oss, vil vi få en mer stabil tillit til ham, vår kjærlighet vil opplives, og vi vil bli mer gjennomtrengt av hans Ånd. Hvis vi ønsker å bli frelst, må vi ved korsets fot lære leksen om botferdighet og ydmykhet.» – _Alfa og Omega_, bind 4, side 63.