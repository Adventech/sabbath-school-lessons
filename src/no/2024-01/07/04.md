---
title:  Dersom du, Herre, vil gjemme på synder
date:  13/02/2024
---

`Les Sal 130. Hvordan fremstilles syndens alvor og synderes håp?`

Salmistens store sorg er knyttet til hans egne og folkets synder (Sal 130,3; Sal 130,8). Folkets synder er så store at de truer med å skille dem fra Gud for alltid (Sal 130,3). Skriften taler om opptegnelser om synder som blir oppbevart til dommens dag (Dan 7,10; Åp 20,12) og om at syndernes navn fjernes fra livets bok (2 Mos 32,32; Sal 69,29; Åp 13,8).

Derfor appellerer salmisten til Guds tilgivelse, som vil slette opptegnelsene (Sal 51,3; Sal 51,11; Jer 31,34; Mi 7,19). Han vet at «Gud er ikke sint av natur. Hans kjærlighet er evig. Hans ‘sinne’ vekkes bare av at menneskets ikke verdsetter hans kjærlighet ... Hensikten med hans vrede er ikke å såre, men å helbrede mennesket; ikke for å ødelegge, men for å redde sitt paktsfolk (se Hos 6,1–2).» – Hans K. LaRondelle, _Deliverance in the Psalms_ (Berrien Springs, MI: First Impressions, 1983), s. 180, 181. Interessant nok er det Guds vilje til å tilgi synder og ikke å straffe dem, som vekker ærbødighet for Gud (Sal 130,4; Rom 2,4). Sann tilbedelse er tuftet på beundring av Guds kjærlighet, ikke på frykt for straff.

Guds barn er kalt til å vente på Herren (Sal 27,14; Sal 37,34). Det hebraiske qawah (vente) betyr bokstavelig talt «å strekke», og er roten til det hebraiske ordet for «håp». Å vente på Herren er derfor ikke å overgi seg passivt til elendige omstendigheter, men snarere en ivrig forventning om Herrens inngripen. Salmistens håp skyldes ikke hans optimisme, men Guds Ord (Sal 130,5). En venter ikke forgjeves når en trofast venter på Herren, for etter nattens mørke kommer Guds utfrielses morgen.

Se hvordan salmistens personlige bønn blir hele folkets bønn (Sal 130,7–8). Den enkeltes ve og vel er uatskillelig fra hele folkets. Derfor ber man ikke bare for seg selv, men for fellesskapet. Som troende er vi en del av et fellesskap, og det som påvirker en del av fellesskapet, påvirker alle.

`Tenk på spørsmålet: «Dersom du, Herre, vil gjemme på synder, Herre, hvem kan da bli stående?» (Sal 130,3). Hva betyr dette for deg? Hvor ville du ha vært hvis Herren gjemte på dine misgjerninger?`