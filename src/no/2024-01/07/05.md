---
title:  Lovprisning for Guds majestet og miskunn
date:  14/02/2024
---

`Les Salme 113 og 123. Hvilke to sider av Gud ser vi i disse salmene?`

Salme 113 og 123 priser både Herrens majestet og miskunn. Herrens majestet åpenbares i hans store navn og i det opphøyde stedet som er hans trone, som er over alle folk og over himmelen (Sal 113,4–5; Sal 123,1). «Hvem er som Herren vår Gud» (Sal 113,5) er en troserklæring om at ingen makt i eller utenfor verden kan utfordre Israels Gud.

De utilnærmelige høydene der Herren bor blir illustrert av at Herren er villig til å «se i det dype» eller «bøyer seg ned for å se på himmelen og jorden» (se Sal 113,6). Guds bolig i det høye hindrer ham ikke i å se hva som skjer her nede. Herrens miskunn kommer til uttrykk ved at han i sin nåde er villig til å ha med verden å gjøre og redder de nødstedte og fattige ut av deres problemer. Hans generøse hånd er selvsagt ikke skjult for hans tjenere, enda hans bolig er langt borte i himmelen.

Guds storhet og omsorg, som ikke kan skjelnes fullt ut i Guds oversanselighet, blir tydelig i Guds barmhjertige og medfølende gjerninger. De nødstedte, de fattige og de undertrykte kan oppleve Guds suverene makt i de omveltningene han kan utføre til deres fordel. Den opphøyde Gud åpenbarer sin storhet ved å bruke sin kraft til å opphøye de nedtrykte. Folket kan fritt tre frem for Herren fordi hans suverene majestet og overhøyhet ikke endrer det faktum at han er deres nådige skaper og opprettholder og at folket er hans tjenere og elskede barn.

Derfor bunner tilbedelsen ikke bare i Guds storhet, men også hans godhet. Lovprisning er ikke begrenset av tid og rom (Sal 113,2–3). Guds storhet og barmhjertighet kommer klarest til uttrykk i Jesus Kristus, som var villig til å komme ned fra himmelen og gikk så dypt som døden på korset for å løfte opp den falne menneskehet (Fil 2,6–8). På korset har vi de beste grunner til å tilbe og prise Gud for det han har gjort for oss.

`Dvel ved korset og det som skjedde der. Hva har Jesus reddet deg fra? Hvorfor er det viktig å ha korset fremst i tankene?`