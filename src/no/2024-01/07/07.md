---
title:  Til ettertanke
date:  16/02/2024
---

Les Ellen G. White: «Synderens behov for Kristus» i Veien til Kristus, side 15–22.

I Salmene gjentar Guds folk samstemt refrenget «evig varer hans miskunn» idet de feirer Guds evige kjærlighet (Sal 106,1; Sal 107,1; Sal 118,1–4; Sal 118,29; Sal 136). «Å ikke prise Gud ville bety å glemme alle hans goder, ikke å sette pris på Guds gaver. Bare de som priser ham, glemmer ikke. Å tenke og snakke om Gud er ikke å prise ham. Lovprisningen begynner når man anerkjenner Guds majestet og gjerninger og reagerer med tilbedelse på hans godhet, miskunn og visdom.» – Hans LaRondelle: _Deliverance in the Psalms_, side 178.

Den høytidelige bekjennelsen av Guds varige miskunn får enda større betydning når vi husker at Guds khesed (hans paktskjærlighet og trofasthet) står fast og urokkelig til tross for menneskers synd og opprør mot Gud.

«Vi har syndet mot ham og fortjener ikke hans gunst. Ikke desto mindre er det han selv som har lagt i vår munn den mest vidunderlige av alle bønner: ‘For ditt navns skyld, støt oss ikke bort, og la ikke vanære komme over din herlighets trone. Kom i hu din pakt med oss, og gjør den ikke ugyldig!’ Jer 14,21. Når vi kommer til ham med full bekjennelse av vår uverdighet og synd, har han forpliktet seg til å akte på vårt nødrop. Hele sin trones herlighet har han satt i pant på at hans ord til oss skal oppfylles.» – Ellen G. White: _Ord som lever_ (2006), side 98.

Salmistens opplevelse av Guds nåde (Sal 103,2) får ham til å si at «Herren skaper rettferd, han lar alle undertrykte få sin rett» (Sal 103,6). Dermed er salmistens mål med sitt vitnesbyrd og lovprisningen av Guds miskunn i hans liv, å forsikre andre om Guds godhet slik at også de kan slippe Gud til og motta hans frelsende nåde og prise Gud (Sal 9,12–13; Sal 22,23–28; Sal 66,16).

**Spørsmål til drøftelse**

`Hva betyr det i praksis for folkets frelse at Guds barmhjertighet er evig? Hvorfor betyr ikke dette at man kan fortsette å synde fordi Guds nåde er evig?`

`Hvordan forener vi Guds tilgivelse av synd med tanken om Guds dom over synd?`

`Hvordan passer uttrykkene for Guds barmhjertighet i NT med dem i Salmene (Ef 2,4–5; 1 Tim 1,16; Tit 3,5; Hebr 4,16)?`