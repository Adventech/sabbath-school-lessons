---
title:  Misjonsfortelling
date:  16/02/2024
---

#### Lykkelig, barnløs enke

_Ratnamaya, Nepal (av Andrew McChesney)_

Ratnamaya giftet seg i Nepal da hun var 13 år gammel. Mange år gikk, men hun forble barnløs. Byfolk satte ulike skjellsord og kallenavn på henne. Venner og slektninger så ned på henne. Mannen hennes klandret henne og drakk tungt.

Ratnamaya ble veldig deprimert. Hun ønsket mer enn noe annet i verden å få et barn. Hun prøvde alt hun kunne for å bli gravid. Men ingenting hjalp. Da det så ut til at livet ikke kunne bli verre, døde mannen hennes plutselig.

Nå måtte hun leve med den doble smerten av å være både barnløs og enke. Hun følte seg så ensom når hun så andre mennesker som levde lykkelig med barn og barnebarn.

Så slo covid-19-pandemien til, og hun ble sittende i karantene i flere måneder. Hun mistet gradvis viljen til å leve. Da kom en nevø innom det lille huset hennes og han inviterte henne til å besøke kirken hans. «Kom til min kirke,» sa han. «Du vil høre mange nye ting, og du kan også få en gave.» Kirken delte ut ris og tepper til trengende mennesker under pandemien.

Ratnamaya bestemte seg for å gå. Sabbatsgudstjenesten overrasket henne. Hun hadde vokst opp i en ikke-kristen religion, og det var første gang hun hadde vært på et kristent program. Hun var spesielt tiltrukket av salmene, og hun følte fred i hjertet når hun lyttet til folk synge om Jesus.

Kirkegjengere hilste på Ratnamaya og snakket med henne. Hun var forbauset over at ingen ropte kallenavn etter henne eller så ned på henne. Ingen sa at hun hadde skylden for at hun var barnløs enke. I stedet snakket alle vennlig og kjærlig til henne.

Etter denne sabbaten begynte flere kvinner fra kirken å besøke Ratnamaya i hennes hjem. De lærte henne Bibelen og ba sammen med henne. Ratnamaya begynte å gå i kirken hver sabbat. Hun var spesielt glad for å høre at Jesus elsket henne veldig høyt. Hun sluttet å føle seg ensom og trist. I Jesus fant hun gleden som hadde manglet hele livet. Hun følte seg som den lykkeligste personen i verden!

«Herren har gitt meg sin fred i mitt hjerte,» sa hun. «Jeg vil alltid være takknemlig til Gud for hans kjærlighet og for alt han har gjort i livet mitt.» I dag er Ratnamaya 65 år gammel og vokser fortsatt i sin kristne tro. Hun fikk aldri gå på skole, så hun kan ikke lese eller skrive.

Men hun studerer Bibelen med kvinnene fra kirken og hører på en radiopodkast produsert av Syvendedags Adventistkirken. «Jeg ønsker å vokse enda mer i Herren, så jeg ber alle om å be for meg,» sa hun.

«Jeg har verken mann eller barn, men jeg føler meg aldri ensom fordi jeg kan glede meg i min Herre og Frelser,» sa hun. «Min Herre er alltid med meg, og han elsker meg mer enn noe annet.»

En del av dette kvartalets trettende sabbatsoffer vil bidra til å etablere en grunnskole hvor barn kan lære å lese og skrive i Nepal. Takk for at du planlegger et generøst trettende sabbatsoffer den 30. mars.