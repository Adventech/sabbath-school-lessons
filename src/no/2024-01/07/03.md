---
title:  Skap i meg et rent hjerte
date:  12/02/2024
---

`Les Sal 51,3–7. Hvorfor appellerer salmisten til Guds barmhjertighet?`

David utøser sitt hjerte for Herren og ber om syndenes tilgivelse i sitt livs mørkeste stund (2 Sam 12). Tilgivelse er Guds ekstraordinære nådegave, resultatet av «din store barmhjertighet» (Sal 51,3). David ber Gud behandle ham, ikke etter det hans synd fortjener (Sal 103,10), men i tråd med sin guddommelige karakter, nemlig hans barmhjertighet, trofasthet og medfølelse (Sal 51,3; 2 Mos 34,6–7).

`Les Sal 51,8–21. Hvordan fremstilles syndsforlatelsen her? Hva er målet med Guds tilgivelse?`

Guds tilgivelse er mer enn en juridisk erklæring om uskyld. Den skaper en dyp endring som når menneskets innerste (Sal 51,7; Hebr 4,12). Den fører til en ny skapning (Sal 51,14; Joh 3,3–8). Det hebraiske verbet bara’ (skape) betegner Guds skaperkraft (1 Mos 1,1). Bare Gud kan bara’, bare Gud kan frembringe en radikal og varig forandring i hjertet til den som angrer (2 Kor 4,6).

David ber om å bli renset med isop (3 Mos 14,2–8; Sal 51,9). Han føler at hans skyld stenger ham ute fra Guds nærhet slik den spedalske er utestengt fra fellesskapet så lenge han er uren (Sal 51,13). Han frykter at ofringer ikke kan gjenreise ham fullt ut, for det fantes ikke noe offer som kunne sone overlagte synder som hor og drap (2 Mos 21,14; 3 Mos 20,10).

Bare Guds ubetingede nåde kunne godta et «knust og nedbrutt hjerte» som et offer og la David komme tilbake til harmoni med Gud (Sal 51,18–19). Ved å be om rensing med isop ønsker han å vende tilbake til Guds wnærhet.

`Hvis Gud kan tilgi Davids utroskap, bedrag og drap, er det da håp for deg?`