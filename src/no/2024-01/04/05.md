---
title:  Forsvarer og befrier
date:  24/01/2024
---

`Les 1 Kor 10,1–4. Hvordan beskriver Paulus historien om utfrielsen fra Egypt? Hvilken åndelig lærdom ønsker han å formidle med det?`

`Les Sal 114. Hvordan beskrives Guds utfrielse av Israel fra Egypt på poetisk vis her?`

Salme 114 er en veldig poetisk skildring av Guds utfrielse av sitt folk fra trelldommen i Egypt. Gjennom hele Bibelen er utgangen fra Egypt et symbol på Guds kraft til å redde sitt folk. I disse versene bruker Paulus bildet slik, han ser hele denne historien som en metafor, et symbol på frelsen i Jesus Kristus.

Salme 114 skildrer også guddommelig utfrielse i Guds storhet som skaperen over naturkreftene, slik han reddet sitt folk i utvandringen. Havet, elven Jordan og fjellene og åsene står for naturkrefter og menneskelige motstandere på Israels vei til det lovede land (5 Mos 1,44; Jos 3,14–17). Men Gud er Herre over dem alle.

For mange av Guds barn er veien til det himmelske Jerusalem faktisk full av farer. Salmene oppmuntrer dem til å se forbi fjellene og til himmelens og jordens skaper (Sal 121,1).

Når Jesus stiller stormen og forkynner at menigheten ikke har noe å frykte fordi han har overvunnet verden (Matt 8,23–27; Joh 16,33), fanger han noe av ånden i Salme 114.

Guds store handlinger på vegne av sitt folk burde få hele jorden til å skjelve for hans nærhet (Sal 114,7). Det å skjelve bør heller forstås som å anerkjenne og tilbe enn å være skrekkslagen (Sal 96,9; Sal 99,1). Med Gud på sin side har de troende ingenting å frykte.

`Hva er noen av de åndelige farene vi står overfor, og hvordan kan vi lære å stole på Herrens makt til å hindre at vi bukker under for disse farene som er like reelle for oss nå som de var det for salmisten?`