---
title:  Herren er en tilflukt i motgang
date:  23/01/2024
---

`Les Sal 17,7–9; Sal 31,2–4 og Sal 91,2–7. Hva gjør salmisten i vanskelige tider?`

Salmisten møter ulike problemer, og da vender han seg til Gud, som er en tilflukt i all motgang. Tillit er et bevisst valg om å godta Guds herredømme over ens liv under alle forhold. Hvis tilliten ikke fungerer i motgang, vil den ikke fungere noe sted.

Salmistens vitnesbyrd: «Min tilflukt og min borg, min Gud som jeg setter min lit til!» (Sal 91,2), springer ut av hans tidligere erfaringer med Gud og styrker hans tro for fremtiden. Salmisten kaller Gud Den høyeste og Den veldige (Sal 91,1–2), og husker Guds overveldende storhet.

Salmisten forteller også om tryggheten man kan finne hos Gud: «skjul» («ly» eller «gjemmested»), «skygge» (Sal 91,1), «tilflukt», «borg» (Sal 91,2), «vinger», «skjold», «vern» (Sal 91,4) og «bolig» (Sal 91,9). Disse bildene representerer en trygg havn i salmistens kultur. Man behøver bare tenke på den uutholdelige heten fra solen i den delen av verden for å sette pris på skyggen eller huske krigene i Israels historie for å verdsette den tryggheten som skjoldet eller borgen gir.

`Les Salme 17,8 og Matteus 23,37. Hvilket bilde brukes her, og hva åpenbarer det?`

En av de mest intime metaforene er den som omtaler å være «i skyggen av dine vinger» (Sal 17,8; Sal 57,2; Sal 63,8). Den fremkaller trøst og visshet med bildet av en fuglemors beskyttelse. Herren sammenlignes med en ørn som vokter ungene sine med vingene (2 Mos 19,4; 5 Mos 32,11) og med en høne som samler ungene sine under vingene (Matt 23,37).

`Men hvordan takler vi ulykken når den rammer og vi ikke merker Herrens beskyttelse? Betyr ikke disse traumene at Herren ikke er der for oss? Hvorfor?`