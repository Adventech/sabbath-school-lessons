---
title:  Jeg er ikke skjult for deg
date:  21/01/2024
---

`Les Salme 139,1–18. Hvordan skildrer den på poetisk vis Guds kraft (Sal 139,1–6), nærvær (Sal 139,7–12) og godhet (Sal 139,13–18)? Hva sier Guds storhet om Guds løfter?`

Har du noen gang ønsket å hjelpe noen, men uten å ha det som skulle til? Og noen prøvde å hjelpe deg, men forsto ikke behovene dine. I motsetning til selv de mest hjelpsomme og velmenende menneskene har Gud både fullkomment kjennskap til oss og våre omstendigheter, og også det som skal til for å hjelpe oss. Derfor er hans løfter om hjelp og utfrielse ikke floskler, men pålitelige forsikringer.

Guds kjennskap til salmisten er så stor at selv hans mors liv ikke kunne skjule ham for Gud (Sal 139,13; Sal 139,15). Guddommelig kunnskap gjelder tid (Sal 139,2), indre vesen (Sal 139,2; Sal 139,4) og rom (Sal 139,3) – hele salmistens eksistens. Gud kjenner oss så godt fordi han har skapt oss. Han kjenner mennesket og viser omsorg for det.

Denne sannheten om at Gud kjenner oss godt, burde ikke skremme oss, men føre oss til Jesu armer og det han har gjort for oss på korset. For ved tro på Jesus har vi fått hans rettferdighet, «Guds rettferdighet» (Rom 3,5; Rom 3,21).

Guds nærvær understrekes ved at Gud strekker seg helt til «dødsriket» (sheol, «grav») og «mørke» (Sal 139,8; Sal 139,11–12), steder som sjelden avbildes som Guds bolig (Sal 56,14). Hans nærvær er også skildret som at han tar «soloppgangens vinger» (øst) og slår seg ned «der havet ender» (vest) (Sal 139,9). Så det finnes ikke noe sted i universet hvor vi er utenfor Guds rekkevidde. Gud er ikke en del av universet, men han er nær det hele, for han har ikke bare skapt det, han opprettholder det også (se Hebr 1,3).

Gud vet alt om oss og kan hjelpe og gjenreise oss. Erkjennelsen av hans storhet vekker lovprisning og fornyet tillit hos salmisten. Han ønsker Guds granskende blikk velkommen fordi det kan fjerne alt fra livet som forstyrrer forholdet til Gud.

`Noen synes kanskje det er en skremmende tanke at Gud vet så mye om dem, også deres mørkeste hemmeligheter. Så hvorfor er evangeliet vårt eneste håp?`