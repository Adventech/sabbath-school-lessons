---
title:  Visshet om guds omsorg
date:  22/01/2024
---

`Les Sal 40,2–4; Sal 50,15; Sal 55,23 og Sal 121. Hvor er Gud i våre daglige gjøremål?`

Herren åpenbarer seg i Skriften som den levende Gud som griper inn på vegne av dem som påkaller ham.

«Alltid har jeg Herren framfor meg», sier salmisten (Sal 16,8). Derfor stoler han på Gud og påkaller ham (Sal 7,2; Sal 9,11). Herren hører ham også når han roper fra «dypet» (Sal 130,1–2), så ingen omstendigheter unnslipper Guds makt. Derfor er salmistens rop aldri uten håp.

Salme 121 feirer skaperens kraft i den trofastes liv. Denne kraften betyr:

1. «Han vil ikke la din fot vakle» (Sal 121,3). Bildet «fot» står ofte for ens livsreise (Sal 66,9, Sal 119,105; Ordsp 3,23). Det hebraiske ordet for «vakle» eller «rokkes» skildrer den tryggheten Gud gir verden (Sal 93,1) og Sion (Sal 125,1).
2. Bildet av Herren som Israels vokter som ikke slumrer eller sover fremhever Herrens årvåkenhet og at han er rede til å handle på vegne av sine barn (Sal 121,3–4).
3. Herren er «din skygge» (Sal 121,5–6) minner om skystøtten i ørkenen (2 Mos 13,21–22). På samme måte gir Gud fysisk og åndelig ly til sitt folk.
4. Gud er ved deres høyre hånd (Sal 121,5). Høyre hånd betegner en persons sterke hånd, handlingens hånd (Sal 74,11; Sal 89,14). Her formidler den Guds nærhet og gunst (Sal 16,8; Sal 109,31; Sal 110,5).
5. Guds vern om sitt folk stadfestes i Sal 121,6–8. Gud skal bevare sine barn for alt ondt. Verken «solen» eller «månen» skal slå dem. Gud skal bevare deres «utgang» og «inngang». Disse poetiske bildene understreker Guds fulle, uopphørlige omsorg.

Bunnlinjen? Salmisten stolte på Guds omsorg. Vi bør gjøre det samme.

`Hvordan kan du bedre oppleve at Guds omsorg er reell? Hvordan kan du bedre samarbeide med Gud for å sette ham i stand til å arbeide i deg og for deg?`