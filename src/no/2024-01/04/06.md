---
title:  Hjelp fra helligdommen
date:  25/01/2024
---

`Les Sal 3,5; Sal 14,7; Sal 20,2–4; Sal 27,5; Sal 36,9; Sal 61,5 og Sal 68,6–36. Hvor kommer hjelpen fra i disse tekstene?`

Motivet åndelig og fysisk tilflukt og hjelp viser seg spesielt i sammenheng med helligdommen. Helligdommen er et sted for hjelp, trygghet og frelse. Helligdommen gir de plagede ly. Fra sin helligdom forsvarer Gud foreldreløse og enker og gir kraft til sitt folk. «Fra Sion, det fullkomment vakre, stråler Gud fram» (Sal 50,2), Guds rettferdige dommer blir forkynt, og Herrens velsignelse går ut derfra (Sal 84,5; Sal 128,5; Sal 134,3).

Tilflukt i helligdommen overgår den trygghet som tilbys noe annet sted i verden fordi Gud selv bor i helligdommen. Det er Guds nærvær, ikke bare templet som bygning, som gir trygghet. På samme måte overgår Sion andre fjell, fordi det er fjellet der Herren bor, selv om det ellers var en beskjeden høyde (Sal 68,16–17; Jes 2,2).

`«For vi har ikke en øversteprest som ikke kan lide med oss i vår svakhet, men en som er prøvet i alt på samme måte som vi, men uten synd. La oss derfor frimodig tre fram for nådens trone, så vi kan finne barmhjertighet og finne nåde som gir hjelp i rette tid.» Hebr 4,15–16. Hvordan er disse versene paralleller til det salmisten sier om helligdommen?`

Guds helligdoms hellighet får salmisten til å innse at alle mennesker er syndere som ikke fortjener Guds gunst, og han sier at utfrielse kun skyldes Guds trofasthet og nåde (Sal 143,2; Sal 143,9–12). Ingenting i oss gir oss noen fortjeneste for Gud. Det er først når mennesker står i et rett forhold til Gud gjennom omvendelsen og de tar imot Guds nåde og tilgivelse at de kan be om Guds forsikring om utfrielse. Helligdomstjenesten sto for frelsen i Jesus.