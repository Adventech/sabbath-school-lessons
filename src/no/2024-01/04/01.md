---
title:  Herren hører og utfrir
date:  20/01/2024
---

### Bakgrunnsstoff
Sal 139,1–18, Sal 121, Sal 17,8, Matt 23,37, 1 Kor 10,1–4, Hebr 4,15–16

> <p>Minnevers</p>
> De rettferdige roper, og Herren hører, han berger dem ut av alle trengsler. (Sal 34,18).

Gang på gang fremhever Salmene at den suverene Herre, som skapte og opprettholder universet, også åpenbarer seg som en personlig Gud som innleder og opprettholder et forhold til sitt folk.

Gud er nær sitt folk og sitt skaperverk, både i himmelen og på jorden (Sal 73,23; Sal 73,25). Selv om han «har reist sin trone i himmelen» (Sal 103,19) og «rir gjennom ødemark» (Sal 68,5), er han også «nær alle som kaller på ham, alle som kaller på ham i sannhet» (Sal 145,18). Salmene holder urokkelig på at Herren er den levende Gud som handler på vegne av dem som påkaller ham (Sal 55,17–23). Salmene er meningsfulle nettopp fordi de kommer fra og er rettet til den levende Gud, som hører bønner.

Vi bør huske at den riktige reaksjonen på Herrens nærhet er et liv i tro på ham og lydighet mot hans bud. Han godtar intet mindre enn slik tro og lydighet, som vi ser av Israels historie.