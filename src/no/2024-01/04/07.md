---
title:  Til ettertanke
date:  26/01/2024
---

Les Ellen G. White: «Å kjempe med Gud» i _Alfa og Omega_, bind 1, side 177–184. Hva kan Jakobs opplevelse lære oss om kraften i bønn og uforbeholden tillit til Gud?

Salmene styrker vår tro på Gud som en aldri sviktende tilflukt for dem som legger sitt liv i hans mektige hender. «Gud vil gjøre store ting for dem som setter sin lit til ham. Når de som bekjenner seg til å være hans folk, ikke har større styrke, er det fordi de stoler for mye på sin egen kløkt og ikke gir Herren anledning til å åpenbare sin makt for dem. Han vil hjelpe sine troende barn i enhver vanskelighet hvis de bare vil sette hele sin lit til ham og være lojale.» – Ellen G. White: _Alfa og Omega_, bind 2, side 87 [PP 493]

Likevel kan noen salmer bli en utfordring når det de lover og vår situasjon her og nå ikke stemmer overens. I tider som dette må vi stole på Guds godhet, som er sterkest åpenbart på korset.

Noen salmer kan også brukes til å gi falske forhåpninger. Jesu svar på Satans gale bruk av Sal 91,11–12 viser at det å stole på Gud ikke må forveksles med å friste Gud (Matt 4,5–7) eller i overmot be Gud om å gjøre noe som er mot hans vilje.

«De største seirer for Kristi menighet eller for den enkelte kristne blir ikke vunnet ved dyktighet, utdanning, rikdom eller menneskelig gunst. Men de oppnås hos Gud i lønnkammeret når alvorlig, kjempende tro griper fatt i Allmaktens arm.» – Ellen G. White: _Alfa og Omega_, bind 1, side 184.

**Spørsmål til drøftelse**

`Drøft svaret på det siste spørsmålet i tirsdagsavsnittet om å stole på Gud i motgang og når det går veldig galt. Hvordan skal man forstå slikt og hvordan det kan skje med mennesker, til tross for Salmenes løfter om Guds beskyttelse? Tenk også på dette: Har ikke salmisten, som skrev om disse løftene, møtt motgang eller kjent trofaste mennesker som også gjorde det?`

`Hvordan kan vi få uforbeholden tillit til Gud under alle omstendigheter (f.eks. Sal 91,14; Sal 143,8; Sal 143,10; Sal 145,18–20)? Hva kan få oss til å miste denne tilliten? Hvorfor er tillit til Gud i gode tider avgjørende for å lære å stole på ham også i tunge tider?`