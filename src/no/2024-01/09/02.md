---
title:  Guddommelig selvoppofrende hyrde
date:  25/02/2024
---

`Les Sal 23; Sal 28,9; Sal 80,2; Sal 78,52–53; Sal 79,13 og Sal 100,3. Hvordan skildres forholdet mellom Herren og hans folk i disse versene?`

Bildet av Herren som hyrde og Guds folk som sauene på hans beite peker på Guds veiledning og omsorg for sitt folk og folkets avhengighet av Gud for alle sine behov. Bildet formidler tanken om nærhet mellom Gud og hans folk fordi hyrdene levde med flokkene sine og tok seg av hver enkelt sau. Det landlige bildet understreker også at flokken tilhører Gud i kraft av to sterke bånd: skapelsen (Sal 95,6–7; Sal 100,3) og pakten (Sal 28,9; Hebr 13,20).

Bildet av Gud som hyrden som leder Josef lik en flokk (Sal 80,2), henspiller kanskje på Jakobs velsignelse av Josef og fremstiller Gud som Israels hyrde, som appellerer til dette store løftet og velsignelsen (1 Mos 49,24–25).

Konger ble regnet som sitt folks hyrder (2 Sam 5,2). Men egentlig fortjener bare Gud denne tittelen siden konger flest ikke levde slik. Det gjorde bare Jesus, og derfor kalles han den gode hyrden.

`Les Joh 10,11–15. Hva sier Jesus om seg selv som den gode hyrde?`

Det nære båndet mellom Gud som hyrde og hans flokk ses av at flokken kjenner hyrdens røst (Joh 10,4; Joh 10,27). Den dag i dag kan gjetere i Midtøsten dele opp flokker som har blandet seg ganske enkelt ved å rope på sauene sine, og de gjenkjenner og følger hyrdens stemme.

Noen ganger rammes Guds flokk av lidelser som oppfattes som tegn på Guds mishag og at de er forlatt. Men den gode hyrde lar ikke forvillede sauer i stikken, han leter etter dem for å redde dem. Dette er et bilde på Guds forhold til sitt folk. Han er villig til å dø for sauene (Joh 10,11; Joh 10,15) og ofres som et lam for dem (Joh 1,29). Jesus bekreftet også at han ville kalle sauer i andre flokker og samle dem til én flokk (Joh 10,16).

`Hvordan kan du daglig dra praktisk nytte av det vi er lovet når vi har Jesus som vår gode hyrde?`