---
title:  Evig trofast mot sin pakt
date:  27/02/2024
---

`Les Sal 89,28–33; Sal 89,39–47 og Sal 132,10–12. Hva handler Davidspakten om? Hva ser ut til å ha satt den i fare?`

Davidspakten inneholder Guds løfte om evig støtte til Davids ætt og velstand for Guds folk (1 Sam 7,5–16; Sal 89,2–5; Sal 89,20–38; Sal 132,12–18). Guds høytidelige ed og kongens trofasthet mot Gud garanterte paktens varighet. Men selv gode konger, som David, var ikke alltid tro mot Gud. Salme 89 beklager seg over den harde virkelighet som tyder på at de flotte løftene i Davidspakten har gått tapt. Er Israel håpløst forlatt av Gud? Svaret er – nei!

Jo, Guds vrede er et uttrykk for Guds dom (Sal 38,2; Sal 74,1). Likevel varer den ikke evig, for Guds evige kjærlighet tilgir folkets synd når folket vender om. Men så lenge den varer, er Guds misnøye med sitt folk alvorlig. Folket føler de bitre følgene av sin ulydighet og innser alvoret i sine synder (Sal 89,39–47). Likevel spør de: «Hvor lenge?» og ber om at Guds vrede må ta slutt (Sal 89,47). Nytt håp springer ut av forsikringen om at Gud i sin trofasthet vil «huske» sin nåde (Sal 89,48; Sal 89,51).

Kort sagt, selv om den menneskelige siden i pakten sviktet, kunne folket hvile i løftet om Guds uforanderlige hensikter med Messias, som realiserer all rettferdighet og frelse for Israel og hele verden. Det vil si at Gud vil seire til slutt, og hans evighetsrike vil bli grunnfestet for alltid – takket være Jesus, og ikke på grunn av Guds folk.

Jesus Kristus er Davids Sønn og Messias (Matt 1,1; Hebr 1,8). Han kalles «den førstefødte før alt det skapte» (Kol 1,15), som hentyder til Salme 89,28, der David, som var et bilde på Kristus, kalles Guds førstefødte. «Ja, min førstefødte skal han være, den høyeste blant kongene på jorden.»

Tittelen «førstefødt» handler ikke om biologiske status, for David var sine foreldres åttende barn (1 Sam 16,10–11). Det er likedan med Jesus. Tittelen peker på hans ære og autoritet (Kol 1,16; Kol 1,20–22). Gud gjorde Jesus til den høyeste kongen over hele verden da han oppreiste Jesus fra de døde (Ap 2,30–31).

`Les Kol 1,16 og Kol 1,20–22. Hva sier disse versene om hvem Jesus var, og hva han har gjort for oss? Hvilket løfte finner du her?`