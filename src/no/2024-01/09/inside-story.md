---
title:  Misjonsfortelling
date:  01/03/2024
---

#### Venter på den dagen

_Sukamaya, Nepal (av Andrew McChesney)_

Sukamayas sønn Shyam, var hennes livs glede. Men da Shyam var 8 måneder gammel, ble han syk med diaré. Sukamaya ba mannen sin om å ringe en sjaman for å få hjelp.

«Det er på grunn av en ond ånd,» sa sjamanen. «Han er sint på familien din. Du må ofre en gris for å gjøre ånden lykkelig.» Men ingen hadde tid til å ofre en gris. Mens Sukamaya og ektemannen snakket med sjamanen, døde babyen på fanget hennes.

Sjokket var enormt. Sukamaya besvimte og forble bevisstløs i tre dager. Da hun våknet, nektet hun å spise eller drikke. Hun ville ikke leve lenger. Mannen hennes og naboer forsøkte å oppmuntre henne. «Kanskje du får en sønn til», sa de.

Et år senere fødte Sukamaya en datter. Hun kalte jenta Shyam, det samme som sønnen. Hun var lykkelig. Hun så at hun hadde en grunn til å leve.

Shyam vokste opp og giftet seg i en alder av 20 år. Men tragedien rammet igjen da Shyam var gravid med sitt første barn. Komplikasjoner satt inn en kveld. Hun trengte akutt medisinsk hjelp. Byen hadde fortsatt ingen lege eller sykehus, så byfolk plasserte Shyam på en provisorisk båre og bar henne til neste by. Det var ingen veier, og de bar henne i fire timer. I den neste byen, som hadde en vei, ble hun lastet inn i en ambulanse og kjørt til nærmeste by med et sykehus. Hun døde på veien.

Dødsfallet ble et alvorlig slag for Sukamaya. Hun drakk mye sammen med mannen sin i flere dager. Det virket som om døden og mørket omga dem. Paret gråt ukontrollert i Shyams begravelse. Blant dem som trøstet dem i begravelsen, var en syvendedags adventistpastor. Han hadde hørt om dødsfallene til parets to eneste barn, og han tilbød dem håp. Han åpnet Bibelen og leste Jesu ord: «For så har Gud elsket verden at han gav sin Sønn, den enbårne, for at hver den som tror på ham, ikke skal gå fortapt, men ha evig liv» (Joh 3,16).

Bibelverset forundret Sukamaya. Hun undret: «Hvordan kan noen aldri dø ved å tro på Jesus?» Da pastoren så hennes forvirring, slo han i Bibelen til Lukas 8,52 og leste Jesu ord: «Gråt ikke! Hun er ikke død, men sover.»

Sukamaya følte seg trøstet. Hun ville vite mer. Pastoren begynte å gi henne bibelstudier. Under et av disse bibelstudiene spurte pastoren: «Ønsker du å se barna dine når Jesus kommer?»

Sukamayas øyne blinket sterkt. «Ja!» utbrøt hun. Hun ga sitt hjerte til Jesus. I dag er Sukamaya en trofast adventist. Hun bor nå alene hjemme, men hun vet at hun egentlig ikke er alene. Hun sa at hun bor sammen med Jesus. Hun er glad fordi hun tror at Jesus vil komme og oppreise hennes sønn og datter en dag snart.

«Jeg vil klemme dem fordi de er mine barn, mitt hjerte,» sa hun. «En av grunnene til at jeg ble kristen, er fordi jeg håper å se dem igjen. Jeg venter på den dagen.»

En del av dette kvartalets trettende sabbatsoffer vil bidra til å etablere en skole der barn kan lære om Sukamayas håp i Nepal. Takk for at du planlegger et generøst trettende sabbatsoffer den 30. mars.