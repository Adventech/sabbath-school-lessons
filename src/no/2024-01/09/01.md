---
title:  Velsignet er han som kommer i Herrens navn
date:  24/02/2024
---

### Bakgrunnsstoff
Sal 23, Joh 10,11–15, Sal 22, Sal 89,28–33, Kol 1,16, Sal 2, Hebr 7,20–28

> <p>Minnevers</p>
> Steinen som bygningsmennene vraket, er blitt hjørnestein. Dette er Herrens eget verk, underfullt er det i våre øyne. (Sal 118,22–23).

Salmene vitner om Kristi person og tjeneste. Nesten alle sider av hans frelsesverk er fremstilt i Salmene. Kristi liv og verk er symbolisert og forutsagt i dem, ofte med stor nøyaktighet.

Salmene tar opp temaer som at Kristus er Gud, at han er Sønnen og den gode hyrden, hans nidkjærhet for Guds tempel, at han ble forrådt og led, hans ben som ikke ble knust, hans død, oppstandelse, himmelfart, prestedømme og kongedømme. Det hele er forutsagt mange århundrer før Jesus kom som menneske.

Ikke rart at Jesus viste til Salmene da han snakket med de to på veien til Emmaus (Luk 24,44). Han ville de skulle finne bevis for hvem han var i Salmene.

Blant salmene som oppfylles i Kristus, er Salme 24, 45, 72 og 101 (den ideelle kongen og dommeren), 88 og 102 (bønner fra Guds lidende tjener).

I Salmene kan vi høre ekkoet av Kristi bønn om verdens frelse gjennom klagesang, takksigelser, lovprisninger og rop om rettferdighet og utfrielse.