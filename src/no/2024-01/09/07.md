---
title:  Til ettertanke
date:  01/03/2024
---

Les Ellen G. White: «Da Gud ble menneske» i _Alfa og Omega_, bind 4, side 11–17.

Siden de er både Kristi bønner og bønner om Kristus, gir salmene en unik åpenbaring av Kristi person og frelsesverk som den som er «Gud med oss» (Matt 1,23). Jesus er «Gud med oss» i bønner om forlatthet og lidelse. Han er «Gud med oss» i ropene etter rettferd og utfrielse. Jesus er «Gud med oss» når han ikke overlater oss til fortapelse og fortvilelse, men viser oss veien til tro og seier. For oss ble han den evige prest og konge som redder oss fra evig undergang og synd. Alle Guds løfter om frelse finner sin oppfyllelse i Kristus den fullkomne Davids-kongen (2 Kor 1,20).

Ellen G. White beskriver Kristi enhet med menneskene: «Ved sin menneskelighet kom Kristus i kontakt med menneskeheten, og ved sin guddommelighet griper han fatt i Guds trone. Som menneskesønn gav han oss et eksempel på lydighet, som Guds Sønn gir han oss kraft til å lyde. Det var Kristus som talte til Moses ut fra tornebusken på Horeb, idet han sa: ‘Jeg er den jeg er. Slik skal du svare israelittene: Jeg Er har sendt meg til dere.’ Dette var pantet på Israels frigjøring. Da han så kom ‘i menneskers skikkelse’, sa han om seg selv at han var denne Jeg Er. Barnet fra Betlehem, den saktmodige og ydmyke frelser, er Gud ‘åpenbart i menneskers skikkelse’. Og til oss sier han: ‘Jeg er den gode hyrde.’ ‘Jeg er det levende brød.’ ‘Jeg er veien, sannheten og livet.’ ‘Meg er gitt all makt i himmel og på jord.’ ‘Jeg er garantien for hvert løfte. Jeg er, frykt ikke!’» – _Alfa og Omega_, bind 4, side 15–16.

**Spørsmål til drøftelse**

`Hvordan har Gud vist urokkelig trofasthet mot sin pakt tross folkets utroskap? Hvilken forsikring gir det Guds barn i dag?`

`Hvordan gir Kristi prestedømme på Melkisedeks vis Guds folk frelsesvisshet?`

`Evangeliene viser at mange messianske løfter i Salmene ble oppfylt i Jesus Kristus. Hvordan viser dette at Guds Ord er sannhet? Hvorfor må vi motstå enhver følelse og tanke som vil svekke tilliten til Guds Ord?`

`Hvilken stor trøst kan vi hente i Kristi ord: «Jeg har fått all makt i himmelen og på jorden» (Matt 28,18)? Hvordan anvender vi dette løftet på vår egen erfaring?`