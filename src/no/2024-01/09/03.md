---
title:  Den lidende messias
date:  26/02/2024
---

`Les Sal 22 og Sal 118,22. Hvordan ble Messias behandlet av dem han kom for å frelse?`

Mange salmer uttrykker Messias’ følelse av å være forlatt (f.eks. Sal 42; Sal 88; Sal 102). Salme 22 er en messiansk salme med mange detaljer som ikke passer på den historiske kong David, men passer perfekt til Kristi død. Jesus ba ordene i Sal 22,2 på korset (Matt 27,46).

Kristus led slik under atskillelsen fra sin Far da han bar hele verdens synd at det bare kan måles med nærheten og den enestående enhet dem imellom (Joh 1,1–2; Joh 10,30). Likevel kunne selv ikke den uforklarlig store lidelsen bryte enheten mellom Faderen og Sønnen. I sin ytterste forlatthet overgir Kristus seg betingelsesløst til Faderen, til tross for fortvilelsen han opplevde.

«All vår synd ble lagt på Kristus som vår stedfortreder og borgsmann. Han ble regnet som overtreder for at han skulle kjøpe oss fri fra lovens fordømmelse. Skylden som hvilte på enhver av Adams etterkommere, lå som en byrde på ham. Guds vrede over synd og den fryktelige tilkjennegivelsen av hans mishag på grunn av synd og ondskap, fylte hans Sønns sjel med forferdelse.» – Ellen G. White: _Alfa og Omega_, bind 5, side 306.

Det truende dyrebildet av villokser, løver og hunder understreker menneskenes grusomhet og fiendskap mot Kristus, som sammenlignes med en harmløs og hjelpeløs mark. Med forbløffende nøyaktighet formidler Sal 22 mengdens giftige bemerkninger da de hånet Jesus med hans egne ord til Faderen (Sal 22,2; Sal 22,9; Matt 27,43) og soldatene som delte Jesu klær (Sal 22,19; Matt 27,35). Folket skjønte ikke da at den «marken» de prøvde å knuse, ville bli tempelets «hjørnestein» og sikre dets grunnvoll (Sal 118,22).

Den avviste Messias ble kilden til frelse for Guds folk etter sin oppstandelse fra de døde (Matt 21,42; Apg 4,10–12). Kristus ble forkastet av menneskene, men Gud herliggjorde sin Sønn ved å gjøre ham til den levende «hjørnesteinen» i sitt åndelige tempel (Ef 2,20–22; 1 Pet 2,4–8). For de som forkaster denne steinen, som er Guds frelsesmiddel, vil den bli dommens snublestein (Jes 8,14; Matt 21,44).

`På korset betalte Jesus straffen for hver synd du noen gang har begått. Hva burde det at han led for deg, ha å si for ditt liv her og nå, hvorfor bør du finne synden avskyelig?`