---
title:  Evig prest på Melkisedeks vis
date:  29/02/2024
---

`Les Sal 110,4–7. Hvordan er Kristi prestedømme unikt, og hvilket håp kan vi finne i Kristi himmelske prestedømme?`

Gud gir Messias et evig kongedømme (Sal 110,1–3), og et presteskap av høyere rang, på Melkisedeks vis (Sal 110,4–7). Herren besegler sitt ord med et høytidelig løfte (Hebr 6,18). Guds ed om å gi oss en fullkommen prest, er et tegn på hans nåde. Folkets synder og opprør er en stadig oppfordring til Gud om å forlate sitt folk, men Guds ed er uforanderlig og garanterer Guds nåde når han opphever dommen over sitt angrende folk (2 Mos 32,14; Sal 106,45).

Guds ed innfører en ny side ved Davids pakt idet den erklærer at Messias-kongen også er prest (Sal 110,4). Israels konger kunne ikke fungere som prester (4 Mos 8,19; 2 Krøn 26,16–21). Når Skriften nevner at konger eller mennesker utfører ofringer, betyr det at de kommer med ofre til prestene, som ofret dem. Salme 110 skiller Messias-kongen fra andre av Israels konger og prester. Kristi evige prestedømme er som Melkisedeks, han som både var konge av Salem (Jerusalem) og prest for «Den høyeste» (1 Mos 14,18–20). GT sier aldri at kong David eller noen annen israelittisk konge er prest på Melkisedeks vis, unntatt i Salme 110. Det er tydelig at salmen taler om en egen prestekonge i Israels historie.

`Les Hebr 7,20–28. Hva er noen av følgene av Kristi prestedømme?`

Som både guddommelig konge og evig prest står Kristus høyt over alle menneskelige prester og konger, så vi kan fatte håp. Kristus står for en høyere pakt som bygger på Guds ed, ikke menneskers løfter. Han tjener i helligdommen i himmelen. Hans prestedømme påvirkes ikke av synd eller død, slik som andre presters, og derfor kan han alltid gå i forbønn for og frelse sitt folk. Kristi forsoningsverk som den fullkomne og medfølende prest gir hans folk en varig forsikring om at de lever for Guds åsyn (Hebr 6,19–20). Kristi kongelige presteskap vil gjøre slutt på ondskapens herredømme, ikke bare i menneskehjertet, men også i verden. Han vil holde løftet i Salme 2 om at alle folk og herskere skal underlegges Kristi Jesu kongelige dom (Sal 2,6–9; Sal 110,1–2; Sal 110,5–6). Jesu kongelige prestedømme har et absolutt krav på vår lydighet og tillit.