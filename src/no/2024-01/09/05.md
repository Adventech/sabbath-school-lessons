---
title:  Evig konge med uovertruffen makt
date:  28/02/2024
---

`Les Sal 2; Sal 110,1–3; Sal 89,5; Sal 89,14–18; Sal 110,1–2 og Sal 110,5–6. Hva sier tekstene om Kristus som konge?`

Fremstillingen av Gud som Messias’ Far peker på en konges kroning da kongen ble adoptert inn i Guds pakt (Sal 2,7; Sal 89,27–29). Salme 2,7 forutser Kristi oppstandelse og opphøyelse som begynnelsen på den nye evige pakten og Kristi kongelige presteskap (Apg 13,33–39; Hebr 1,5; Hebr 5,5). Messias sitter ved Guds høyre hånd i ære og majestet (Sal 110,1; Apg 7,55–56). «Samspillet mellom Herren og den ‘salvede’ (Messias) antyder også at denne davidiske Messias skal identifiseres med Herren selv ... Hvis den som sitter til høyre, er Herren, så er Herren Messias, siden denne også ses til høyre [se Sal 110,1 og Sal 110,5.]» – Jacques Doukhan: _On the Way to Emmaus_ (Clarksville, MD: Lederer Books, 2012), s. 26–27.

Til slutt skal Kristus vinne absolutt seier over sine fiender. Å gjøre fiendene til en «skammel for dine føtter» er et bilde som gjenspeiler skikken blant det nære Østens konger da de plasserte føttene på sine beseirede fienders nakke for å vise sin totale dominans over dem. Likevel er ikke Kristi stav noe terrorredskap (Sal 2,9; Sal 110,2).

Stammeledere holdt opprinnelig staven som symbolet på stammen (4 Mos 17,2–10). Kristi stav kommer fra Sion fordi han representerer folket i Sion. Hans stav er et symbol på Guds dom, som avslutter ondskapens herredømme og skildrer Kristi uovertrufne styre (Åp 2,27; Åp 12,5). Selv de onde kongene får sjansen til å omvende seg og gi seg inn under Messias (Sal 2,10–12).

Vi finner en grafisk skildring av Kristi endelige seier i scenen før Jesu komme i Daniel 7, som viser at etter at det dømmes til fordel for «Den høyestes hellige» (Dan 7,22), blir hans rike grunnfestet, og hans rike skal være «et evig rike» (Dan 7,27). Takket være korset er løftet om riket sikkert.

Det loves en velsignelse til alle som stoler på kongen, og folket gleder seg over Messias’ suverene og rettferdige styre (Sal 2,12; Sal 89,16–18).

`Tenk så godt det er å vite at det gode vil seire over det onde til slutt, og smerte og lidelse skal for alltid være borte. Hvordan bør denne sannheten gi oss trøst nå når det menneskelig sett ser ut som at ondskapen har fremgang?`