---
title:  Løft hendene mot det hellige
date:  17/03/2024
---

`Les Sal 134. Hvor foregår gudstjenesten her? Hva er resultatet av å tilbe Herren?`

Salme 134 minner om velsignelsen i 4 Mos 6,24–26 (også Sal 67,2) og understreker velsignelse som det underliggende prinsippet og resultatet av forholdet mellom Gud og Israel. Folket velsigner Gud i helligdommen, og Gud velsigner sitt folk fra Sion. Velsignelsene favner hele livet fordi Herren er himmelens og jordens skaper. Det at Sion nevnes som stedet for Guds særlige velsignelser understreker Guds paktsbånd med sitt folk. Det er derfor i nådepakten Israel utøver det privilegiet det er å velsigne Herren og blir velsignet av ham.

`Les Sal 18,2; Sal 36,2; Sal 113,1; Sal 134,1–2 og Sal 135,1–2. Hvordan skildres tilbederne her?`

Salmene skildrer ofte tilbederne som Herrens tjenere. «Dere som står i Herrens hus om nettene!» (Sal 134,1) viser trolig til levittenes nattevakt (1 Krøn 9,23–27) eller til lovsangen som levittene fremført for Gud både dag og natt (1 Krøn 9,33).

Siden israelittene tilba den usynlige Gud, som ikke kunne avbildes, gjenspeilet helligdommen Herrens herlighet og var et trygt sted der syndere kunne komme frem for sin hellige konge. Initiativet til møtet tas av Herren selv og skjer etter hans lover og forskrifter.

«Kom til ham, den levende steinen, som ble vraket av mennesker, men er utvalgt og dyrebar for Gud, og bli selv levende steiner som bygges opp til et åndelig hus! Bli et hellig presteskap og bær fram åndelige offer, som Gud tar imot med glede ved Jesus Kristus» (1 Pet 2,4–5). Her har vi et nytestamentlig uttrykk for de samme tankene som legges frem i disse salmene, at Guds folk er et hellig presteskap som priser og takker Herren Jesus Kristus, deres skaper og frelser, for alt det gode han har gjort for dem.

`Som NT-troende har vi også en presterolle siden vi er kalt til å formidle evangeliet til verden. Hvordan kan vi best gjøre dette?`