---
title:  Herre, hvem får bo i Ditt telt?
date:  19/03/2024
---

`Les Sal 15. Hvem er folket som er verdige til å tilbe for Guds åsyn?`

Svaret i denne salmen er en oppsummering av de kravene som allerede er gitt i loven og profetene: de «som gjør rett og er hel i sin ferd» (se 5 Mos 6,5; Mi 6,6 –8). Helligdommen var et hellig sted, og alt i den, også prestene, var innviet til Gud. Hellighet var et krav for å få komme frem for Gud. Israels hellighet skulle være helstøpt, forene tilbedelse med etikk og utøves i alle deler av livet. Guds folk fikk loven for at de skulle nå sitt største potensial, dvs. leve som et kongedømme av prester. Det innebærer et hellig liv i Guds nærhet og at paktens velsignelser føres ut til andre folk.

`Les Sal 24,3–6 og Sal 101,1–3. Hva vil det si å være hellig?`

«Et fullkomment hjerte» er tilbederens beste egenskap innfor Gud. Det hebraiske tamim, «fullkommen», betyr noe som er «fullstendig» og «helt». En «fullkommen» vinstokk er hel, uskadet og frisk (Esek 15,5). Dyr som ble ofret, måtte være tamim, eller feilfrie (3 Mos 22,21–24). «Fullkommen» tale er helt sannferdig (Job 36,4). Et «fullkomment hjerte» er således et «rent hjerte» (Sal 24,4) eller et som har integritet (Sal 15,2). Det søker Gud (Sal 24,6) og blir gjenreist av Guds tilgivelse (Sal 51,4–12). Et ulastelig liv springer ut av erkjennelsen av Guds nåde og hans rettferdighet. Guds nåde inspirerer og setter Guds tjenere i stand til å leve i Herrens frykt, dvs. i uhindret samfunn med Gud og underkastelse under hans Ord. Et fromt liv er et vitnesbyrd som ærer Gud og ikke en selv. Legg merke til at de fleste kravene i Salme 15 er uttrykt negativt (Sal 15,3–5). Dette handler ikke om å gjøre seg fortjent til Guds gunst, men om å unngå slikt som vil skille oss fra Gud.

`Hvordan kan vi helt bevisst velge å unngå det som fører oss bort fra Gud? Hva slags ting er det, og hvordan kan vi unngå dem?`