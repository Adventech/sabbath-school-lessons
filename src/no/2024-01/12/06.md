---
title:  Når Gud ikke har glede av ofringer
date:  21/03/2024
---

`Les Sal 40,7–9; Sal 50,7–23 og Sal 51,18–21. Hvilket viktig spørsmål tar disse tekstene opp? Hvorfor gleder ikke Gud seg over de ofringene han påbød i sitt Ord (2 Mos 20,24)?`

Som profetene fordømmer også salmistene misbruk av tilbedelsen. Hovedpoenget er ikke Guds motvilje mot Israels ofringer og høytider, men grunnen til hans avsky: avstanden mellom tilbedelse og åndelighet.

Gud irettesetter ikke folket for deres ofringer og brennoffer, men for deres ondskap og urettferdighet (Sal 50,8; Sal 50,17–21). Salmene taler ikke mot ofringer og tilbedelse som sådan, men mot urettferdige tilbederes tomme ofringer og tilbedelse.

Når det ikke er samsvar mellom tilbedelsens ytre form og motivasjonen for tilbedelsen, blir som regel ritualene viktigere enn det å komme nær til Gud. Tilbedelsens form blir et mål i seg selv uten den Gud som ritualene skal peke på og åpenbare.

`Les Joh 4,23–24. Hva er Jesu poeng her som er helt i tråd med det Salmene for i dag advarer om?`

Ofringer er ikke nok. Hva nyttet ofringene hvis hjertet ikke var preget av anger, tro og sorg over synd? Bare når de ble ledsaget av omvendelse og oppriktig takksigelse, kunne ofringen av okser behage Gud som «rette offer» (Sal 51,21, se også Sal 50,14). Jesus siterer Jesaja når han sier: «Dette folket ærer meg med leppene, men hjertet er langt borte fra meg» (Matt 15,8). De problemene salmistene så, var de samme som dem Jesus møtte hos noen av folket, spesielt lederne.

`Hvordan kan vi vi adventister, som har så mye lys og kunnskap, unngå fellen med å tro at det å kjenne sannheten og utføre sannhetens ritualer er nok?`