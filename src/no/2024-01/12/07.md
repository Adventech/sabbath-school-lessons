---
title:  Til ettertanke
date:  22/03/2024
---

Les Ellen G. White: «How to Pray», s. 39–42 i _A Call to Stand Apart_.

Sentralt i tilbedelsen var behovet for omvendelse, sann omvendelse: «Omvendelse betyr at vi er bedrøvet over synden og vender oss bort fra den. Vi vil ikke avstå fra synden før vi innser hvor avskyelig den er. Og før vi vender oss bort fra den av hele vårt hjerte, vil det ikke skje noen virkelig forandring i vårt liv.

Mange forstår ikke hva sann omvendelse er. En mengde mennesker sørger over at de har syndet og kan til og med gjøre ytre forandringer til det bedre, fordi de er redde for at deres onde gjerninger vil påføre dem lidelse. Men det er ikke omvendelse i bibelsk forstand. De beklager lidelsen i stedet for å sørge over synden. Slik var Esaus bedrøvelse da han forstod at han for alltid hadde mistet sin førstefødselsrett. Da Bileam ble forferdet ved synet av engelen som stod i veien for ham med draget sverd, innrømmet han sin synd for ikke å bli slått i hjel. Men det var ingen sann anger, ingen forandring i hans beslutning, ingen avsky for det onde. Da Judas hadde forrådt sin herre, utbrøt han: ‘Jeg syndet da jeg forrådte en uskyldig og sendte ham i døden’» (Matt 27,4). – Ellen G. White: _Veien til Kristus_, side 23–24.

«Selv om Gud ikke bor i templer som er laget av mennesker, ærer han sitt folk ved sitt nærvær. Han har lovt å møte dem ved sin And når de kommer sammen for å søke ham, bekjenne sine synder og be for hverandre. De som kommer sammen til gudstjeneste, skulle legge alt annet til side. Hvis de ikke tilber Gud i ånd og sannhet og i hellig skrud, er deres samvær forgjeves. Herren sier om slike: ‘Dette folk ærer meg med leppene, men hjertet er langt borte fra meg. De dyrker meg forgjeves.’ Matt 15,8–9. De som tilber Gud, må tilbe ham ‘i ånd og sannhet. For slike tilbedere vil Faderen ha’ Joh 4,23.» – Ellen G. White: _Alfa og Omega_, bind 2, side 344.

**Spørsmål til drøftelse**

`Hva er tilbederens største offergave til Gud (Sal 40,7–11; Rom 12,1–2)?`

`Hva er sammenhengen mellom personlig andakt og fellesskapets tilbedelse? Hvorfor trenger vi begge deler? Hvordan støtter de hverandre?`

`Mange oppfatter bare bønn, salmesang og lesing av Bibelen og andaktslitteratur som tilbedelse. Er dette alt hva tilbedelse er? Gi eksempler på andre former for tilbedelse.`

`Ellen White skrev: «Vi må samle oss omkring korset. Kristus og ham korsfestet – dette bør være emnet for våre betraktninger, vår samtale, vår inderligste glede.» – _Veien til Kristus_, side 124. Hvordan kan det å tilbe Herren bli en glede?`