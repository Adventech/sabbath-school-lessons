---
title:  Syng for Herren en ny sang
date:  18/03/2024
---

`Les Sal 33,3; Sal 40,4; Sal 96,1; Sal 98,1; Sal 144,9 og Sal 149,1. Hva har tekstene felles?`

Salmene ber folk om å synge en «ny sang». Hva slags «ny sang»? Foranledningen til den «nye sangen» er anerkjennelsen av Herrens majestet og makt over verden og takknemlighet for hans omsorg og frelse som jordens skaper og dommer. Befrielse fra fiender og fra døden, og Guds spesielle gunst mot Israel, er noen av de mer personlige motivene for å synge «en ny sang». Andre sanger priser også Gud for hans kjærlighet og undere, men «den nye sangen» er en spesiell sang som uttrykker fornyet glede og løfte om fornyet troskap til Gud. Den nye opplevelsen av Guds utfrielse inspirerer folket til å anerkjenne Herren som skaper og konge. Felles for de salmene som forteller om «en ny sang», er blant annet tillit til Gud, lovprisning av hans store gjerninger og utfrielse fra lidelse.

`Les Jes 42,10–12; Åp 5,9 og Åp 14,3. Hva kan vi si om «den nye sangen» fra disse bibeltekstene?`

Guds folk Israel skildres som «folket som er ham nær» (Sal 148,14), i hele verden har Israel en helt spesiell status og har derfor størst grunn til å prise Gud. Bibelen oppfordrer troende til alle tider til å synge den nye sangen som lovprisning av sin frelser, med deres unike vitnesbyrd om frelsen i Lammets blod. En «ny sang» kan være en sang som ingen har hørt før, en sang som minnes en levende opplevelse av Guds nåde i ens liv. Den «nye sangen» kan også uttrykke håp, i så fall er det nye i sangen at man venter den store opplevelsen av Guds majestet i fremtiden. Sann tilbedelse er mer enn ofringer og gjenspeiler et forhold til Gud som alltid er levende, friskt og dynamisk. På et vis kan man si at «den nye sangen» er et nytt uttrykk for vår kjærlighet og takk for det Gud har gjort for oss.

`Dvel ved Guds velsignelser i ditt liv. Hvis du skulle synge en ny sang, hva ville det bli?`