---
title:  Fortell om hans herlighet blant folkeslagene
date:  20/03/2024
---

`Les Sal 96. Hvilke sider av tilbedelsen er nevnt i denne salmen?`

Tilbedelse omfatter å synge for Herren (Sal 96,1–2), prise hans navn (Sal 96,2), forkynne hans godhet og storhet (Sal 96,3–4) og komme med gaver til hans tempel (Sal 96,8). Foruten disse trekkene ved tilbedelsen fremhever Salme 96 et som ikke er så innlysende: å forkynne Herrens rike for andre folk (Sal 96,2–3; Sal 96,10).

Likevel er ikke det å synge, prise, bringe gaver og forkynne evangeliet adskilte handlinger, men uttrykk for tilbedelse. Forkynnelsen av Guds frelse for alle folk gir lovsangen substans og tilbedelsen innhold. Legg merke til at grunnene for tilbedelsen faller sammen med budskapet som ble forkynt til andre folk: «For Herren er stor» (Sal 96,4), «Alle folkenes guder er avguder. Det var Herren som skapte himmelen» (Sal 96,5), «Herren er konge» (Sal 96,10), og «For han kommer, han kommer for å dømme jorden» (Sal 96,13). Forkynnelsens mål er således å forene andre folkeslag med Guds folk slik at hele skaperverket til syvende og sist forenes i tilbedelsen av Gud (Sal 96,11–13).

Tilbedelsen springer ut av erkjennelsen av hvem Herren er, det vil si skaper, konge og dommer (Sal 96,5; Sal 96,10; Sal 96,13). Tilbedelse innebærer altså å huske Guds tidligere handlinger (skapelse), feire hans nåværende undere (Gud opprettholder verden og styrer den), og vente på hans fremtidige gjerninger (endetidsdom og et nytt liv i ny himmel og jord).

I Salmene betyr dom gjenoppretting av den guddommelige orden med fred, rettferdighet og velvære i en verden som her og nå er plaget av urettferdighet og lidelse. Derfor gleder hele verden seg i påvente av Guds dommer (Sal 96,10–13; Sal 98,4–9). Det at Herren er en rettferdig dommer bør også motivere folk til å tilbe ham i hellighet og «skjelve», og det bør få dem til ikke å ta lett på tilbedelsen (Sal 96,9). Tilbedelse innebærer både glede, tillit (Sal 96,1–2; Sal 96,11–13) og hellig ærefrykt (Sal 96,4; Sal 96,9).

Salmens appell om å tilbe skaperen og dommeren gjenspeiles i Guds siste forkynnelse for verden, de tre englebudskapene i Åp 14,6–12. Det ser på mange måter ut til at denne salmen inneholder dette endetidsbudskapet: skapelse, frelse («evig evangelium»), tilbedelse og dom. Den har det hele.

`Sammenlign denne salmen med de tre englebudskapene (Åp 14,6–12). Hvordan lærer den de samme grunnleggende sannhetene som det endetidsbudskapet vi skal forkynne for verden?`