---
title:  Lese og høre loven
date:  04/11/2019
---

Esra ”bar loven frem” for forsamlingen for å lese. Hva leste han? Bare de ti bud om og om igjen en halv dag? Henvisningen til lovboken skal forstås som de fem Mosebøkene, toraen. Begrepet ”lov” dekker derfor bare en del av det som ble lest. Det ville være bedre å oversette det som ”anvisning”. Gud forklarer hvor veien går, så vi ikke skal bomme på målet. Da Esra leste, hørte folket om sin historie som Guds folk, fra skapelsen til Josva. Via fortellinger, sanger, dikt, velsignelser og lover ble de minnet om sine problemer med å følge Gud og om hans trofasthet. Toraen inneholder ”lov”, men er mer enn det: den er Guds folks historie og viser Guds ledelse. Den viste folket deres røtter og identitet.

`Les Neh 8,3; 5 Mos 4,1; 5 Mos 6,3–4; Jos 1,9; Sal 1,2; Ordsp 19,20; Esek 37,4 og Matt 17,5. Hva lærer disse tekstene om hvordan vi skal leve med Guds ord?`

Det at folket ønsket å høre Guds ord, skyldes nok Esras lesing og undervisning i ordet siden han kom til Jerusalem 13 år tidligere. Han hadde viet seg til Guds verk og var bestemt på å gjøre en forskjell. Guds ord ble virkelig for folket etter som de hørte på Esra. De lyttet fordi de ville høre fra Gud. Derfor så de med ærbødighet på toraen og ønsket å lære mer.

Når vi fordyper oss i Ordet, skapes det en lengsel etter å la Gud være med i vårt liv.

`Hvordan forholder du deg til Guds ord? Du sier du tror på det, så hvordan har dette vist seg i ditt liv, i den forstand at du prøver å følge ordet? Hvor annerledes ville livet være om du ikke fulgte Bibelen?`