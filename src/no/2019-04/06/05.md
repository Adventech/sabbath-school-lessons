---
title:  Folkets svar
date:  06/11/2019
---

Når Esra åpner Guds ord, reiser folket seg. Før han leser, velsigner han Gud. Etter at han har lest, svarer folket ”Amen, amen!” (Neh 8,5–6) unisont og løfter hendene mot himmelen. De bøyer hodet og tilber med ansiktet vendt mot bakken.

`Les Neh 8,9–12. Hvorfor sa lederne at folket ikke skulle sørge eller gråte?`

”Og så, mange år senere, da Guds lov ble opplest i Jerusalem for dem som var vendt hjem fra fangenskap i Babylon, gråt folket over sine synder da de hørte disse herlige ordene: ‘Sørg ikke og gråt ikke! ... Gå nå og et fete retter og drikk søte drikker og send gaver av det til dem som ingen har laget noe til for. For dagen er helliget vår Herre. Og sørg ikke, for glede i Herren er deres styrke!’ Neh 8,9–10.” – _Helse og livsglede_, side 215 [MH 281].

Mens folket lyttet til Guds ord, ble de slått av sin syndighet og begynte å gråte. Når Gud åpenbarer seg for oss og vi begynner å fatte hans kjærlighet, godhet, barmhjertighet og trofasthet, ser vi våre mangler og at vi ikke er det vi burde være. Når vi ser Guds hellighet i hans ord, får det oss til å se vår elendighet i et nytt lys. Dette fikk israelittene til å gråte og sørge, men de skulle ikke sørge, ”for gleden i Herren er deres styrke” (Neh 8,10). Til tross for sine feil kunne de stole på Guds kraft.

Dette var også en spesiell dag, basunfesten (rosh hashanah), hvor korte basunstøt signaliserte betydningen av ”hjertets” forberedelse for Herrens dom (forsoningsdagen ble feiret den 10. dagen i måneden tisri). Basunstøtene signaliserte at de skulle stå frem for Gud og omvende seg. Gråt og sorg er forståelig, for dagen skulle minne folket om å vende seg til Gud. Men lederne minnet dem om at når de hadde omvendt seg, hadde Gud hørt dem, og derfor skulle de glede seg over hans tilgivelse.

`Hva burde det si om syndens syndighet når den naglet Jesus til korset som eneste løsning av syndens problem, så vi kan ha håp?`