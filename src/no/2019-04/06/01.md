---
title:  Å lese ordet
date:  02/11/2019
---

### Bakgrunnsstoff
Neh 8,1–8, 5 Mos 31,9–13, Matt 17,5, Apg 8,26–38, Neh 8,9–12, 3 Mos 23,39–43

> <p>Minnevers</p>
> De leste opp fra Guds lovbok mens de tolket og forklarte det som ble lest, slik at folket skulle forstå (Neh 8,8).

Bymuren sto ferdig. Da portene var på plass, var det viktigste gjort. Da muren var ferdig, var nabofolkene slått av ærefrykt og innså at det var ”med vår Guds hjelp dette verket var blitt fullført” (Neh 6,16). Fiendene skjønte at Israels Gud var virkelig, for israelittene hadde fullført arbeidet til tross for motstand og hat.

Etter at muren var ferdig, utnevnte Nehemja en guvernør i Jerusalem (sin bror Hanani) og en leder for borgen (Hananja). De ble valgt ut fra integritet, pålitelighet og ærefrykt for Gud (Neh 7,2). Muren ble ferdigstilt i måneden elul (6. måned, Neh 6,15).

Hva sto så for tur? De neste kapitlene i Nehemja (Neh 8–10) beskriver viktige hendelser i den 7. måned (Neh 8,2). Her kan vi se eksempler på at israelittene var oppsatt på å følge Guds ord og at de var glade for å gjøre det.