---
title:  Lese og tolke ordet
date:  05/11/2019
---

`Les Neh 8,4–8. Hvordan ble loven lest?`

To grupper på 13 menn bisto Esra under lesingen. Den første gruppen (Neh 8,4) hjalp ham med å lese Guds ord, og den andre gruppen (Neh 8,7) bisto med å forstå tekstene. Vi vet ikke hvordan dette ble gjennomført på torget, men de som hjalp med lesingen, holdt kanskje toraen (hebraiske ruller var tunge og måtte rulles ut av andre) og skiftet på å lese den. Siden de leste fra morgen til middag, hadde de funnet ut hvordan de kunne nå alle på torget.

Uttrykkene ”de tolket” og ”forklarte det som ble lest” (Neh 8,8) viser hva prosessen var. Folket hadde kommet tilbake fra Babylon, der de hadde bodd i mange år, og førstespråket var arameisk. Derfor har spesielt ikke de yngre hatt lett for å forstå når det ble lest på hebraisk. Dessuten kan lesere av Bibelen ha nytte av forklaringer og kommentarer. Forkynnelse og forklaring gjør teksten levende og får tilhørerne til å ta til seg budskapet.

`Les Apg 8,26–38. Hva skjedde her som minner om det som fant sted i Jerusalem, ifølge teksten ovenfor? Hva kan vi lære av dette?`

Som protestanter forstår vi at den enkelte kristne selv må kjenne Guds ord og at vi ikke blindt kan godta det andre sier om bibelske sannheter, uansett hvem de er. Men hvem har vel ikke blitt velsignet av å ha noen som kan forklare hva tekster betyr? Hver for seg må vi vite hva vi tror på, men vi kan likevel lære av andre.