---
title:  Glede i herren
date:  07/11/2019
---

”Gleden i Herren er deres styrke” (Neh 8,10). Gud vil vi skal glede oss og nyte livet. Men det er ikke en hvilken som helst glede. Det er gleden som kommer av å kjenne Gud og hans kjærlighet. Å glede oss i Gud og hans godhet, og for alt han har gitt oss, er noe vi bør gjøre hver dag. Dessuten gir gleden i Gud oss kraft til å møte dagen og takle det den bringer.

`Les Neh 8,13–18. Hva skjedde, og hva forteller det oss om folket og lederne deres?`

Neste dag kommer folkets ledere til Esra for å lære mer fra Guds bok. Dette initiativet viste at lederne ønsket å lede folket til Gud. De forsto at det å lede folket på den rette veien, ikke ville skje hvis de ikke søkte Gud og lengtet etter kunnskap om ham.

`Les 3 Mos 23,39–43. Hva skulle israelittene gjøre, og hvorfor?`

Legg merke til at teksten sier at det de gjorde, var i tråd med det som er ”skrevet” (Neh 8,15). Også her ser vi hvor oppriktig de ønsket å følge Guds ord, for etter årtier i fangenskap hadde de lært leksen om ulydighet. Og ifølge tekstene i 3 Mos skulle de ”feire Herrens høytid i sju dager” (3 Mos 23,40). Når de husker Guds barmhjertighet og nåde og frelse, skal folket glede seg over hva Herren har gjort for dem.

`Tenk på hva Jesus har gjort for oss og som ble symbolisert i israelittenes høytider. Hvordan kan vi lære å glede oss over Herren også under harde prøvelser? Hvorfor er det spesielt viktig for oss å gjøre det i slike tider?`