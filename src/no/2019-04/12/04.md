---
title:  Esra reagerer
date:  17/12/2019
---

`Les Esra 9. Hvordan reagerer Esra når han får høre om blandingsekteskapene?`

`Esra 9,1–2 sier at folket ikke har ”skilt seg fra folkene i landområdene omkring”. Ordet ”skilt seg” brukes også i disse versene: 3 Mos 10,10; 3 Mos 11,47; 2 Mos 26,33; 1 Mos 1,4; 1 Mos 1,6–7; 1 Mos 1,14; 1 Mos 1,18. Hva sier bruken av dette ordet om at en troende gifter seg med en vantro?`

Folket kom selv til Esra med spørsmålet om blandingsekteskap. Ordene de benyttet når de omtalte folkene som drev med vederstyggeligheter, viste at de kjente toraen, for listen er hentet rett ut av bibelhistorien. Interessant nok kom de sivile lederne til Esra med nyheten, for nasjonens åndelige ledere, prestene og levittene, var også skyldige i overtredelsen.

”Mens Esra var opptatt med å undersøke hva som var årsaken til fangenskapet i Babylonia, fant han at Israels frafall i alt vesentlig skyldtes at de hadde blandet seg med hedenske folkeslag. Han innså at de kunne ha unngått mange sørgelige og ydmykende erfaringer hvis de hadde rettet seg etter Guds påbud om å holde seg atskilt fra nabofolkene. Derfor ble han svært oppbrakt da han fikk vite at fremtredende menn, til tross for erfaringene i fortiden, hadde våget å overtre de lover som var gitt til vern mot frafall. Han tenkte på hvor god Gud hadde vært mot dem da han lot dem vende tilbake til deres fedreland, og ble overveldet av rettferdig harme og sorg over deres utakknemlighet.” – _Alfa og Omega_, bind 3, side 329 [PK 620].

Ordet ”skille seg” brukes om motsatte enheter. Det betegner faktisk totale motsetninger. Med denne uttalelsen erkjente folket at de hadde kjent til Guds befaling om å holde seg unna falske religioner. De forsto at ingen kunne si at han/hun ville gifte seg med en som ikke ville påvirke ekteskapet eller barneoppdragelsen med sin tro. De skjønte hvor alvorlig situasjonen var blitt.

`Hva kan vi gjøre for å bevare troen i vårt hjem og i familien, selv om vi har valgt feil?`