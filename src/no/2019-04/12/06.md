---
title:  Ekteskapet i vår tid
date:  19/12/2019
---

Fra det vi har sett i Esra og Nehemja, er det klart at Gud tar ekteskapet på alvor, og det skal vi også gjøre. Vi bør tenke gjennom en mulig ekteskapspartner under bønn, og ta Gud med på råd. Vi bør være trofaste mot hans prinsipper, for de kan beskytte oss mot mye sorg og elendighet.

`Les om hvordan Paulus håndterte problemet når en kristen hadde en ikke-troende ektefelle. Les 1 Kor 7,10–17. Hvordan bør vi håndtere blandingsekteskap i dag?`

Det finnes ikke noe bibelsted som sier hva vi skal gjøre med blandingsekteskap. Det ville være uklokt og mot tekstens prinsipper å insistere på at skilsmisse fra den ikke-troende er riktig vei å gå bare fordi det ble gjort slik under Esra. Esras og Nehemjas situasjon var et spesielt tilfelle og etter Guds vilje (Esra 10,11) fordi hele folkets fremtid og tilbedelse sto på spill. De holdt på å miste sin identitet som tilbedere av den sanne Gud. Vi vet at den jødiske bosetningen på øya Elefantine i Egypt (samtidig med Esra og Nehemja) tillot blandingsekteskap. Man fikk en blandingsreligion med Jahve og hans hedenske ledsagerske, gudinnen Anat.

Dessuten var den messianske linjen i fare. Derfor bør denne engangshendelsen ikke betraktes som en oppskrift for å bryte opp ekteskap og familier når en kristen gifter seg med en ikke-troende. Men historien viser at Gud legger stor vekt på felles tro i ekteskapet. Satan gleder seg når vi blir gift med en som ikke oppmuntrer til troskap mot Gud, for han vet at hvis begge ektefeller er av samme overbevisning, står de sterkere i sitt misjonsarbeid for Gud enn om bare en av dem er tro mot ham.

Bibelen råder oss til å unngå blandingsforhold (2 Kor 6,14), men vi finner også steder hvor de som har valgt annerledes, møter Guds nåde. Gud gir dem som har giftet seg med ikke-troende, kraft til å være trofast mot Gud og ektefellen. Gud forlater oss ikke når vi gjør ting i strid med hans vilje, og hvis vi ber ham om hjelp, gir han hjelp. Dette betyr ikke at vi gjør hva vi vil og forventer at Gud skal velsigne oss likevel, men at han alltid hører oss når vi kommer til ham med et behov og et ydmykt sinn. Uten Guds nåde ville det ikke være håp for noen av oss, for vi er alle syndere.