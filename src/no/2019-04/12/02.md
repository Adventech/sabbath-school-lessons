---
title:  Nehemjas reaksjon
date:  15/12/2019
---

`Les Neh 13,23–25. Hva skjedde, og hvordan forklarer vi Nehemjas reaksjon?`

Siden barna ikke behersket arameisk (språket som ble brukt under eksilet) eller hebraisk, kunne de ikke forstå bibelundervisningen. Dette var et reelt problem fordi kunnskapen om Guds åpenbaring kunne bli forvrengt eller til og med forsvinne. De skriftlærde og prestene forklarte stort sett Tora på arameisk for å gjøre forkynnelsen klar for folket. Men med mødre fra Ammon, Asjdod og Moab som barnas primære omsorgspersoner, er det ikke rart at de ikke talte fedrenes språk. Vårt språk påvirker hvordan vi tenker om begreper fordi vi bruker denne kulturens ordforråd. Tap av det bibelske språket ville ha betydd at de mistet sin særegne identitet. Derfor var det utenkelig for Nehemja at familiene skulle miste kontakten med Guds ord og dermed tilknytningen til den levende Gud.

Det Nehemja gjorde, var mest sannsynlig å føre offentlig skam over folket som en del av den tids foreskrevne straffer. Når det står at Nehemja irettesatte dem og forbannet dem, er det ikke slik at han brukte dårlig språk og ukvemsord, men heller at han uttalte paktens forbannelser over dem. 5 Mos 28 beskriver de forbannelsene som ville komme over dem som brøt pakten. Det er mulig at Nehemja valgte Bibelens ord for å få dem til å erkjenne sine feil og følgene av sitt valg.

Og når teksten sier at Nehemja slo noen av mennene og ”rev dem i håret” (Neh 13,25), er det en foreskrevet form for offentlig straff, ikke at Nehemja får et raserianfall. Dette gjorde han bare mot ”noen av dem,” nemlig lederne som hadde gått inn for slik oppførsel. Handlingene skulle gjøre dem offentlig til skamme. Nehemja ville sikre seg at folket forsto hvor alvorlige saken var og hva det ville føre til.

`Hvordan skal vi reagere når vi ser det vi mener er feil opptreden i menigheten?`