---
title:  Misjonsfortelling
date:  20/12/2019
---

#### Foreldreløs kjøper barnehjem

_Patrick Kayend Omughamay (32), Den demokratiske republikken Kongo_

Patrick var eldst i en familie med ni barn i Kinshasa. Da moren døde, fikk fjortenåringen ansvaret for søsknene. Han gikk fra dør til dør og tigget. Naboene avviste ham, de trodde han var en trollmann. Året etter kom han på barnehjem, men da han var 21 år, var han tilbake der han kom fra.

De to neste årene var vanskelige. Fremtiden virket håpløs. Lyspunktet var kirken, der han gikk hver sabbat. Moren hadde vært adventist.

En adventistlege sa han ville hjelpe alle som hadde en forretningsidé. Patrick ville starte internett-kafé. Det var for dyrt, men han fikk 50 dollar. Patrick ga tiende først. Nå hadde han 45 dollar. Han kjøpte en stor paraply, et bord og to mobiltelefoner som bare kunne ringe ut. Bordet satte han i gata med skiltet ”Offentlig telefon” foran. Folk fikk låne telefonene mot betaling.

”Hva slags forretning er dette?” sa naboene. ”Det går aldri.”

Overskuddet var bare 2,50 om dagen. Så han lånte en motorsykkel og tilbød seg å kjøre folk om kveldene. Etter en stund hadde han 300 dollar.

En pastor ba om løfter til en møteserie i Kinshasa. Patrick lovte 200 dollar. Naboene ristet på hodet.

En dag kom en fremmed og tilbød ham en laptop for 120 dollar. Patrick kunne bare tilby 80 og fikk den for det. Dagen etter kom en annen fremmed og spurte om han kjente noen med en laptop. ”Min venn er villig til å betale 600.”

Da vennen fikk se at laptopen fungerte, spurte han om prisen. ”600 dollar,” sa Patrick.

”Du får 550,” sa mannen. ”Solgt!” sa Patrick.

Han oppgraderte telefonbordet til telefonkiosk og begynte å tilby pengeveksling i tillegg til telefontjenester. Snart tjente han 300 til 400 dollar i uka. Senere igjen 2000 dollar.

Patrick kjøpte barnehjemmet der han hadde bodd. I dag har han og hans kone seks barn på barnehjemmet og driver en barneskole der. Gatebarn får gratis måltider, og enker får 50 dollar til å starte en liten forretning.

Takk for offeret i 2016 som bidro til barnesabbatsskolerom i tre kirker i Kinshasa. En del av offeret dette kvartalet går til å hjelpe Kinshasa Adventistklinikk.

Se en video om Patrick her: bit.ly/Patrick-Omughamay.