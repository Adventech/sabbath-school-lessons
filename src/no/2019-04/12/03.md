---
title:  Nehemjas irettesettelse
date:  16/12/2019
---

`Les Neh 13,26–27. Hva sier dette om bibelhistoriens betydning for å vise oss farene ved å vike av fra den rette vei?`

Salomos valg førte ham dypere inn i synden. Han utformet sin egen ødeleggelse ved ikke å følge Guds befaling til Israels konger: ”Kongen skal heller ikke ta seg mange koner slik at han fristes til frafall” (5 Mos 17,17). Salomos liv er et dårlig eksempel: Han giftet seg ikke bare med mer enn en kone, men som Nehemja påpeker, han valgte kvinner som ikke tilba Gud.

`Hvorfor var det rett av Nehemja å irettesette folket for at de tok hedenske ektefeller? 1 Mos 6,1–4; 1 Mos 24,3–4; 1 Mos 28,1–2; 5 Mos 7,3–4 og 2 Kor 6,14.`

Befalingen om ikke å gifte seg med hedninger handlet ikke om nasjonalisme, men avgudsdyrkelse. Bibelen nevner mange som giftet seg med ikke-israelitter. Moses giftet seg med Sippora, som var midjanitt, Boas giftet seg med Rut, en moabitt. Problemet for Nehemja var at de giftet seg med kvinner som var av en annen tro eller uten noen tro. Problemet var at folket på Esra og Nehemjas tid ikke giftet seg med mennesker som trodde på Gud. Richard M. Davidson skriver dette i _Flame of Yahweh_: ”Planen for ekteskapet i Edens hage ... forutsatte en helhet der to partnere utfylte hverandre i tro og andre viktige verdier.” – Side 316. De hedenske konene i denne historien valgte ikke å avstå fra avgudsdyrkelse. Så Nehemja var kanskje mer bedrøvet enn opprørt over folks valg, for i hans øyne viste det at de ikke tok sin gudstro på alvor.

Bibelen gir oss eksempler på slik praksis som vil holde oss nær til Gud og styrke vår lykke. Befalingen om ikke å stå under fremmed åk sammen med personer som ikke tror, skal hjelpe oss å få et bedre liv og oppmuntre til gjensidig hengivenhet til Gud.

`Hvilke prinsipper i disse fortellingene kan hjelpe oss å verne om vår tro og vår familie?`