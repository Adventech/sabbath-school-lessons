---
title:  En ed
date:  30/10/2019
---

`Les Neh 5,12–13. Hvorfor uttaler Nehemja en forbannelse over dem som ikke holder sin del av avtalen?`

Lederne går med på å gi tilbake det de har konfiskert, men ord er ikke nok for Nehemja. Han vil ha bevis. Derfor får han dem til å sverge på det i prestenes påhør. Slik fikk saken rettslig gyldighet hvis han måtte henvise til avtalen senere.

Men hvorfor uttaler han en forbannelse? Nehemja utfører en symbolsk handling ved å samle klærne som om han holdt noe i dem og så riste dem ut som tegn på å miste det. De som brøt eden, skulle miste alt. Det var vanlig å uttale forbannelser for å understreke betydningen av en lov eller regel. Folk kviet seg for å bryte loven når en forbannelse var forbundet med det. Nehemja følte at dette var så viktig en sak at han måtte gjøre noe drastisk for å øke sjansen for suksess.

`Hva lærer disse GT-tekstene oss om hvor hellig en ed var? (4 Mos 30,3; 5 Mos 23,21–23; Fork 5,3–4; 3 Mos 19,12; 1 Mos 26,31).`

Talens bruk er en stor gave som Gud har gitt mennesket, den skiller oss fra dyrene. Og det er makt i våre ord, makt over liv og død. Derfor må vi være varsomme med hva vi sier og med det vi lover å gjøre. Det er også viktig at våre handlinger er i samsvar med våre ord. Hvor mange har fått avsmak på kristendommen på grunn av dem som bærer kristennavnet, men som lever helt annerledes?

`Tenk på den virkningen dine ord har på andre. Hvordan kan vi lære å være forsiktig med det vi sier, når vi sier det og hvordan vi sier det?`