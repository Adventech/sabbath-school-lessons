---
title:  Nehemja tar grep
date:  29/10/2019
---

Det virker ikke som irettesettelsen av stormennene og forstanderne – ”dere krever rente av deres brødre!” (Neh 5,7, NBK) – førte frem. Men Nehemja ga seg ikke med det. Han fortsatte kampen for de undertrykte. Han kunne ha sagt at han hadde prøvd å tale de rike til rette, men at det ikke hjalp, så han måtte gi opp. Det var jo de rike og mektige i landet som var motstanderne. Men han ga seg ikke før han fikk løst problemet, enda det ga ham mektige fiender.

`Les Neh 5,7–12. Hvordan argumenterer Nehemja mot det som foregår? Hva bruker han for å overtale folket til å rette opp uretten?`

Nehemja innkaller til et stort allmøte. Hele folket møtes for å løse problemet. Han regner nok med at lederne vil skamme seg når alle er til stede og at de kanskje blir redde for å fortsette undertrykkelsen.

Nehemjas første argument dreier seg om slaveri. Mange av jødene, sannsynligvis også Nehemja, kjøpte fri andre jøder som var i tjeneste hos utlendinger. Nå spør han stormennene og forstanderne om de synes det er rett å kjøpe og selge sine egne. Er det riktig av jøder å kjøpe andre jøder og gi dem frihet bare for å la dem ende opp som slaver blant sine egne?

Lederne svarer ikke, for de ser poenget, så Nehemja fortsetter. ”Burde dere ikke heller leve i frykt for vår Gud, så de andre folkene, våre fiender, ikke skal spotte oss?” spør han. (Neh 5,9). Så innrømmer Nehemja at også han har lånt folket penger og korn. Ved å si: ”La oss slette disse lånene!” (Neh 5,10), bekreftet han loven som forbød dem å ta renter av andre hebreere og viste at han ville at folk skulle være omsorgsfulle. Utrolig nok er svaret enstemmig. Lederne går med på å gi alt tilbake til folket.

`Har du gjort urett mot noen? De fleste må svare ja. Hvorfor ikke rette det opp nå?`