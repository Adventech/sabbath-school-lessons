---
title:  Mot lovens ånd
date:  28/10/2019
---

`Les Neh 5,6–8 (se også 2 Mos 21,2–7). Hvorfor blir Nehemja sint?`

Slaveri var en del av oldtidens kultur. En forelder kunne enten bli slave selv eller selge et barn. Foreldrene hadde rett til å selge sine sønner og døtre. Men Gud vil frihet, så han begrenset praksisen i Israel ved å forlange at kreditorene skulle la slavene gå hvert syvende år. Slik beskyttet Gud folk fra å bli slaver for alltid, og viste at han ville at folk skulle leve i frihet.

Loven tillot lån av penger, men ikke mot renter (se 2 Mos 22,25–27; 3 Mos 25,36–37; 5 Mos 23,19–20). Likevel var den renten långiverne krevde, liten sammenlignet med hva folkene rundt dem krevde. De ble bedt om å betale en prosent hver måned. Mesopotamiske tekster fra det 7. århundre nevner årlige renter på 50 prosent for sølv og 100 prosent for korn i året. Dermed var 12 prosent rente per år lavt i forhold til landene i Mesopotamia. Men det eneste kreditorene gjorde feil, var å ta renter (Neh 5,10), og folk nevnte ikke engang det i klagen. Alt annet var innenfor både samfunnets normer og lovens bestemmelser. Så hvorfor er Nehemja ”svært sint”? Han handler ikke med en gang, men tenker gjennom saken.

Det er beundringsverdig at Nehemja håndterte problemet. Han lar ikke klagen ligge bare fordi det rent teknisk er tillatt eller sosialt akseptabelt, og ”fint” i forhold til det andre gjør. Lovens ånd ble overtrådt. I en tid med økonomisk motgang var det en plikt å hjelpe hverandre. Gud er på den undertryktes og fattiges side, og han måtte sende profeter for å tale mot ondskapen og volden mot de fattige.

`Hvordan kan vi, også ubevisst, følge lovens bokstav, men forbryte oss mot dens ånd? (Se Mi 6,8.)`