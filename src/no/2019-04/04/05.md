---
title:  Nehemja tar grep (444 f.kr.)
date:  23/10/2019
---

`Les Neh 4. Hvordan tok jødene under Nehemjas lederskap kampen opp mot motstanderne? Hvorfor var det viktig å forberede seg på kamp i stedet for bare å late som ingenting og tro at Gud ville beskytte dem?`

Folk begynte å jobbe igjen. Jødene ba, og så innførte Nehemja et aktivt vakthold. Folk sto vakt på skift både natt og dag, så de var forberedt på angrep. Nehemja sørget også for at mennene ved muren hadde våpen, slik at de var klar til kamp. Dessuten delte han tjenerne sine i to grupper, der en arbeidet og den andre holdt våpnene. Det var også spesielle tiltak for alle som jobbet på muren, der faren var størst. Hver bygningsmann hadde et sverd i den ene hånden og la murstein/stein og mørtel på muren med den andre. De var forberedt på motstand. De gjorde sitt, og Gud gjorde resten. Nehemja trodde på Guds beskyttelse. Men han satt ikke i sofaen og ventet på at Gud skulle gjøre alt. De forberedte seg som best de kunne.

De to tekstene ”Vær ikke redde for dem! Tenk på Herren, den store og skremmende, og kjemp for brødre, sønner og døtre, kvinner og hjem!” (se Neh 4,14) og ”Vår Gud vil kjempe for oss” (se Neh 4,19–20) er inspirerende uttalelser.

Jødene kunne ha stanset byggingen igjen på grunn av den vedvarende motstanden, men denne gangen festet de tanken på løftet om at Gud ville kjempe for dem, i stedet for å bli lammet av frykt. Når vi møter motstand mot Guds navn, mot vår tro, eller mot det Gud kaller oss til, bør vi huske at ”Gud vil kjempe for oss.”

Til slutt skjønte jødene at Herren sto bak det de gjorde, og dette ga dem mot til å fortsette.

`Hvorfor er det så viktig å vite at det du gjør, er Guds vilje? Dette blir et viktig spørsmål: Hvordan vet jeg om det jeg gjør, er Guds vilje?`