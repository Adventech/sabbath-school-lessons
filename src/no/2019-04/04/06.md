---
title:  Å gjøre et ”stort arbeid”
date:  24/10/2019
---

`Les Neh 6,1–13. Hvorfor ser Nehemja det han gjør i Jerusalem som et ”stort arbeid” (Neh 6,3)? Hva ble gjort for å stanse ham?`

Kapittel 6 beskriver mange forsøk på å ta Nehemjas liv. Sanballat og Gesjem sendte stadig vekk brev til Nehemja for å få ham til å komme til dem under påskudd av et møte. Men møtet var på Ono-sletten, som lå i fiendeland. Det var tydelig hva formålet var. Sanballat, Tobia og Gesjem ser en mulighet som bare varer til muren er ferdig og portene stengt. Jødene står under perserkongens beskyttelse, og derfor kan fiendene ikke overvinne dem med et frontalangrep. Men blir de kvitt lederen, stopper fremdriften opp, kanskje for alltid. Så de gir seg ikke. Selv om Nehemja ikke svarer, fortsetter de å prøve. Det må ha vært frustrerende for Nehemja å skulle håndtere motstand hele tiden. Han svarer med ordene: ”Jeg er opptatt med et stort arbeid” (Neh 6,3).

Verden ville si at Nehemja gjorde et stort arbeid da han var kongens munnskjenk. Det var en prestisjetung oppgave, en av de viktigste i landet hvor han var kongens rådgiver. Men å bygge opp en by som lå i ruiner og ikke hadde noen åpenbar oppgave i verden? Det kaller han et stort arbeid? Nehemja betraktet arbeidet for Gud som ”stort” og viktig fordi han skjønte at Guds navns ære sto på spill i Jerusalem.

Da Gud innstiftet helligdomstjenesten, innstiftet han også prestedømmet. Helligdommen skulle være noe hellig og spesielt i folks bevissthet, så bare prestene fikk utføre pliktene der. Hver for oss har vi vanskelig for å se Guds hellighet. Derfor la Gud forholdene til rette så israelittene kunne komme frem for Gud i ærbødighet. Nehemja visste at tempelplassen var for alle, men ikke de indre rommene. Når Sjemaja talte om å møtes i tempelet, viste han ikke bare at han var en falsk profet. Han foreslo noe som strider mot Guds ord og avslører seg som en forræder.

`Hvordan kan vi som ikke har noen jordisk helligdom, bevare følelsen av Guds hellighet? Hvordan fører erkjennelsen av Guds hellighet og vår synd oss til korset?`