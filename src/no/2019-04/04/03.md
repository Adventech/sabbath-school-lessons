---
title:  Profetene oppmuntrer
date:  21/10/2019
---

Dessverre førte motstanden fra de omkringliggende folkene (Esra 4–6) til at de var redde og uvillige til å arbeide på tempelet.

Som før nevnt, står Esra 4,6–6,22 ikke i kronologisk rekkefølge. Derfor ser vi på kapittel 5 før kapittel 4.

`Les Esra 5,1–5. Hvorfor sender Gud profetene Haggai og Sakarja til jødene? Hva er resultatet av deres innsats?`

Jødene hadde sluttet å bygge fordi de var redde. Men Gud hadde sendt dem til Juda for å gjenreise tempelet og byen, og han hadde en plan. Siden de var redde, måtte han gjøre noe for å oppmuntre dem. Derfor kalte han to profeter som skulle gripe inn. Menneskelig motstand stopper ikke Gud. Jødene bidro til motstanden ved sine egne handlinger, men Gud forlot dem ikke. Han arbeidet gjennom profetene for å motivere dem til handling igjen.

`Les Hag 1. Hva er budskapet, og hva kan vi lære av det?`

”Herren sendte profetene Haggai og Sakarja for at de skulle møte krisen. Gripende utsagn fra disse utvalgte sendebud ga beskjed om årsaken til vanskelighetene. De sa at mangelen på materiell fremgang skyldtes at folket hadde unnlatt å sette Guds interesser først. Hvis de hadde tjent Gud og vist ham den aktelse og ærbødighet han hadde krav på, ved å prioritere byggingen av hans hus, ville han vært med dem og velsignet dem.” – _Alfa og Omega_, bind 3, side 299 [PK 573, 574].