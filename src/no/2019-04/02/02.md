---
title:  Nehemja får dårlige nyheter
date:  06/10/2019
---

Nehemjas bok åpner litt slik Daniels bok gjorde det (les Dan 1,1–2): med dårlige nyheter. Ja, mange hadde dratt hjem, men det gikk ikke så bra der.

`Les Neh 1,1–4. Hvorfor var Nehemja nedtrykt? Hvordan reagerte han på de dårlige nyhetene?`

Noen jøder som ble tatt til fange for lenge siden, ble ført til Susa, et av Perserrikets fire administrative sentra, der Nehemja var munnskjenk på slottet. Uttrykket ”Hanani, en av brødrene mine” viser trolig til hans bror av blodet fordi det er en lignende, men mer familiær omtale av Hanani i Neh 7,2, selv om det også kan være en omtale av en vanlig israelitt. Samtalen med Hanani fant trolig sted mellom midten av november og midten av desember 445 f.Kr., ca. 13 år etter at Esra dro til Jerusalem. Hanani melder at situasjonen i Jerusalem er alvorlig. Folket har ikke kunnet gjenreise byen, og fienden hadde revet bymurene, så den var forsvarsløs.

Nehemja har nok hørt rykter om at samaritanene hadde ødelagt bymurene, men det var først nå han fikk vite noe sikkert. Kong Artaxerxes knuste selv de tilbakevendtes håp ved å stoppe fremdriften i byggearbeidene etter at folkene på den andre siden av elva klaget (Esra 4).

Selv om tempelet var gjenreist, fungerte det ikke optimalt når de som skulle stå for tempeltjenesten, ikke kunne bo i Jerusalem. Nyhetene gjorde Nehemja nedstemt: Jødene hadde ikke æret Gud enda det var derfor de hadde kommet tilbake. De hadde forsømt Guds hus og den hellige by av frykt for fienden og undertrykkelsen.

Dermed legger Nehemja saken frem for Gud. Han klager ikke over at de i Juda mangler tro eller er feige, men han godtar heller ikke situasjonen. Nehemja begynner å be og faste.

`Da han fikk den dårlige nyheten, gråt Nehemja og fastet og ba. Hva bør dette lære oss om betydningen av å legge ting frem for Gud?`