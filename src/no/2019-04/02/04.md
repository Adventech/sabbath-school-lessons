---
title:  Nehemja snakker ut
date:  08/10/2019
---

Neh 1,11 sier at Nehemja er kongens munnskjenk. For oss kan jobben virke ubetydelig, men munnskjenker kunne ha stor innflytelse, for de hadde alltid adgang til kongen. Munnskjenken smakte på kongens drikker, så kongen ikke skulle bli syk eller dø. Herodot sier at perserne regnet munnskjenkene for høytstående embetsmenn. For eksempel var den assyriske kongen Asarhaddons munnskjenk også hans statsminister. Så Nehemja hadde en høy stilling i riket, og med sin adgang til kongen ber han Gud bruke ham til å snakke med kongen om forholdene i Juda.

`Les Neh 2,1–8. Hva skjedde da Nehemja hadde bedt og fastet?`

Bønnen blir besvart i måneden nisan, omkring april 444 f.Kr. Fire måneder er gått siden Hanani og jødene kom med foruroligende nyheter om Jerusalem til Nehemja. I fire måneder ba Nehemja og fastet, og det kunne virke som om Gud ikke svarte. Men Guds tidsplan er perfekt. Han forberedte kongen til å høre Nehemja og å gi et positivt svar.

Det var ikke ofte man lot munnskjenken ta fri fra pliktene så han kunne være guvernør i et annet land. Gud talte gjennom Nehemja og påvirket perserkongen Artaxerxes 1 så han gjorde Nehemja til guvernør (stattholder) over Juda. Omtalen av dronningen tyder på at det kan ha vært en privat anledning, for hun var ikke alltid til stede ved formelle banketter. Nehemja nevner ikke Jerusalem med det samme for å unngå at kongen skal være forutinntatt, men han kommer med en følelsesladet appell om noe som opptar ham personlig. Når stedet blir nevnt, har han allerede kongen på sin side.

`Hvilke likheter er det mellom Nehemjas stilling ved dette hoffet og Daniels stilling i Babylon? Hva sier det om Nehemja at kongen virker så positivt innstilt til ham?`