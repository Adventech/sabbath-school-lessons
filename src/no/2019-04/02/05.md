---
title:  Nehemja blir sendt
date:  09/10/2019
---

Kongen sendte brev med Nehemja til horonitten Sanballat og ammonitten Tobia som var høye tjenestemenn i provinsen bortenfor Eufrat, for å bane vei for det Nehemja skulle gjøre. Dessuten ga kongen Asaf, vokteren for kongens parker, beskjed om å gi Nehemja alt det tømmeret han trengte for å gjenreise byen, murene og tempelportene.

`Les Neh 2,9–10. Hva sier dette om den motstanden Nehemja og jødene kom til å møte?`

Nehemja kom til Jerusalem en gang i år 444. Motstanden melder seg før Nehemja forsøker noe som helst, for forespørselen til guvernørene skaper problemer. Tobia er et jødisk navn som betyr ”Herren er god” (sønnen Johanan hadde også et jødisk navn, ”Herren er nådig”), men han var guvernør i Ammon. Så Jerusalem var omgitt av fiender: Sanballat, guvernøren i Samaria i nord, Tobia, guvernøren i Ammon i øst og araberen Gesjem (Neh 2,18–19) i sør, som tok seg av Edom og Moab. Det er uheldig at ledelsen i regionen unngikk Nehemja fordi han var opptatt av de undertryktes ve og vel. Bøller trives ikke når lykken smiler til dem de vil skremme.

Men Nehemjas ”ankomst til Jerusalem med militær eskorte viste at han var kommet i et eller annet viktig ærend. Det vakte derfor straks motvilje hos de hedenske stammene som holdt til i nærheten av byen. De hadde ofte vist sitt fiendskap mot jødene ved å plage og fornærme dem. I spissen for disse illgjerningsmennene stod Sanballat fra Bet-Horon, tjenestemannen Tobia fra Ammon og araberen Gesjem. Helt fra første stund voktet disse lederne med kritiske øyne på alt det Nehemja foretok seg, og prøvde på alle mulige måter å krysse hans planer og hindre ham i arbeidet.” – _Alfa og Omega_, bind 3, side 340 [PK 635].

`Hvilke andre bibelhistorier viser at de som ble kalt av Gud til å gjøre hans vilje, møtte motstand? Snakk om det i gruppen på sabbaten.`