---
title:  Misjonsfortelling
date:  11/10/2019
---

#### 32 år og 800 døpt

_Francis Ndacha (32), Kenya_

Francis Ndacha har ført 800 til dåp i Kenya. Men han er bare 32 år og ikke ansatt av Adventistkirken. Er det mulig?

Francis gikk ikke i noen kirke som barn i Nyeri i Kenya. Som ung mann begynte han å selge brukte sko i Kitale og fikk venner i en ikke-kristen religion. En dag gikk han til et møte mellom tre predikanter fra denne religionen og fem kristne predikanter. Francis ble rystet da de ikke-kristne talte om gode og dårlige ånder. Han nektet å tro at det fantes gode demoner.

Etter samtalen spurte Francis predikantene hvilken kirke de tilhørte. ”Syvendedags-adventistene,” sa en av dem. Francis hadde ikke hørt om dem. En gammel skoselgerkollega sa: ”Det er en satanisk menighet. De lærer folk om dyr med horn på hodet.” Huff, tenkte Francis.

Åtte måneder senere fulgte Francis enda en slik debatt i en uke. Adventistene la frem bibelstudier, og Francis ble overbevist. Han og tre andre ble døpt.

Nå var han 20 og ville forkynne Jesus. Han kjøpte bøker og DVD-er for å lære. Året etter solgte han skoforretningen og begynte å reise fra by til by, han talte på gatene og diskuterte med ikke-kristne predikanter. Når folk ba om dåp, sendte han dem til Adventistkirken.

”Kristus gjør mange mirakler når vi forkynner,” sa Francis. ”Femti har bedt om dåp den siste måneden.”

I juli 2018 deltok han i en dialog i en by der mange hadde sluttet seg til den ikke-kristne religionen. Da de hørte Francis sammenligne denne læren med Bibelen, kom mange tilbake til Jesus. Dette gjorde en øvrighetsperson sint, og Francis ble kastet i fengsel. Folk samlet seg utenfor politistasjonen og forlangte ham løslatt. ”La ham tale,” sa de. ”Nå har vi lært sannheten å kjenne.” Fem timer senere var Francis fri.

Nå begynte han å legge vekt på profetier. 27 ble døpt, og en mann med ikke-kristen bakgrunn er nesten ferdig med bibelstudiene og skal bli døpt. ”Jeg så hva de ikke-kristne gjorde. De brukte makt og arresterte ham. De er ikke oppriktige.”

Francis reiser rundt sammen med kone og to små barn, samt flere adventistvenner som hjelper ham. Ingen behøver være pastor for å forkynne Jesu gjenkomst, sier han.

Se en film om Francis her: bit.ly/Francis-Ndacha