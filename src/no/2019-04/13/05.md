---
title:  Formål og glød
date:  25/12/2019
---

`Hva lærer disse tekstene oss om det som drev både Esra og Nehemja? (Neh 2,1–10; Esra 7,8–10).`

I alt det de gjorde, søkte Esra og Nehemja å se at Guds vilje skjedde i folkets liv. Ja, folket hadde rotet det til og ble straffet for det. Men Gud var tro mot løftene om en ny start, og åpnet veien for at folket kunne komme tilbake til løftets land og oppfylle de målene han hadde for dem, hvis de var tro. Og i sin visdom valgte Herren to menn med et engasjement som minner om Moses. De spilte en sentral rolle i gjenreisningen, slik Gud hadde brukt Moses lenge før.

Store ledere har et mål. Målet styrer alle deres handlinger. Både Esra og Nehemja hadde et mål i livet. De hadde en visjon om hvor de ønsket at Guds folk skulle være, og så satte de alt inn på å nå målet.

Esra gjorde det ved å studere Skriftene og lære folket Guds ord. Nehemja oppfordret folket til å gjøre det som var rett og å stå for Guds sak. Begge ønsket å se et gjenreist Jerusalem, men ikke bare en materiell fornyelse. De ønsket også en vekkelse og reformasjon av folkets åndelige liv. Det er derfor de irettesatte og noen ganger forlangte et bestemt handlingsmønster. Store ledere tror på noe større enn det ordinære og middelmådige. Esra og Nehemja stolte på en mektig Gud som elsker, en Gud som kan gjøre mirakler – og de ville at alle skulle ha et nært forhold til ham.

Fra første kapittel hos Nehemja merker leseren hans engasjement for Guds sak og fortvilelsen over folkets tilstand. I kapittel 1 leser vi at han gråter når han får høre om israelittens vanskeligheter i Juda. Han går ned på kne og lover å gjøre alt Gud kaller ham til. Nehemja later til å være drevet av tanken om å gjøre en forskjell i verden. Han var en handlingens mann og handlet for Gud. Han ønsket ikke å utmerke seg med en høy inntekt eller den mektigste stillingen (selv om han hadde begge deler i Persia), men ved å dra til Juda, til et fattig folk der han møtte motstand hele veien. Han satset i tro, uten hensyn til hindringene som måtte komme.