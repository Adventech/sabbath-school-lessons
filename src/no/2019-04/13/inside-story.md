---
title:  Misjonsfortelling
date:  27/12/2019
---

#### Trettende sabbat: ”Jeg har smerter”

_Franck Mbunga Mudibu (39) og Nicky Masela Mbunga (34), Den demokratiske republikken Kongo_

Nicky ringte sin mann Franck på adventistenes klinikk i Kinshasa. ”Jeg har smerter i magen.” Hun var i åttende måned etter å ha bedt om et barn i fire år. Frank sjekket med klinikkens lege. Hun skulle ta smertestillende og komme straks hvis smertene fortsatte. Den kvelden måtte hun innlegges i all hast. Legen så at hun hadde mistet mye blod og anbefalte et større sykehus. Men Franck hadde ikke penger til det. Han visste det var kritisk og ba legen gjøre sitt beste.

Nicky ble rullet inn på den primitive operasjonssalen. Da Franck forlot rommet, strevde legen med å finne blodåren så blodoverføringen kunne begynne.

Leger og sykepleiere oppmuntret Franck ute på gangen. ”Gud vil hjelpe oss,” sa en av dem. En sykepleier oppfordret ham til å be. ”Operasjonen går godt, men du må fortsette å be.” Franck ba. ”Redd min kone. Foreldrene hennes er ikke adventister, og de vet hun er her. Hvis hun dør…” Han ble taus.

Klinikken ringte etter en spesialist, men han kunne først være der om en time. Nicky måtte opereres omgående. Klinikken manglet utstyr, men legen ville gjøre sitt beste.

Da han åpnet Nicky, var det blod overalt. Det var for sent. Barnehjertet slo ikke. Han måtte ta seg av Nicky, som hadde vondt for å puste. Han fikk henne stabilisert, og Franck ble hentet.

Nicky kom seg uten komplikasjoner. Klinikksjef Kisile fortalte paret at Gud hadde utført et mirakel den kvelden. ”Menneskelig sett skulle Nicky ha vært død. Dette var Guds hånd.”

En måned etter at de mistet babyen, var Franck og Nicky medtatt etter traumet, men de talte gjerne om Guds kjærlighet. ”Jeg ser hvordan Gud redder mennesker på klinikken vår,” sa Franck. ”Hadde min kone kommet et annet sted, kunne hun ha mistet livet. Gud reddet henne da de ansatte ba.”

Nickys far, som ikke er adventist, sa: ”Dere adventister er noe spesielt, for dere er omgitt av kjærlighet.” Nå bruker han alltid klinikken selv.

En del av offeret i dag går til å forbedre og utvide klinikkens tilbud med nødvendig utstyr og bygninger.

Takk for at dere gir rundhåndet i dag og hjelper med fysiske og åndelige behov i Den demokratiske republikken Kongo og resten av divisjonen.