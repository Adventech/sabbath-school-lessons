---
title:  Lederne i Israel
date:  21/12/2019
---

### Bakgrunnsstoff
1 Kong 12,1–16, Apg 15,7–11, Joh 11,46–53, Neh 4,7–23, Esra 8,21–23, Esra 8,31–32

> <p>Minnevers</p>
> Da gikk hele folket for å spise og drikke og sende gaver. De laget en stor fest, for de hadde forstått det som ble sagt til dem (Ne 8,12).

Esra og Nehemja er eksempler på ledere som var opptatt av Guds sak og å gjøre det Herren hadde bedt om. Deres kjærlighet til Gud ga dem et ønske om å være trofaste. Deres trofasthet har vært en viktig del av vårt studium.

Denne uken vil vi se på eksempler på lederskap i Bibelen, deriblant Esra og Nehemja. Dette er ikke uttømmende studier, for vi kunne ha tatt med mange flere. Men de leksene som ble valgt, er viktige for enhver leder. Du ser deg kanskje ikke som leder her og nå, men alle har innflytelse på andre. Derfor kan alle lære noe her.

Guds ord står sentralt i historien om disse lederne. Ordet forvandlet både liv og tanke og førte til programmet for vekkelse og reformasjon. De var helt avhengig av Guds ord og dets retningslinjer. Vi må også la Guds ord ha en sentral plass i vårt liv.