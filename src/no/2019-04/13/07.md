---
title:  Til ettertanke
date:  27/12/2019
---

”Bønnens velsignelse” i Veien til Kristus, side 109–124 [SC 93–105].

”Det gjenreisningsarbeid og de reformer som ble gjennomført under ledelse av Serubabel, Esra og Nehemja, er et symbol på en åndelig gjenreisning i de siste dager av verdens historie. Den rest av Israel som var tilbake den gangen, var svak, og den var utsatt for fiendens herjinger. Men Gud hadde bestemt at gjennom den skulle kunnskapen om ham og hans lov bli bevart på jorden. De stod vakt om den sanne gudsdyrkelsen og vernet om Guds hellige ord. De hadde mange vekslende erfaringer mens de var opptatt med å gjenreise tempelet og muren rundt Jerusalem, og de møtte hard motstand.

De som ledet arbeidet, måtte bære tunge byrder, men deres tro var urokkelig. De var ydmyke og stolte fullt og fast på Gud, og de var overbevist om at han ville føre sin sak frem til seier. Det som står skrevet om Hiskia, passer også på Nehemja: ‘Han holdt seg nær til Herren og vek aldri fra ham; han holdt de bud som Herren hadde gitt ... Herren var med ham’. 2 Kong 18,6–7” – _Alfa og Omega_, bind 3, side 366 [PK 677].

**Spørsmål til drøftelse**

`Hvorfor må vi gjøre alt vi kan for å støtte våre ledere?`

`Hvorfor er det så vanskelig og krevende, men likevel givende å være tjenerleder? Hvorfor er det så viktig at en kristen leder også er en tjener?`

`Både i begynnelsen og slutten av boken, så vel som ellers, leser vi at både Esra og Nehemja var bønnens menn. Tell etter hvor mange ganger ordet ”bønn” eller ”ba” er nevnt hos Esra og Nehemja. Disse to ba stadig. Hva burde det si oss om vårt bønneliv?`

`”Han holdt seg nær til Herren og vek ikke fra ham. Han holdt de bud som Herren hadde pålagt Moses” (2 Kong 18,6). Hvordan holder man seg ”nær til Herren”? Hva innebærer det? Hvordan henger det å holde seg nær til Herren sammen med å holde budene?`