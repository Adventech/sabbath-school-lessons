---
title:  Misjonsfortelling
date:  15/11/2019
---

#### Foreldreløs etter folkemord

_Delphine Uwinez (25), Rwanda_

Mor og far døde i folkemordet i Rwanda i 1994. Jeg var ett år. Mitt tidligste minne er at jeg gråt etter mor på barnehjemmet. Etter som tiden gikk, føltes det stadig mer håpløst.

Blant de ansatte var kvinner som skulle være erstatningsmødre. Min var en adventist som het Brigitte. Jeg fikk være med i kirka. Folk var snille.

Men myndighetene stengte alle barnehjem da jeg var syv. Jeg ble adoptert og håpet på et bedre liv.

Først var de snille. De hadde datteren Mutesi på min alder. Jeg håpet de ville elske meg slik de elsket henne. Men nei. Om morgenen måtte jeg gjøre rent i huset og hente vann. Jeg kom for sent på skolen, og lærerne slo.

Min nye mor begynte å vise åpenlyst hat. Jeg ble nektet mat og fikk ikke kalle henne mor. Men Mutesi elsket meg. Hun gråt når jeg ble dårlig behandlet, og hun ga meg mat og melk, selv om hun fikk kjeft for det.

Det hele tilspisset seg ved skoleårets slutt da jeg var 13 år. Jeg besto mine eksamener, men Mutesi sto ikke. Da vi kom hjem, ble jeg kastet ut. Men andre familier med foreldreløse tok seg av meg de neste årene. Myndighetene hjalp også, og jeg fullførte high school.

Som ung voksen ble livet mer håpløst. Jeg hatet alle, også Gud. Jeg prøvde å ta mitt eget liv med alkohol, men klarte det ikke.

En dag på gata i Nyamata hørte jeg en predikant. Det var Frederic Musoni, som holdt en møteserie i en adventistkirke.

”Vil du bli hel?” spurte han. Det var som om han talte direkte til meg. Da han kom med en appell, gikk jeg frem. Inne i kirken ba han for meg, og jeg gikk hjem full av glede. Den kvelden sov jeg fredfylt for første gang.

Jeg ble døpt sammen med 150 andre etter møteserien. Etter dåpen følte jeg fred og frihet i sinnet. Jeg begynte å elske andre og skjønte at Gud ikke hadde forlatt meg. Jeg elsker Jesus som døde for meg, og jeg tror at jeg får mine foreldre tilbake.

Jeg er 25 år, jeg lager og selger håndarbeid. Er du forelder med et godt hjem, så ta deg av et barn som trenger det. Har du det vondt fordi du ikke hadde dine egne foreldre som barn, må du kjenne den freden bare Jesus kan gi.

Se en video om Delphine her: bit.ly/Delphine-Uwinez