---
title:  Bønnens innledning
date:  11/11/2019
---

Folkets respons på bibellesningen var en lang bønn som skildret Guds godhet og Israels troløshet. Svaret minner mer om en preken enn en bønn, for nesten hvert vers har en parallell et annet sted i Bibelen.

`Les Neh 9,4–8. Hvilke temaer fokuserte bønnen på i de første versene, og hvorfor?`

I den første delen av bønnen velsigner folket Gud og hans navn. I hebraisk kultur var navnet ikke bare det folk kalte deg, det ga deg din identitet. Lovprisning av Guds navn er viktig fordi det viser verden at det er et navn som er verd vår lovprisning. Dette er universets skaper. Bønnen begynner med tilbedelse av Gud som skaper og livgiver (Neh 9,6 se også Kol 1,16–17). Ordet ”gir alle liv” kommer fra et verb som betyr å ”holde levende”.

Den som skapte alt, er den som valgte Abraham, en ganske ordinær mann bortsett fra at ”hans hjerte” var ”trofast”. Abraham kan ofte se ut til å mangle tro, men da han ble bedt om å ofre sønnen, sviktet han ikke (se 1 Mos 22). Han lærte å være trofast – ikke over natten, men på sin lange reise med Gud. I hebraisk tenkning viser ”hjertet” til sinnet. Med andre ord utviklet Abraham trofasthet i tanke og handling, og Gud vedkjente seg ham.

De første setningene i bønnen fokuserer på Gud som (1) skaper, (2) opprettholder, og (3) løfteholder. Folket minnes først om hvem Gud er: Han er den trofaste som har skapt oss, bevart oss og alltid holder det han lover oss. Husker vi dette, får livet perspektiv og vi lærer å stole på ham også i de vanskeligste tider, når det kan virke som om han er langt borte og overser våre problemer.

`Hvorfor er læren om Gud som vår skaper så viktig? Hva kan vel være viktigere enn læren om at Gud sier vi skal bruke en syvendedel av livet hver uke på å huske ham som vår skaper?`