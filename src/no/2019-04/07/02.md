---
title:  Faste og tilbedelse
date:  10/11/2019
---

`Les Neh 9,1–3. Hvorfor holdt folket seg borte fra alle fremmede?`

Selv om Nehemja forsikret seg om at folket forbandt denne tiden med glede, ledet han forsamlingen i faste. De ydmyket seg for Gud, kastet støv på hodet og gikk kledd i sekkestrie. De fremmede hadde ingen del i israelittenes kollektive synd. Derfor skilte israelittene seg ut fra dem, for de visste at det var deres synd som måtte tilgis. De vedkjente seg folkets synder som hadde ført dem til eksil.

Deres felles bønner og bekjennelse avslørte en dyp forståelse av syndens natur. Israelittene kunne ha vært sinte over at forfedrene hadde ødelagt for dem, så folket måtte i eksil. Eller de kunne ha brukt tiden til å klage over ledernes handlinger og tidligere generasjoners mangel på gudsfrykt, som hadde gjort at de bare var noen få nå. Men i stedet for hat og klager kom de ydmykt til Gud og bekjente.

Neh 9,3 sier at folket leste fra lovboken en fjerdedel av dagen, og en fjerdedel av tiden bekjente de synd og tilba Gud. Dette er den tredje lesningen av Tora. Toralesning står sentralt i bekjennelsen, som må bygge på sannheten Gud har gitt. I bibellesningen kommer Gud oss nær, og Den hellige ånd taler til oss og underviser oss. Sannheten i hans ord former vår tenkning og forståelse, den oppmuntrer og løfter oss opp. Jødene sørget og gråt, også fordi vi i Guds hellige nærhet blir oppmerksom på hans skjønnhet og godhet når han lar oss se hvor fantastisk det er at universets skaper velger å være med oss, enda vi er uverdige. Uten Gud er vi som våre åndelige forfedre. Men når Gud virker i oss, kan vi være den vi skal være.

`Les Dan 9,4–19. Hvordan er hans bønn relevant for oss i dag? Hva burde dette si oss hver enkelt og som en menighet?`