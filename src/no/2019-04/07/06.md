---
title:  Lovprisning og bønn
date:  14/11/2019
---

`Les Neh 9,32–38. Hva fokuseres på i avslutningen av bekjennelsesbønnen?`

Igjen priser bønnen Gud for den han er: stor og mektig, ja, formidabel, en som holder pakten og viser barmhjertighet. Det virker som de oppriktig erkjenner Guds godhet mot dem.

De kommer også med en bønn i form av å inngå pakt med Gud. Dette er beskrevet i detalj i kapittel 10. Hva ber de om?

”Og nå, vår Gud, du store, mektige og skremmende Gud, du som holder pakten og viser godhet, se det ikke som noe ubetydelig, disse harde tidene som har rammet oss” (Neh 9,32).

Fellesskapet må betale skatt til kongene som står over dem. Undertrykkelse fra alle kanter plager den lille gruppen jøder, og de er lei av det. De har utholdt den ene tyrannen etter den andre og håper på et pusterom.

De kaller seg ”tjenere”. Etter å ha skissert folkets utroskap, avslutter de ved å omtale seg selv med dette ordet. Og tjenere adlyder dem som står over dem. Bruken av ordet viser at de ser behovet for å adlyde Herren på måter som deres forgjengere ikke gjorde. Dette er et uttrykk for ønsket om å være trofast mot Herren og hans bud. Og som Guds tjenere ber de ham om å gripe inn på deres vegne.

Samfunnet på Esras og Nehemjas tid beskriver sin situasjon som ”stor nød” (Neh 9,37), en nød som kan sammenlignes med lidelsene i Egypt (Neh 9,9). Deres bønn priser Gud for at han så elendigheten deres i Egypt og ikke overså deres behov. Nå ber de Gud gripe inn som før, selv om de ikke fortjener det, for ingen – hverken konger, prinser, prester eller profeter eller fedre – var trofaste. Dermed setter de all sin lit til Guds nåde og barmhjertighet, ikke til seg selv eller forfedrenes gjerninger, i håp om at Herren vil gripe inn for dem.

`Les Rom 5,6–8. Hvordan gjenspeiler disse versene det israelittene ba Gud om? Hvilken trøst kan vi hente fra det jødene ba om og det Paulus skrev?`