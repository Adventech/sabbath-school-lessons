---
title:  Loven og profetene
date:  13/11/2019
---

`Les Neh 9,23–31. Hvordan beskrives israelittene i forhold til Guds ”gode gaver” (Neh 9,25)?`

Denne neste delen av bønnen/prekenen beskriver livet i Kanaan da israelittene besatte landet Gud hadde gitt dem. De hadde fått jord, byer, vingårder og marker som var klare til bruk, men de hadde tatt alt for gitt. I vers 25 står det at ”de spiste og ble mette og fete”. Uttrykket bli fete er bare brukt noen få ganger i Bibelen (5 Mos 32,15 og Jer 5,28), og betydningen er negativ.

Folk kunne ha gledet seg over ”dine gode gaver”, men ikke over Gud, bare det de hadde. Å ha alt fører oss visst ikke nærmere Gud. Mange ganger tenker vi: ”Hvis jeg bare hadde dette, så ville jeg være glad.” Men nei. Israelittene fikk alt av Gud, og likevel førte deres ”lykke” over disse tingene dem bare bort fra Gud. Altfor ofte fokuserer vi på gavene og glemmer giveren. Det er et stort bedrag.

Visst kan vi være glade for det Gud har gitt oss. Han vil vi skal glede oss over gavene, men denne gleden garanterer ikke et forhold til Gud. Nei, ting kan bli en snublestein.

I dette kapitlet leser vi at lederne bekjente sin utroskap mot Gud. De så tilbake på historien og nevnte overtredelser de hadde begått som et folk. Et par ting er spesielt viktig, for de gjentas: (1) Israel forkastet Guds lov, og (2) de forfulgte profetene.

De innså at Guds lov og hans profeter var avgjørende for deres utvikling som et gudfryktig folk. Bønnen understreker dette ved å si at ”dine lover ... gir mennesket liv når det følger dem” (Ne 9,29; sitat fra 3 Mos 18,5) og ved å fremheve at det var Ånden som talte gjennom profetene. Gud har gitt oss sine bud for at vi skal ha et rikt liv, og han sendte profetene for å hjelpe oss å forstå hans sannhet. Det avgjørende er hva vi gjør med gavene.