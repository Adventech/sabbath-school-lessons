---
title:  Undervisningens betydning
date:  03/10/2019
---

`Les Esra 7,6 og 10. Hva sier dette om betydningen av god trosopplæring?`

Esras troskap mot Gud og beslutningen om å studere, praktisere og lære Guds ord (Esra 7,6 og Esra 7,10) forberedte ham til større oppgaver. Bibelteksten sier bokstavelig talt at han viet seg til å studere, følge og undervise i Herrens lov.

”Esra var etterkommer av Aron og hadde fått opplæring som prest. Han var dessuten kjent med skriftene til åndemanerne, astrologene og vismennene i Medo-Persia. Men han var ikke tilfreds med sin åndelige tilstand. Han lengtet etter å komme helt og fullt i harmoni med Gud og få visdom til å gjøre hans vilje. Derfor satte han seg fore å granske Herrens lov og å følge den. Spesielt ivrig var han etter å studere Guds folks historie slik den er fremstilt i skriftene om profetene og kongene. Han studerte også de historiske og poetiske bøkene i Bibelen for å få vite hvorfor Herren hadde tillatt at Jerusalem ble ødelagt og hans folk ført som fanger til et hedensk land.” – _Alfa og Omega_, bind 3, side 321–322 [PK 608].

”Esras innsats for å vekke ny interesse for studiet av de hellige skrifter satte varige spor, ettersom han gjennom hele sitt liv arbeidet omhyggelig med å ta vare på de hellige skriftrullene og lage avskrifter av dem. Han samlet alle de eksemplarer av loven som han kunne få tak i, og sørget for at de ble skrevet av og delt ut. Guds rene ord, som på den måten nådde ut til mange mennesker, formidlet en kunnskap av uvurderlig verdi.” – Side 322.

Esra hadde lært om hedningens veier, men han så at de ikke var riktige. Derfor søkte han å kjenne sannheten fra Guds ord og ”Herrens lov”. Han måtte legge bort en stor del av det han lærte på verdslige læresteder, for mye av det var utvilsomt galt. For til hvilken nytte var ”astrologenes og vismennenes” skrifter?

`Hvordan kan vi bli nødt til å glemme mye av det vi har lært i verden?`