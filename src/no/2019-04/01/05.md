---
title:  Artaxerxes’ dekret
date:  02/10/2019
---

`Les Esra 7,11–28. Hvordan var kongens dekret sammensatt? Hvorfor var disse anvisningene viktige for jødene?`

Artaxerxes’ dekret minner om Kyros’ første dekret. Kongen oppfordrer alle som var villige, spesielt prestefamiliene, om å reise til Jerusalem. Murashu-dokumentene viser at de fleste jødene ble i Persia (som vi ser av Esters historie), men noen hadde ventet på muligheten til å starte et nytt liv i hjemlandet. De fleste av kongens ord var rettet til skattmestrene i området på den andre siden av Eufrat. De skulle gi Esra alt han trengte for å gjenreise byen og ”pryde Herrens hus” (Esra 7,27). Kongen ba Esra om å sikre at både Guds lov og landets lov ble overholdt, ved å innføre rettssystemet. Den orden og ryddighet som dette skulle føre til, er viktig i alle samfunn. Kongen gjorde det også lettere for Esra og israelittene å gjenreise hjemlandet.

Betyr kongens omsorg for gjenoppbyggingen av byen og tempelet at han trodde på Esras Gud? Artaxerxes kaller Gud, ”Israels Gud, han som har sin bolig i Jerusalem” (Esra 7,15). Dette viser at han så på Herren som en lokal guddom som måtte mildnes med gaver. Han ville ikke at den lokale guden skulle være sint på ham og hans sønner (Esra 7,23). Vi skal også merke oss at 457 f.Kr. også er året for et egyptisk opprør mot perserstyret. Det er sannsynlig at kongenes velvillige holdning skulle skape lojalitet i provinsen Juda.

`Men kongen trodde ikke på Gud. Ingenting i teksten tyder på at han gjorde det. Altså kan Herren til og med bruke uomvendte mennesker til å utrette sin vilje. Hvordan kan vi lære å stole på Guds makt midt i lidelser?`