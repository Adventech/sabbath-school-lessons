---
title:  De første vender hjem
date:  29/09/2019
---

`Les Jer 25,11–12; Jer 29,10 og Dan 9,1–2. Når kom de første tilbake? Hvilken profeti ble oppfylt?`

Herren påvirket Kyros så han lot dem dra i tråd med Jeremias profeti om de 70 år. Jeremia hadde skrevet at Juda skulle ligge øde i 70 år under Babylon (dette skjedde fra 606/605 f.Kr. til 537/536 f.Kr.), men da ville Gud åpne dørene så fangene fikk dra hjem. Da Daniel studerte Jeremias skrifter, skjønte han at tiden var inne.

I Dan 9 leser vi at Daniel var forvirret fordi de 70 årene var nesten omme uten at noe hadde skjedd, og Perserriket hadde nå kommet til makten. Han sørget og ba Gud om å oppfylle løftene. I samme kapittel (Dan 9,24–27) går det frem at Gud forsikret Daniel om at han overvåker alt og har planlagt en fremtid med en frelser som skal dø for folket og sone deres synd, bringe rettferdighet og oppfylle offersystemet. Egentlig sa Gud: ”Daniel, ta det med ro. Den sanne redningsmannen (Jesus) kommer, og jeg vil også sende dere en redningsmann nå.” Kort tid etter fikk Gud perserkongen Kyros til å befale at fangene skulle frigis. Gud holder alltid ord (se Dan 10 om hvordan Gud griper inn for sitt folk i hjemlandet.)

Kong Kyros kunngjør at israelittene får dra hjem til Jerusalem og bygge Herrens hus (Esra 1). Befalingen ble gitt en gang i tiden 539–537 f.Kr. I tillegg til å la dem dra, sørget Kyros for at de kom tilbake med gaver og offer, deriblant karene fra tempelet, som Nebukadnesar hadde stjålet. Hendelsen minner om da israelittene forlot Egypt lenge før. Da fikk Gud også folk til å gi dem avskjedsgaver. Denne første gruppen som kom tilbake til Juda, besto av cirka 50 000 mennesker, trolig også kvinner og barn fra andre områder.

`Hvilke andre historiske profetier ble oppfylt, og hvordan kan vi finne trøst i dem? Hva sier de om Gud?`