---
title:  Den andre gruppen
date:  01/10/2019
---

I Esra 7,1–10 og 8,1–14 ser vi at kong Artaxerxes 1 lar Esra dra tilbake til Jerusalem (året er 457 f.Kr.) og ta med seg alle som vil. Man vet lite om forholdet mellom kongen og Esra, eller om Esra jobbet ved hoffet. Esra 8 inneholder familieoverhodene til dem som kom tilbake, først prestefamiliene, så etterfulgt av kongeslekten, og så resten av jødene. Tolv familier er spesielt nevnt. Man får inntrykk av at dette er en bevisst påminnelse om Israels tolv stammer.

Avsnittet omtaler ca. 1500 menn. Det var trolig 5000–6000 i alt med kvinner og barn. Dette var en mye mindre gruppe enn den første gruppen som kom sammen med Serubabel og Josva.

`Les Esra 7,1–10. Hva sier dette om Esra?`

Esra er skriver, og han er etterkommer av Aron, Moses’ bror og Israels første prest. Ennå i dag nyter Esra høy anseelse, delvis på grunn av fortellingene i Esras bok, delvis takket være jødisk tradisjon. Man vet ikke om han var skriver hos kong Artaxerxes. Omtalen av Esra som skriver viser enten til tidligere oppgaver eller til tiden etter ankomsten til Juda. Men Esra må ha hatt en rimelig betrodd stilling hos Artaxerxes siden han ble brukt som ekspedisjonsleder.

I Esra 7,6 og Esra 7,10 omtales han som en lærd og samvittighetsfull skriver eller lærer. Ordet ”lærd” betyr bokstavelig talt ”rask”, rask i oppfattelsen og hurtig til å håndtere informasjon. Esra var snartenkt – han var kjent for sin kunnskap og dyktighet når det gjaldt Guds lov. Det at kongen valgte ham til å føre en gruppe israelitter til Juda, vitner om Esras mot og lederevner.

`Legg merke til at Esra satte alt inn på å granske ”Herrens lov” (Esra 7,10). Hvordan kan vi anvende dette prinsippet?`