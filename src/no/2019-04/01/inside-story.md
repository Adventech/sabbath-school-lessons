---
title:  Misjonsfortelling
date:  04/10/2019
---

#### Ett bein for 25 sjeler

_Phylis Odindo (45), Kenya_

Phylis Odindo hadde smerter i høyrebeinet i 2017. Da det ble uutholdelig, dro hun til sykehuset i Kisumu, men der var det streik. Phylis fant en liten klinikk uten røntgenapparat. Legen anbefalte amputasjon, men Phylis, som var enke med en ung voksen sønn, ville ikke ofre beinet, og dro hjem. Men smertene ga seg ikke, og hun lot klinikken amputere beinet nedenfor kneet.

Tre uker senere ble Phylis svært syk og kunne ikke bevege seg. På det offentlige sykehuset fikk hun tatt røntgen. Legen sa det hadde gått koldbrann i såret og spredt seg langt ovenfor kneet. Hun måtte amputere igjen.

Etter amputasjonen skrantet Phylis og mistet motet. Hun ba Anna, lederen for kvinneforum i menigheten Kenya-Re SDA-menighet, om forbønn.

Da Anna så henne, var hun sikker på at hun lå for døden. Anna ba, og Phylis følte seg bedre og spurte Anna om å fortsette å be for henne. Anna ville det, og ga henne noe å drikke.

Neste dag kom Anna tilbake med flere andre fra menigheten. Det fortsatte de med. Pastoren og forstanderne kom også.

Phylis ba: ”Kjære Gud, se i nåde til meg, for jeg har bare en sønn.” Hun hadde oppdratt ham alene, og etter at mannen hennes døde for 11 år siden, forlot gutten menigheten. Han var sint på farens slektninger fordi de hadde gitt moren skylden for hans død og tatt fra henne huset og alt de eide.

Menighetsmedlemmene besøkte Phylis hver dag i de tre månedene hun lå på sykehuset. De hjalp henne med legeregningene og skaffet sykeforsikring. Da hun kom hjem igjen, fortsatte de å besøke henne og hjelpe henne.

Noe utrolig skjedde. Åtte pasienter på sykehuset og syv par i nabolaget ba om dåp etter å ha sett omsorgen som Phylis’ venner viste henne. Da Phylis’ mor kom besøk, ordnet medlemmene en bønnefrokost for Phylis. Moren hennes ble så imponert at hun sa hun ville bli adventist. Senere ble hun og en av Phylis’ søstre døpt.

Også Phylis’ sønn ble døpt, og han ble gift i kirka i 2018.

”Jeg takker Gud for at amputasjonen førte sønnen min tilbake til menigheten,” sa hun. ”Jeg har bare ett bein, men det har gitt oss mange åndelige gaver. Det har ført 25 mennesker til Gud.”

En del av offeret 13. sabbat går til å bygge et SDA-sykehus i Phylis’ hjemby Kisumu. Takk for dine gaver.