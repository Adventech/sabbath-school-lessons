---
title:  Løfter
date:  20/11/2019
---

`Les Neh 10,30–39. Hvilke fire ting lovte jødene å gjøre som en del av den fornyede pakten?`

Folket lovte følgende:

1. Ingen blandingsekteskap (ingen ekteskap med en som kunne føre en til avgudsdyrkelse);
2. Sann sabbatshelligholdelse (ingen forstyrrende forretningstransaksjoner);
3. Gjeldssletting og overholdelse av sabbatsåret av hensyn til de fattige;
4. Økonomisk støtte til tempelet, dets tjenester og personale ved å komme med førstegrøden, den førstefødte og tienden, og dermed sikre videreføring av sann gudsdyrkelse.

De tre første løftene handler om relasjoner med andre (ekteskap og gjeldsletting) og med Gud (sabbat), mens den siste (Neh 10,32–39) dreier seg om tempelregler.

Målet med fellesskapet var å vise at de var forpliktet på pakten og ville iverksette praktiske tiltak for å styrke forholdet til Gud og andre. Selv om de ikke alltid holdt pakten til punkt og prikke, forsto de at riktige vaner ville påvirke fremtiden. Hvis de skulle få nasjonen på rett kjøl, måtte de innføre systemer og vaner som fremmet målet. Hvis de ville vandre med Gud, var det viktig å helligholde sabbaten og ta seg av tempelet.

Dessverre holdt de ikke løftene særlig godt. Det ser vi av de siste kapitlene i Nehemja. Men selv om alle ikke holdt dem, var det noen eller mange som gjorde det. Med Guds hjelp og blikket rettet mot ham kan vi utvikle de riktige vanene og holde oss på den rette vei.

`”Hvis du bruker viljen riktig, kan det skje en fullstendig forandring i ditt liv. Når du gir Kristus din vilje, knytter du deg til den kraft som er over alle myndigheter og makter. Du får styrke fra det høye til å holde ut, og ved stadig å overgi deg til Gud blir du i stand til å leve det nye livet, som er et liv i tro.” – _Veien til Kristus_, side 54–55 [SC 48]. Hva hindrer deg i å oppleve det som står her?`