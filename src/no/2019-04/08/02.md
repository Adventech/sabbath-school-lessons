---
title:  Pakt som tanke
date:  17/11/2019
---

`Les Neh 10,1–29 (frisk opp hukommelsen med Neh 9,36–38). Hvem inngår pakten, og hvorfor?`

Bare lederne signerte dokumentet, men teksten sier at ”resten av folket ... gikk inn under eden de hadde sverget om å følge Guds lov” (Neh 10,28–29). Hva var så spesielt med pakten at alle ønsket å inngå en avtale med Gud? For å finne svar på det, må vi begynne med begynnelsen og forstå Bibelens tanke om pakten.

Pakten var viktig fordi den var en del av Guds fortelling om hvordan han handler med syndere, og den viste hans lengsel etter et forhold til menneskene. Den ga også folk anledning til å vise at de ønsket å tilhøre Gud.

Skapelsesberetningen i 1 Mos 1 og 2 forteller ikke bare om at de første menneskene ble skapt, men om forholdet mellom dem og Gud og mellom hverandre innbyrdes. Men synden kom og rotet til alle disse relasjonene. Synd er det motsatte av skapelse, den fører til av-skapelse (død).

Adams slekt deles i to når Kain velger det onde (1 Mos 4,8–19) og Set følger Gud (1 Mos 5,3–24). Kains slekt kulminerer i Lamek (1 Mos 4,17–19), den syvende fra Adam. Han innstiftet polygamiet. Vold og hevn på Kains side står i motsetning til Sets trofaste slekt. Sets etterkommere blir også gjengitt, men den syvende i hans ætt er Henok, som ”vandret med Gud” (1 Mos 5,24) og ble tatt opp til himmelen.

Verden elsket det onde høyere enn Gud, og på et punkt var de trofastes slekt veldig liten. Snart ville det ikke være noen igjen som Gud kunne oppfylle sitt ord på ved å sende løftets ætt for å redde mennesker. Da griper Gud inn med syndfloden. Men dette var enda en av-skapelse, en ødeleggelse av liv. Likevel ødela Gud bare det mennesket allerede hadde spolert (1 Mos 6,11–13).

`Hvordan har du opplevd syndens makt til å ødelegge? Hva er den eneste kraften mot synd, og hvordan får vi den?`