---
title:  Til ettertanke
date:  22/11/2019
---

Les ”Overgivelse” i _Veien til Kristus_, side 48–55 [SC 43–48].

”Tjenesten i helligdommen på jorden skjedde i to faser. Prestene utførte en daglig tjeneste i Det hellige, mens øverstepresten en gang om året utførte en særskilt soningshandling i Det aller helligste for å rense helligdommen.

Dag etter dag kom den angrende synderen med offeret til møteteltet. Han la hånden på hodet til offerdyret og bekjente sin synd. Dette var en symbolsk overføring av synden fra ham selv til det uskyldige offerdyret som så ble slaktet. Uten at blod blir utøst, skjer det ingen forlatelse, sier apostelen. ‘En skapnings liv er i blodet.’ Guds lov som var blitt overtrådt, krevde synderens liv. Blodet var et symbol på synderens forspilte liv. Offerdyret bar hans skyld. Presten gikk inn i Det hellige med blodet og stenket det foran forhenget. Bak dette forhenget stod paktkisten som inneholdt den loven synderen hadde overtrådt. I denne seremonien ble synden ved blodet symbolsk overført til helligdommen.

I noen tilfeller ble blodet ikke brakt inn i Det hellige, men presten skulle i stedet spise av kjøttet, slik som Moses hadde påbudt Arons sønner: ‘Herren har gitt dere det for at dere skal ta bort menighetens skyld.’ 3 Mos 10,17. Begge disse seremoniene representerte en symbolsk overføring av synden fra den angrende synderen til helligdommen.” – _Alfa og Omega_, bind 7, side 352–353 [GC 418].

**Spørsmål til drøftelse**

`Tenk på løfter du har gitt og brutt enda de var oppriktig og alvorlig ment. Hva har det lært deg som kan hjelpe deg å unngå lignende feil?`

`Pakt er et rettslig opprettet forhold. Vi brøt det med Gud, men han holder sin del av avtalen, også når vi ikke holder vår. Hvordan kan denne Guds godhet og trofasthet gi mennesker et nært forhold til ham og hjelpe oss å leve slik vi burde?`

`Tenk på hvor ofte du har sviktet Gud og ”den nye pakts” løfter (se Luk 22,20; Hebr 8,13; Hebr 9,15). Hvorfor er det så viktig å forstå frelsesplanen og det løftet om tilgivelse som vi har fått i Jesu offer da hans blod beseglet ”den nye pakt” for oss?`