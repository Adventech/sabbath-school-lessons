---
title:  Tempelet
date:  21/11/2019
---

`Se på Neh 10,32–39 igjen. Hvorfor var tempeltjenesten viktig for jødene, slik det går frem av ordene: ”Vi skal ikke svikte vår Guds hus” (Neh 10,39)? Hvorfor var tempelet så viktig for troen? (Se også Hebr 8,1–7.)`

Jødene lovte å ta vare på tempelet. Selv om de var en liten gruppe og ble økonomisk undertrykt, ville de gi det lille de hadde for at tempelet skulle fungere godt og ikke bare overleve. Derfor ga de en tredjedels sjekel til tempeltjenesten hvert år, i stedet for bare under folketellingen, slik loven forlangte. Folket så at behovet var større enn det de var pålagt. Dessuten fikk bestemte familier ansvaret for å brenne ved på alteret, for de skjønte at uten organisasjon ville det hele svinne hen.

Førstefrukter, førstefødte, tiender og gaver sørget for prestene og levittene. En tiendedel av alt skulle gå til levittene. De førstefødte ble innløst med penger som økte det beløpet levittene mottok. Men en tiendedel av levittenes tiende gikk til prestene.

Tempeltjenesten var folkets hjertepuls. Det var så viktig for troen at den største tragedien inntraff da Nebukadnesar rev ned tempelet og fjernet de hellige karene.

Når tempelet ble riktig forvaltet, ga det nasjonen et levende åndsliv, for det pekte på løsningen av syndens problem: at et lam døde. Da Jesus døde på korset, var det løsningen (Rom 5,5–10). Dessuten viste den årlige forsoningsdagen at Gud ville fjerne ondskap og synd for alltid. Tempeltjenesten skulle altså åpenbare hele frelsesplanen for folket. Vi kan lære mye av tempeltjenesten som er nødvendig om vi skal se Guds karakter klarere og få frelsesplanen belyst.

`”Det er et troverdig ord og vel verdt å ta imot, at Kristus Jesus kom til verden for å frelse syndere, og blant dem er jeg den største” (1 Tim 1,15). Hva satte Paulus sitt håp til, og hvordan kan det bli vårt håp?`