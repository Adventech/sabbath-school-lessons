---
title:  Paktens oppbygning
date:  19/11/2019
---

Bibelske pakter er bygd opp på en bestemt måte. Det samme gjelder de gamle hetittenes pakter. Gud kommuniserte altså til folket på en måte de kunne forholde seg til ut fra sin kultur.

Pakter på det gamle Israels tid hadde følgende deler: fortale (hvem Gud er); historisk prolog (deres fortid sammen); bestemmelser eller lover, velsignelser og forbannelser; vitner, spesiell bestemmelse eller paktstegn. Det overrasker ikke at Gud brukte noe lignende til å kommunisere med sitt folk den gang. Han brukte det de var kjent med.

For eksempel er hele 5 Mos skrevet i form av en pakt, fordi Moses oppfordrer Guds folk til å inngå et nytt paktsforhold med sin Gud. Boken uttrykker pakten slik:

1. Innledning (5 Mos 1,1–5);
2. historisk prolog (5 Mos 1,6–4,43);
3. bestemmelser eller lover (5 Mos 4,44–26,19);
4. velsignelser og forbannelser (5 Mos 27–30);
5. vitner (5 Mos 30,19) og
6. spesiell bestemmelse (5 Mos 31,9–13).

`Les Jos 24. Hvordan går paktmønsteret igjen i dette kapitlet?`

Det samme gjelder ved fornyelsen av pakten under Josva.

For det første nevnes en innledning hvor Gud presenterer seg som ”Herren, Israels Gud” (Jos 24,2). Så følger en historisk prolog der Josva minner folket om hva Gud har gjort for dem (Jos 24,2–13). Etter denne historien regnes bestemmelsene eller lovene opp (Jos 24,14–15; Jos 24,23), velsignelser og forbannelser blir nevnt (Jos 24,19–20), vitner identifisert (Jos 24,22; Jos 24,27) og det angis spesielle bestemmelser (Jos 24,25–26). Også her ble paktens grunnleggende form brukt til å kommunisere med Israel og vise dem, ikke bare at Gud hadde ledet dem før i tiden, men hva de skulle gjøre for å holde sin del av pakten.

`Les Jos 24,15. Hvilket prinsipp kan vi anvende på oss selv?`