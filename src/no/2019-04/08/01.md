---
title:  Gud og pakten
date:  16/11/2019
---

### Bakgrunnsstoff
Neh 10,1–29, 1 Mos 4,8–19, Hebr 13,20, Jos 24, Neh 10,30–39, Hebr 8,1–7

> <p>Minnevers</p>
> På grunn av alt dette gjør vi en avtale og skriver den ned. Det forseglede skrivet er undertegnet av lederne, levittene og prestene våre ... Vi skal ikke svikte vår Guds hus (Neh 9,38; 10,39).

Hva mener Bibelen når den taler om ”pakten”? Den enkleste forklaringen på en bibelsk pakt er at det er en juridisk inngåelse av et forhold mellom Gud og hans folk. Det er Gud som sier: ”Du er mitt folk, og jeg er din Gud.” Også andre folk i den gamle verden brukte pakter, ofte mellom ledere og deres vasaller.

Disse paktene ble inngått fordi de var bra for begge parter. Lederen ville ta vare på folket, og folket ville betale for det. Men med Gud var pakten en annen. Gud fikk ikke noe igjen for det, og likevel lovte han å være trofast mot den, også når folket sviktet. Paktens velsignelser og forbannelser gjorde at israelittene kunne vite når det begynte å gå galt fordi de hadde brutt pakten.

Denne uken skal vi ta for oss pakten som israelittene fornyet med Gud (Neh 10) og også si litt generelt om paktsinngåelsens historie og betydning i Bibelen.