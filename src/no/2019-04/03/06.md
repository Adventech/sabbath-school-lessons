---
title:  Vårt ansvar
date:  17/10/2019
---

Hvis vi er kalt av Gud, kan vi likevel fritt velge å ta imot eller avvise kallet, akkurat som vi fritt kan ta imot eller avvise frelsen han tilbyr alle. Han kan føre oss til en bestemt situasjon, men vi kan velge ikke å følge hans ønsker. Ja, han vil vi skal gjøre bestemte ting for ham, like mye som han kaller oss til å bli som ham. Guds valg til en bestemt oppgave er en del av planen for vår frelse. Når vi gjør det han kaller oss til, åpenbarer vi ektheten i den frelsen han har tilbudt oss.

Kong Saul fikk være konge. Men han overga seg aldri helt til Gud, til tross for den oppgaven han fikk. Å være kalt av Gud til en spesiell oppgave betyr ikke at man blir grepet av Gud. Vår frihet avgjør, og følger vi ikke Guds ledelse, kan vi miste alt.

`Les 2 Mos 3 og 4. Hva skjer når Herren kaller noen til en oppgave?`

Vi kan svare som Esra og Nehemja, som gikk uten noen om og men, eller vi kan være som Moses, som kom med innvendinger og unnskyldninger. Moses gikk til slutt, men først prøvde han å vri seg unna. Han protesterte, sa han ikke var god nok, med null innflytelse. Så hvorfor skulle farao høre på ham? Han var også redd for at israelittene ikke ville tro eller høre på ham og at alt arbeidet ville være forgjeves. Han klaget også over at han ikke hadde talegaver – ”sen er min munn, og sen er min tunge” (2 Mos 4,10) – eller de evnene som skulle til. Til slutt ba han Gud sende en annen. Men når vi leser historien om Moses, ser vi hvilken mektig, om enn ufullkommen leder han ble. Han gjorde den oppgaven som Herren hadde bedt ham om å gjøre.

`Hvilke unnskyldninger holder oss ofte fra å gjøre det vi vet Herren vil vi skal gjøre?`