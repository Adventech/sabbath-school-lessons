---
title:  Profetisk tidsplan
date:  14/10/2019
---

I det første studiet dette kvartalet så vi hvordan Gud kalte Serubabel (ca. 538 f.Kr.) og Esra (457 f.Kr.) til spesielle oppgaver. I det andre studiet så vi på Guds kall av Nehemja (444 f.Kr.). Vi må forstå at disse kallene var i harmoni med Guds forutviten. For eksempel ble Serubabel inspirert til å utføre en bestemt oppgave som svar på at de 70 årene med fangenskap som Jeremia hadde profetert, var slutt.

`I hvilket år ble Esra kalt til tjenesten? Det var det året kong Artaxerxes utstedte et dekret. Hvorfor er dette året viktig i profetiene? Les Dan 9,24–27.`

”Fra den tid et ord går ut om å gjenreise og bygge Jerusalem, inntil en Salvet, en Fyrste, står fram, skal det gå sju uker og sekstito uker” (Dan 9,25, NBK). Den siste uken i denne profetien er nevnt i vers 27. En uke er syv dager, så en profetisk uke er syv år (4 Mos 14,34; Esek 4,5–6). Derfor taler profetien om 70 uker, altså 490 år. Spørsmålet blir: Når begynner de 70 ukene i profetien? Teksten sier det skal regnes fra det tidspunktet dekretet gis om å gjenreise og bygge Jerusalem.

Det kom i alt tre dekreter om gjenopprettelsen av jødefolket. Både Kyros, Dareios og Artaxerxes befalte gjenreisninger. Men bare Artaxerxes’ dekret inneholder omsorg for selve byen Jerusalem, og bare dette dekretet er knyttet til lovprisning av Gud for hans inngrep (Esra 7,27–28).

Vi teller begynnelsen på profetien om 70 uker fra 457 f.Kr., det sjuende året til kong Artaxerxes 1, som nevnt i Esra 7,7–26. Og fordi året 457 f.Kr. også er starten på den 2300 dager lange profetien i Dan 8,14 (se morgendagens studium), er dette dekretet utgangspunktet for disse to profetiene. De sytti ukene ender i år 34, som er da forkynnelsen av evangeliet gikk til hedningene (markert med forfølgelse av urkirken og Stefanus’ martyrdød). Midt i den siste uken er da år 31, da Jesus døde på korset.

`Se gjennom profetien i Dan 9,24–27. Hvordan åpenbarer den Jesu virke? Hvordan bør en slik profeti styrke vår tro?`