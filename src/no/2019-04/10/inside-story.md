---
title:  Misjonsfortelling
date:  06/12/2019
---

#### Bokholder uten penger

_Martha Etana Chewaka (45), Etiopia_

Martha tjente godt i en bank i Addis Abeba, men gikk tom for penger hver måned. Når hun fikk lønn, betalte hun tiende først, så husleie, mel, olivenolje, urter og fine klær og sko. Men den siste uken i måneden måtte hun spise mindre og gå uten ting.

Martha giftet seg med en annen bokholder, og selv om de var to, gikk de tom for penger før måneden var omme. ”Hvorfor?” tenkte Martha. ”Er det fordi jeg arbeider på sabbaten?” Hun husket oppveksten sammen med foreldrene. Men hun sluttet å gå i kirka da hun fikk bankjobb 21 år gammel. Det er seks dagers arbeidsuke i Etiopia, og Martha, som vokste opp i en fattig familie, ville ha den gode banklønnen.

Martha ga alltid tiende, men likevel strakk ikke pengene til. Hun ba Gud om en annen jobb. Hun ba hver dag i en måned. Ingenting skjedde.

”La meg si opp,” sa hun til mannen sin, som også var adventist. ”Din lønn er nok hvis Gud velsigner den,” svarte han. ”Ja, du må slutte.”

Men Martha sa ikke opp. Hun fortsatte med å arbeide og be om en ny jobb.

To år senere orket hun ikke mer. En stemme insisterte på at hun skulle slutte. Etter faste og bønn i fem dager ga hun banken beskjed om at hun sluttet.

Bankens ledelse ville ikke miste henne og tilbød henne en annen jobb der hun kunne ha fri noen lørdager. Martha lot seg ikke friste. Det var på tide å være tro mot Gud.

Hun forlot banken glad og lett til sinns. Det gikk en måned, og for første gang gikk de ikke tom for penger. De var helt fortumlet. ”Gud kan sørge for oss,” sa hun.

De har ikke lagt om pengeforbruket. De nyter fremdeles hvitt mel, olivenolje, urter og pene klær og sko. Men pengene strekker til. ”Jeg vet ikke hvor pengene kommer fra, men vi er veldig velsignet,” sa Martha. ”Lydighet er bedre enn penger.”

Martha har ikke funnet en ny jobb. Hun konsentrerer seg om hjemmet og menigheten. Hun besøker fanger og er aktiv i bønnefellesskap, bibelstudiegruppe, ungdomsprogram, besøk av syke og gamle, helseprogram og fredagskveldsmøter.

En del av offeret 13 sabbat går til barnesabbatsskolelokaler i Etiopia, så flere barn kan lære om betydningen av å holde sabbaten og gi tiende. Takk for dine gaver.