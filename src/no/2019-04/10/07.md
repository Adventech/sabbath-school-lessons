---
title:  Videre studium
date:  06/12/2019
---

Les ”Kristelig vekst” i _Veien til Kristus_, side 77–88 [SC 67–75].

”Gjennom evigheten skal Kristi kors være emnet for de frelstes studium og lovsang. I den herliggjorte Kristus ser de den korsfestede Kristus. Aldri kommer de til å glemme at Guds enbårne Sønn, himmelens konge, som skapte og oppholder de utallige verdener i det grenseløse verdensrommet, han som kjeruber og serafer frydet seg over å tilbe, fornedret seg for å løfte det falne menneske opp. Aldri kommer de til å glemme at han måtte bære syndens skam og skyld, og tåle at Faderen vendte seg fra ham inntil den fortapte verdens synd knuste ham på korset.

Universet vil alltid undres og fryde seg over at han som har skapt alle verdener, og rår over alt og alle, ga avkall på sin herlighet og fornedret seg selv fordi han elsket menneskene. Når de frelste ser på sin frelser og opplever Faderens evige kjærlighet som lyser fra ansiktet hans, og når de ser den evige Guds trone og vet at hans rike aldri skal ta slutt, bryter de ut i jubel-sang: Verdig er Lammet som var slaktet og har gjenløst oss til Gud med sitt eget dyrebare blod!” – _Alfa og Omega_, bind 8, side 148–150 [GC 651, 652].

**Spørsmål til drøftelse**

`Snakk om den rette balansen mellom ærbødighet og glede i tilbedelsen. Eller se på spørsmålet: Utelukker ærbødighet og glede hverandre?`

`Med innvielsesseremonien satte jødene Jerusalems mur under Guds beskyttelse og erkjente dermed at en mur er ingenting med mindre Gud forsvarer den. Salomo uttrykte det slik: ”Hvis Herren ikke bygger huset, arbeider bygningsmennene forgjeves. Hvis Herren ikke vokter byen, våker vaktmannen forgjeves” (Sal 127,1). Hva bør dette si oss om våre anstrengelser for Gud?`

`Hva er musikkens rolle i gudstjenesten hos dere?`

`Skriften er entydig: Jesus er vår øversteprest i helligdommen i himmelen. Hva gjør han der? Hva kan prestens tjeneste i tempelet si oss om hva Jesus gjør for oss i himmelen?`