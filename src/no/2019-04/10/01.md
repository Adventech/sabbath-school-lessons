---
title:  Tilbe Herren
date:  30/11/2019
---

### Bakgrunnsstoff
Neh 12,27–47, 1 Krøn 25,6–8, 1 Joh 1,7–9, Joh 1,29, Joh 1,36, 1 Kor 5,7, Hebr 9,1–11

> <p>Minnevers</p>
> De stemte i med lov og takk til Herren: ”Han er god, evig varer hans miskunn mot Israel” (Esra 3,11).

Ukens minnevers gir oss innsikt i hebreernes tilbedelse og hvordan deres takknemlighet mot Gud ble omsatt i lovprisning. I 515 f.Kr. feiret de innvielsen av det nye tempelet (Esra 6,15–18), og ca. 60 år senere feiret folket innvielsen av Jerusalems fullførte mur (Neh 6,15–7,3; Neh 12,27 osv.).

Etter ættetavlene i Neh 11 og 12 fortelles det om da de innviet bymuren. Det var vanlig å innvie ting til Gud: tempelet og bymuren, ja også hus og offentlige bygninger. En slik innvielse ble grundig forberedt og ledsaget av sang, musikk, festligheter, ofringer, gledesytringer, underholdning og renselse av folket. David innførte skikken med ofringer under en innvielse, og senere ledere fulgte eksemplet, også Salomo da han førte arken inn i tempelet (1 Kong 8,5).

Denne uken skal vi se på tilbedelsen av Herren i denne tiden, og se ting som vi også kan anvende.