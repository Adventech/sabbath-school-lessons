---
title:  To store takkekor
date:  03/12/2019
---

`Les Neh 12,31–42. Hvorfor var musikk en så viktig del av denne feiringen?`

To takkekor som vandret Jerusalem rundt, var en del av gudstjenesten på Nehemjas tid. De sang ledsaget av instrumenter. De startet på samme sted, delte seg og gikk i hver sin retning rundt bymurene. En gruppe ble ledet av Esra, den andre gruppen hadde Nehemja bakerst. De to korene møttes igjen ved dalporten og gikk inn i tempelet derfra. Prester som blåste i basuner, kompletterte opptogene. Når korene kom inn i tempelet, stilte de seg mot hverandre. Det var en godt organisert prosesjon og gudstjeneste.

For å finne svaret på hvorfor musikk er en så viktig del av gudstjenesten, må vi se på dens betydning i forbindelse med tempelet. Musikken i tempelet var ikke en konsert for folks estetiske nytelse, som når Beethovens fjerde symfoni oppføres i en konsertsal. Nei, folk satt bøyd i bønn under sangen og musikken. Det var en del av tilbedelsen.

Midtpunktet for gudstjenesten var ofringene, som i seg selv var ganske ubehagelige. De skar jo halsen over på uskyldige dyr. Vakker musikk bidro ikke bare til å samle tankene om Gud, det gjorde også opplevelsen mer behagelig.

`Finn steder i Bibelen der musikk var en viktig side av tilbedelsen. Les spesielt 2 Mos 15,1; 2 Krøn 20,21–22 og Åp 15,2–4.`

Både på jorden og i himmelen er musikk en del av tilbedelsen. I versene ovenfor handler sangen om hva Herren har gjort for sitt folk, som å gi dem seier ”over dyret”. Det er lovprisning av Gud for hans frelseshandlinger.

`Nevn noe av det Gud har gjort for deg som gir grunn til å synge hans pris?`