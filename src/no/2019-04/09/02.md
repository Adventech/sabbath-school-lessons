---
title:  Historiens gud
date:  24/11/2019
---

`Les Esra 1,9–11 og Dan 1,1–2. Hvordan hjelper versene i Daniel oss å forstå det Esra viser til?`

Esra gir oss detaljer, mens Daniel gir den store oversikten. Sammen viser de at Herren har kontroll.

”Nasjonenes historie taler til oss i dag. Gud har gitt hver nasjon og hvert enkelt menneske en plass i sin store plan. I dag blir både mennesker og nasjoner veid med det loddet som han som aldri tar feil, holder i hånden. Alle avgjør selv sin skjebne, og Gud har kontroll med alt for å gjennomføre sin vilje.” – _Alfa og Omega_, bind 3, side 277 [PK 536].

`Les Dan 5. Hva lærer det oss om dommen over Belsasar?`

Babylon falt i oktober 539 f.Kr., da kong Kyros og den medo-persiske hæren erobret byen. Belsasar, som satte sin lit til suksess, luksus og berømmelse, hadde stelt til en vill fest den natten, som endte med at han ble drept. Guds hånd skrev på slottsveggen at hans dager var talt. Han visste hva som hadde skjedd med kong Nebukadnesar og hans omvendelse, men lærte ikke av det. Det er tragisk når vi ikke hører på Guds advarsler.

Profeten Daniel var der, men han ble ignorert. Når vi mister følelsen av Guds hellighet og tilstedeværelse, fører det til komplikasjoner, problemer og tragedier som ender i døden.

`Da han fortalte kongen historien om Nebukadnesar, sa Daniel: ”Men du, Belsasar, hans sønn, har ikke blitt ydmyk, enda du visste alt dette” (Dan 5,22). Hvordan kan vi unngå å gjøre samme feil som Belsasar? Hvordan kan korset gjøre oss ydmyke i Guds nærvær?`