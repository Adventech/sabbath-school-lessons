---
title:  Prøvelser og lister
date:  23/11/2019
---

### Bakgrunnsstoff
Esra 1,9–11, Dan 1,1–2, Dan 5, 5 Mos 30,1–6, Esra 8,1–23, Neh 11,1–2, Neh 12,1–26

> <p>Minnevers</p>
> Alle sluttet seg til sine fremste landsmenn og gikk inn under eden de hadde sverget om å følge Guds lov som var gitt ved Moses, Guds tjener. De ville holde alle budene fra Herren vår Gud, forskriftene og lovene hans, og leve etter dem (Neh 10,29).

Vi hopper ofte over Bibelens ættetavler og lange gjenstandslister. Men det er en grunn til at de er med. Bibelens Gud er detaljenes Gud. Han merker seg enkeltheter, og derfor vet vi at han ikke glemmer oss.

Disse eksemplene på ættetavler viser at Gud vet alt om våre familier, og lister over ting viser at Gud også bryr seg om det andre ser som ”ubetydelig”. Jesus sa at Gud har omsorg for spurver og teller hårstrå: ”Selges ikke fem spurver for et par skilling? Og ikke én av dem er glemt hos Gud. Men til og med hvert hårstrå dere har på hodet, er talt. Vær ikke redde! Dere er mer verdt enn mange spurver” (Luk 12,6–7). Gud bryr seg om disse detaljene, og han bryr seg om oss. Han vet alt om det som plager oss.

Derfor kan vi være sikre på at Herren bryr seg om alt i vårt liv. Det er godt å vite, og derfor bør også vi ha tanke for alle sider av livet.