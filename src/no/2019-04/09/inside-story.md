---
title:  Misjonsfortelling
date:  29/11/2019
---

#### Reddet av ikke-kristen bok

_Elia (50)_

Elia ble adventist etter å ha studert Koranen. Han ble en fremtredende religiøs leder med grader fra tre universiteter i Midtøsten og ansvar for misjonsarbeid i hjemlandet.

Men på en reise til Italia begynte han å fundere. I Roma så han innskrifter om at Gud sa folk skulle hvile på sabbaten. Bibelen sa at lørdag var sabbat, men her stengte folk butikkene og gikk i kirken på søndag. Han så steder der folk var blitt døpt ved neddykking, men nå skjedde dåp ved å stenke folks hode med vann. Det fant han ikke i Bibelen.

Da han kom hjem, gransket han de seks kapitlene i Koranen som taler om Jesus. Her leste han om Jesu guddom, hans død, hans makt ved skapelsen og mirakler. I kapittel 3, vers 45 og 46 leste han ting som overbeviste ham om at Jesus er Gud. ”Jeg bestemte meg for å ta imot ham som skaper, herre og frelser,” sa han. ”Ingen preket for meg.”

Elia husket at han hadde sett offentlige gatediskusjoner, såkalte dialoger, der kristne og ikkekristne ledere sammenlignet sin tro. ”Det var særlig adventistene som utfordret meg om Jesu guddom,” sa han.

En lørdag gikk han i en adventistkirke. Noen dager senere fløy Elia til en annen by med kone og barn. Slektninger hadde hørt om hans interesse for kristendommen og truet ham på livet.

Elia og hans kone gikk til en møteserie og ble døpt ved seriens slutt.

I dag er Elia 50 år og forteller andre om Jesus. Mange er blitt døpt etter hans møteserier og arbeid som litteraturevangelist. Han er også menighetstjener.

Noen sier nok at Elias omvendelse er dyrt kjøpt. Men Elia ville ikke ha det annerledes.

”Fil 3,7–14 utfordrer oss til å betrakte alt vi eier og har som tap for Kristus. Jeg har ofret storfamiliens privilegier, jeg har ofret store universiteter der jeg studerte. Jeg har ofret grader og prestisjetunge verv. Jeg har ofret en høy inntekt fra de tre landene hvor jeg studerte. Jeg er bare opptatt av Jesus Kristus.”

Til alle som vil høre hans historie, sier Elia: ”Jeg skulle ønske du ville vende om og fokusere på Jesus så du kan bli frelst.”

Vi oppgir bare Elias første navn og forteller ikke hvor han bor for å beskytte hans liv på et sted hvor de som forlater sin tro og blir kristne, risikerer å bli angrepet og noen ganger drept.