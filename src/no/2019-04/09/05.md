---
title:  Ydmyket for gud
date:  27/11/2019
---

`Les 5 Mos 30,1–6. Hvilket løfte fikk hebreerne? Hva måtte dette løftet (og andre som det) bety for slike som Esra og Nehemja?`

Esra og Nehemja kjente profetiene. De visste at Gud skulle føre folket tilbake fra fangenskap. I Neh 9 leste vi at de forsto historien og årsakene til deres problemer. Samtidig kjente de Guds nåde og ledelse, til tross for deres synder.

Derfor stolte de på Herren, at han ville la hjemkomsten fra fangenskapet gå godt. Men løftene betydde ikke at det ville gå knirkefritt. Vi har sett mange av de prøvelsene og trengslene de møtte, selv om de hadde Guds løfter.

`Les Esra 8,16–23. Hva var utfordringen de sto overfor, og hvordan reagerte de på den?`

Til tross for løftene visste Esra at reisen var farlig. Så de fastet og ydmyket seg for Gud for å vise at de visste de var avhengige av Herren for å lykkes. Med så mange farer på veien hadde det streifet Esra at han kunne spørre kongen om hjelp og beskyttelse. Men han gjorde det ikke, i motsetning til Nehemja (Neh 2,9), som hadde en eskorte til å beskytte seg. Esra må ha følt at hvis han hadde bedt om det, ville det ha vanæret Herren, for han hadde allerede sagt til kongen: ”Vår Gud holder sin gode hånd over alle som søker ham, men hans makt og vrede er over alle som svikter ham” (Esra 8,22). Og det gikk godt, for senere skrev han at Herren hadde beskyttet dem, og de kom trygt frem (Esra 8,31).

`Selvfølgelig må vi stole på Gud i alt. Men når ber vi også dem som ikke er av vår tro om hjelp? Hvorfor er det ikke galt, men kanskje til og med på sin plass?`