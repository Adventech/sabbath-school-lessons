---
title:  Hvor er prestene?
date:  26/11/2019
---

Det var en fantastisk oppfyllelse av profetien da jødene kom hjem fra Babylon.

Men det skjedde ikke uten problemer. Og et av de store problemene var at mange ikke ville hjem, til tross for løftene om gjenopprettelse etter eksilet. De foretrakk Babylon.

Hva kan det skyldes?

`Les Esra 8,1–15. Se på vers 15. Hva var de bekymret for, og hvorfor skulle det være noe å bekymre seg for når man ønsket å gjenreise jødefolket i dets tidligere hjemland?`

Faktum er at ikke alle jødene i Babylon, ikke engang alle levittene, ønsket å dra hjem. Grunnene var nok flere. Mange var født og oppvokst i det nye landet, de kjente ikke noe annet. Mange har nok kviet seg for den lange og farlige reisen til et land de aldri hadde vært i. Men de fikk med seg nok levitter til å drifte tempeltjenesten (se torsdagens avsnitt).

”De jødene som var i eksil, hadde vært der i nesten halvannet århundre. Utgravninger i Nippur har avdekket mange dokumenter som viser at mange rike jøder bodde i den delen av Mesopotamia under Artaxerxes 1. Det kan ha vært vanskelig for Esra og hans folk å overbevise alle dem som ble med ham. De kunne regne med et hardt liv som pionerer i det gamle hjemlandet og langt færre bekvemmeligheter enn i Babylon. I lys av dette er det overraskende at Esra klarte å overtale nesten 2000 familier til å dra til gamlelandet.”– _SDA Bible Commentary_, bind 3, side 376.

`Paulus skriver: ”Vi må gå inn i Guds rike gjennom mange trengsler” (Apg 14,22). Hva sier dette om muligheten for prøvelser og trengsler for dem som vil tjene Herren?`