---
title:  I den hellige byen
date:  28/11/2019
---

`Les Neh 11,1–2. Hva blir beskrevet i dette avsnittet? Hvorfor skulle de kaste lodd for å se hvem som skulle bo i Jerusalem heller enn i de andre byene?`

Hva kan vi lære av Neh 11? Det var nødvendig å finne nye innbyggere til Jerusalem blant dem som var kommet tilbake til landet etter eksilet.

Det var visst lettere å bo på landet enn i byen. Folk hadde sin egen jord, arvet fra forfedrene. Å forlate det og flytte til Jerusalem var et offer, og mange kunne med rette føle at de ville bli rotløse hvis de gjorde det. Livet ville få nye utfordringer, og en urban livsstil er ikke som å bo i landlige omgivelser. Det er alltid vanskelig å dra til et nytt og ukjent sted.

Hvor utfordrende er det å flytte til en ny by eller et land hvor evangeliet skal utbres? Misjon i byene forutsetter vilje til å møte nye utfordringer.

”Våre arbeidere når ikke ut der de burde. Våre ledere er ikke obs på det arbeidet som må utføres. Når jeg tenker på byene hvor det er gjort så lite, der det er mange tusen som skal advares om Frelserens snarlige komme, føler jeg et intenst ønske om å se menn og kvinner gå til arbeidet i Åndens kraft, fylt med Kristi kjærlighet til fortapte sjeler.” – _Testimonies for the Church_, bind 7, side 40.

`Hvorfor er den lange listen med prester og levitter nevnt i Neh 12,1–26? Hva er sammenhengen mellom dem og innvielsen av muren rundt Jerusalem som er beskrevet i den andre delen av kapitlet (Neh 12,27–47)?`

Gud vil at ting skal gjøres riktig. Før noe stort kan oppnås, trenger man folk som går inn for det med liv og sjel. Disse prestefamiliene hjalp Nehemja med å bygge murere så de trygt kunne tilbe i den levende Guds hus, i tempelet, uten innblanding utenfra. Murene var viktige for sikkerheten, men uten oppriktige prester ville den sanne tilbedelse være i fare. Derfor hadde alle noe de skulle gjøre.