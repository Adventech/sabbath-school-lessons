---
title:  Levittene ute på markene
date:  09/12/2019
---

`Les Neh 13,10–14. Hva prøver Nehemja å rette opp igjen?`

Sangerne, portvaktene og andre tempeltjenere måtte gå tilbake til sine egne marker for å kunne brødfø familiene sine, siden folk ikke sluttet opp om Guds verk. Hele systemet med tiende og offergaver lå i ruiner. Nehemja måtte begynne forfra. Det å kaste alt ut av rommet, viser desperasjon.

”De hadde ikke bare vanhelliget tempelet, men også misbrukt offergavene. Dette hadde bidratt til å undergrave folkets giverglede. De hadde mistet mye av sin iver og begeistring og hadde liten lyst til å betale tiende. Det kom derfor sparsomt med midler i tempelkisten. Mange av sangerne og andre som var knyttet til tempeltjenesten, hadde forlatt sin gjerning i Guds hus og hadde tatt annet arbeid fordi de ikke fikk det nødvendige underhold.” – _Alfa og Omega_, bind 3, side 362–363 [PK 670].

Det er fascinerende at hele Juda kom og rettet opp det som var ødelagt. Folket stilte seg på Nehemjas side mot Tobia og Eljasjib, for de må ha skjønt at Nehemja gjorde alt han kunne til beste for folket. Dessuten overlot Nehemja oppsynet med tempelplassen til menn han trodde var trofaste og pålitelige. De fikk i oppgave å samle inn tiende og gaver, sørge for at varene ble lagret riktig og dele ut til rette vedkommende. Det ser med andre ord ut til at Nehemja kom og rykket opp det korrupte ledersystemet med ett slag.

Selv om Nehemja satte trofaste menn over tempelets organisasjon, mistet den korrupte øverstepresten, Eljasjib, ikke sin stilling, for den gikk i arv i Arons familie. Hans arbeid i tempelet ble kanskje hemmet da Nehemja overlot noen av øversteprestens ansvarsoppgaver til andre, men han var fortsatt øversteprest.

`Nehemja hadde bedt: ”Husk meg, min Gud, for dette! Stryk ikke ut det gode jeg har gjort for min Guds hus og for tjenesten der” (Neh 13,14). Hva var menneskelig ved denne bønnen?`