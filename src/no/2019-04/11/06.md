---
title:  Gjorde ikke fedrene det?
date:  12/12/2019
---

Nehemjas iver for sabbaten er beundringsverdig. Han var så opptatt av at hviledagen skulle holdes riktig at han lovte å legge ”hånd på” selgere fra andre folkeslag. Med andre ord ville han ha grepet personlig inn hvis han hadde funnet dem i byen eller ved portene på sabbaten igjen. Som guvernør hadde han et offisielt ansvar for at påbudet ble overholdt.

”Nehemja ga dem en alvorlig skrape for deres pliktforsømmelse. ‘Hvordan kan dere bære dere så ille at og vanhellige sabbaten?’ spurte han strengt. ‘Var det ikke fordi fedrene deres gjorde slikt, at vår Gud førte all denne ulykken over oss og denne byen? Og nå øker dere Guds vrede mot Israel ved å vanhellige sabbaten.’ Deretter påbød han at de skulle lukke portene så snart det tok til å mørkne i portrommene kvelden før sabbaten, og at de ikke skulle åpne dem igjen før sabbaten var over. Fordi han stolte mer på sine egne tjenere enn på dem som myndighetene i Jerusalem valgte ut, lot han dem stå vakt ved portene for å se til at hans ordrer ble fulgt.” – _Alfa og Omega_, bind 3, side 363 [PK 671].

Nehemjas advarsel om brudd på sabbaten og andre advarsler mot å bryte den, hadde nok forplantet seg helt ned til Jesu tid. Dette vet vi fordi evangeliene viser at Jesus var uenig med de religiøse lederne om riktig sabbatshelligholdelse.

`Les Matt 12,1–8; Mark 3,1–6; Luk 6,6–11 og Joh 5,5–16. Hvilket problem blir beskrevet i disse tekstene, og hvordan kan det gamle Israels historie forklare hvorfor striden oppsto?`

I sin misforståtte iver for at sabbaten ikke skulle bli ”vanhelliget”, var de religiøse lederne så fanatiske at de hevdet at Jesus, sabbatens Herre (Luk 6,5), krenket den. Snakk om å overdrive! Det ironiske er at mange av dem uttrykte stor bekymring for loven, men glemte ”det som veier mer” i loven: ”rettferdighet, barmhjertighet og troskap” (Matt 23,23).

`Hvordan kan vi (som enkeltpersoner og som menighet) unngå å gjøre den samme feilen som dem, enten det er med sabbaten eller med noe annet vi mener er viktig for troen?`