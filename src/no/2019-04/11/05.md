---
title:  De tråkket vinpressene på sabbaten
date:  11/12/2019
---

`Les Neh 13,15–16. Hva er problemet her?`

Det er ikke lett å stå opp for Gud når man er i mindretall. Gud hadde sagt at sabbaten skulle være en hellig dag da ingen skulle arbeide. Derfor ville Nehemja sørge for at budet ble overholdt i Jerusalem. Han følte seg nok moralsk forpliktet til å ta det standpunktet han gjorde og så handle ut fra det.

Sabbaten ble skapt som skapelsesukens høydepunkt fordi det var en spesiell dag da folk skulle fornyes og gjenskapes ved å være sammen med Gud på en særlig måte.

Det har blitt sagt at ”det var mer slik at sabbaten bevarte Israel enn at Israel bevarte sabbaten.” Poenget er at sabbaten var og er et sterkt middel til å bevare troen levende i dem som forsøker å holde den ved Guds nåde og nyte de fysiske og åndelige fordelene dem gir.

`Les Neh 13,17–22. Hva gjør Nehemja for å hindre kjøp og salg på sabbaten?`

Nehemja er guvernør i Juda og ser det som sin oppgave å håndheve reglene. De var basert på Guds lov, så han blir lovens vokter, også sabbatens vokter. Kanskje ville Nehemja ha unngått dette hvis de innflytelsesrike i Juda hadde motsatt seg den korrupsjonen som øverstepresten innførte. Men storfolket har kanskje vært irritert på Nehemja fordi han hadde fått dem til å gi tilbake til de fattige tidligere. Derfor hadde de ikke noe imot de endringene som Eljasjib og Tobia innførte.

Nehemja irettesetter først de fornemste, og så gir han ordre om at portene skal stenges og bevoktes. Når markedsplassen bare flytter seg ut av byen, innfører han mer drastiske tiltak og truer med å legge hånd på selgerne neste sabbat. Nehemja må ha vært mann for sitt ord, for handelsmennene fattet poenget og holdt seg borte fra da av.