---
title:  Tempelledelsens skampletter
date:  08/12/2019
---

Neh 13 innledes med uro for ammonittiske og moabittiske utlendinger/avgudsdyrkere i deres midte (Neh 13,1–3). Versene handler ikke om å fordrive personer fra en annen nasjon eller rase som fulgte Gud, men om å sende vekk dem som var av en annen tro – ikke konvertitter, men avgudsdyrkere. (Se også 5 Mos 23,3–6)

`Les Neh 13,1–9. Hvem var Eljasjib og Tobia? Hvorfor er deres oppførsel uakseptabel? Les Neh 2,10; Neh 2,19; Neh 3,1; Neh 12,10; Neh 12,22; Neh 13,28.`

Både Eljasjib og Tobia er kjente personer i Nehemjas bok. Eljasjib var landets øversteprest og ansvarlig for tempelet. Tobia er nevnt som Nehemjas ammonittiske fiende som var voldsomt imot hans arbeid i Jerusalem. Alliansen Eljasjib og Tobia tyder på et familieforhold.

Det er ikke bevart opptegnelser om den ekteskapelige forbindelsen, men vi vet at Tobia var et jødisk navn (som betyr at ”Herren er god”) og at han derfor mest sannsynlig hadde jødisk bakgrunn. Konens familie, Arahs etterkommere, antas å ha vært i slekt med Eljasjibs familie. Og horonitten Sanballat, Nehemjas andre motstander, hadde en datter som var gift med Eljasjibs barnebarn. Nehemja må ha vært omgitt av intriger når landets fremste tjenestemenn var i familie med hverandre og rottet seg sammen mot ham.

I guvernørens fravær lot øverstepresten Tobia få et av de rommene i tempelet som var satt av til å oppbevare tiende, gaver og offergaver. Tobia fikk permanent opphold i tempelet. Slik ble han gjort til en av landets ledere. Nehemjas fiender oppnådde det de hadde ønsket hele tiden: å fordrive Nehemja og ta over selv. Men Nehemja ble ikke sittende med hendene i fanget.

`Lar Guds folk gjennom hele bibelhistorien seg lett føre vill? Hvordan kan vi unngå den feilen?`