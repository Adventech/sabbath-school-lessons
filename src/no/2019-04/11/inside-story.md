---
title:  Misjonsfortelling
date:  13/12/2019
---

#### Ingenting å tape

_Sintayehu Kidane Berhanu (39), Etiopia_

De to første studieårene ved Universitetet i Addis Abeba gikk som en vind for Sintayehu. Men så la en lærer statistikkeksamen til en lørdag. Sintayehu kunne ikke fullføre graden sin uten ståkarakter. Han ba læreren om å få slippe å ta eksamen på sabbaten. Læreren lo. ”Dette er en akademisk institusjon,” sa hun. ”Vi kan ikke ta religiøse hensyn.”

Sintayehu var første adventist i familien. Han forklarte situasjonen og ba dem be. Men de presset ham. Det var hans plikt å ta eksamen, for da foreldrene var døde, skulle han ta seg av seks yngre brødre og to søstre. En slektning i USA så et smutthull. ”Ta eksamen, og så tar du dåp igjen etterpå. Det hender de gjør slikt her.”

Sintayehu var døpt som barn på misjonsskolen i Akiki. Han avslo. Dåp er ikke noe man gjør om og om igjen.” En adventistpastor ba ham også om å ta eksamen. ”Satan prøver å gjøre all din skolegang til intet.” Men Sintayehu sa: ”Jeg tror Gud vet hva som skjer. Hvis han vet og likevel tier, så har jeg noe bedre i vente. Jeg venter.”

Sintayehu uteble fra eksamen, og læreren ga ham stryk. Men Sintayehu følte han ikke hadde noe å tape.

Året etter tok han statistikklassen om igjen med samme resultat. Etter tredje gang ble han utvist fra universitetet.

Sintayehu fikk jobb på en førskole utenfor Addis. Året etter endret universitetet reglene. Altfor mange hadde strøket tre ganger. Nå fikk de med godt gjennomsnitt komme tilbake.

Sintayehu tok statistikkurset for fjerde gang. Den forrige læreren hadde sluttet, og han besto med glans. En adventistskole i Addis ga ham jobb på grunn av hans gode rykte fra førskolen. Siden tok han en MA og fikk jobb i Adventist World Radio. Nå er han TV-produsent for Adventistkirken.

Sintayehu liker å snakke med adventiststudenter på universitetet i Addis. Mange har sabbatsproblemer. Han oppfordrer dem til å følge Gud og holde sabbaten, for de har ingenting å tape.

”Vennene mine mente jeg gikk glipp av mye da jeg ble utvist fra universitetet,” sier han. ”De fikk jobb med en gang. Men nå har jeg det bedre. Hvis de mister jobben eller får andre problemer, kan de miste alt. Men jeg har ingenting å miste. Jeg har Gud, og han er alt for meg.”

Se en film om Sintayehu her: bit.ly/Sintayehu-Berhanu