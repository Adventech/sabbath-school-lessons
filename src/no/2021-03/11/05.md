---
title:  Gjør ikke hjertene harde
date:  08/09/2021
---

`Les Hebr 4,4–7 og Sal 95,8–11. Hvilken advarsel blir gitt både i Salmene og Hebreerbrevet, og hva burde den si oss i dag?`

Hebr 4,4–7 siterer både skapelsesberetningen og Sal 95,11 i forbindelse med israelittenes utroskap og dermed det faktum at de ikke kom inn til den hvilen som Gud ønsket for dem.

Ja, Sal 95,8–11 forbinder Israels erfaring i villmarken med Guds hvile og tar med den guddommelige eden om at det troløse Israel ikke ville komme inn til hans hvile, som opprinnelig var forbundet med løftets land.

Selvfølgelig gikk Israel inn i løftets land. En ny generasjon krysset grensen, og med Guds hjelp inntok de landets høyborger og bosatte seg der.

Men de gikk ikke inn til Guds hvile. Tanken er at mange ikke opplevde frelsens realitet i Jesus fordi deres mangel på tro viste seg i åpenbar ulydighet. Selv om hvilen var forbundet med landet, omfattet den mer enn bare stedet hvor folket bodde.

`Hebr 4,6 antyder at de som hadde hørt Guds løfte om sann hvile, ikke kom inn på grunn av ulydighet. Hva er sammenhengen mellom ulydighet og det å ikke komme inn i Guds hvile?`

“I dag” viser at det haster. “I dag” betyr at det ikke er mer tid til å kaste bort. “I dag” krever svar og beslutning nå.

Forfatteren bruker ordet sēmeron, “i dag”, og understreker hvor viktig det var i sammenheng med hvile. Sal 95,7–8 er en advarsel og en bønn til Guds folk om ikke å gjenta forfedrenes feil og unnlate å gå inn til den hvilen som bare finnes i Guds frelse.

`Hva burde det bety for oss når vi hører ordene: I dag, om dere hører hans røst, så gjør ikke hjertene harde? Hvorfor er ordet i dag så viktig? Det er jo flere tusen år siden Salmene benyttet det. Hvorfor er det like viktig for vår “i dag” som det var for dem som hørte det for flere tusen år siden?`