---
title:  Døpt til Moses
date:  05/09/2021
---

`Les 1 Kor 10,1–11. Hva ville Paulus formidle til leserne i Korint da han viste til “eksempler”?`

Det greske ordet i 1 Kor 10,6 (og også i en lignende form i 1 Kor 10,11) som er oversatt “eksempel” i de fleste oversettelser, er typos. På norsk bygger ordet type på dette greske ordet. En type (eller et eksempel) er aldri originalen, men et slags symbol eller gjengivelse av den. Det er en modell av noe annet.

Hebr 8,5 er et godt eksempel på dette: “Men de [prestene i helligdomstjenesten i GT] gjør tjeneste i en helligdom som bare er en etterligning og en skygge av den himmelske. Det ser vi av ordet Moses fikk fra Gud da han skulle reise telthelligdommen: «Se til at du gjør alt etter det forbildet som ble vist deg på fjellet.”

Denne teksten i Hebreerbrevet peker på koblingen mellom himmelsk og jordisk realitet, og så siterer den 2 Mos 25,9: Gud ba Moses bygge ørkenhelligdommen “etter den modellen” han hadde sett på fjellet. Poenget er at den jordiske helligdommen med alle sine ritualer og prosedyrer var “eksempler”, symboler, modeller av det som skjer i himmelen, med Jesus som vår øversteprest i helligdommen der.

Med dette i mente kan vi lettere forstå hva Paulus skriver om i 1 Kor 10. Han gjennomgår noen av de viktige opplevelsene til Guds folk i ørkenen på vei til løftets land. “Våre fedre” viser til deres forfedre som forlot Egypt, levde under skyen, gikk gjennom havet, og som dermed ble døpt til et nytt liv i frihet fra slaveriet.

Paulus betrakter disse stasjonene på reisen gjennom villmarken som en type eller et eksempel på den enkeltes dåp. Når vi følger Paulus’ tankegang, må ordene om “åndelig mat” vise til manna (se 2 Mos 16,31–35). Israel drakk av klippen, som Paulus sier var Kristus (1 Kor 10,4). Tenk f.eks. på Jesus som “livets brød” (Joh 6,48) og som “det levende vann” (Joh 4,10), og det gir god mening. Det vi ser her, er at Paulus bruker gammeltestamentlig historie som et eksempel på åndelige sannheter for oss i dag.

`Tenk tilbake på israelittenes opplevelse. Hvilke åndelige lærdommer kan vi se av deres gode og dårlige “eksempler” som de etterlot oss?`