---
title:  Til ettertanke
date:  10/09/2021
---

“Vi er ikke alltid villige til å komme til Jesus med våre prøvelser og problemer. Noen ganger åpner vi oss for andre og forteller mennesker som ikke kan hjelpe oss om våre lidelser, og vi forsømmer å fortelle alt til Jesus, som kan endre vår sorgfulle vei til stier med glede og fred. Når vi fornekter oss selv og ofrer oss, får korset seieren og æren. Guds løfter er dyrebare. Vi må studere hans Ord for å kjenne hans vilje. Når det inspirerte ord granskes nøye og settes ut i livet, vil det føre oss på en jevn sti der vi kan gå uten å snuble. Å, om alle, både prester og tilhørere, ville gå til Jesus med sine byrder og anfektelser. Han venter på å ta imot dem og gi dem fred og hvile! Han vil aldri forlate dem som setter sin lit til ham.” – _The Signs of the Times_, 17. mars 1887, side 161.

“Kjære unge, kan du med glede, håp og forventning se frem til den tid da Herren, den rettferdige dommer, skal bekjenne navnet ditt for Faderen og for de hellige englene? Den aller beste forberedelsen du kan ha for Kristi gjenkomst, er å hvile fast i troen på den store frelsen vi fikk ved hans første komme. Du må tro på Kristus som en personlig frelser.” – _Our High Calling_, side 368.

**Spørsmål til drøftelse**

`Hva er så spesielt med sabbaten siden den er et bilde på Guds himmelske hvile for sitt folk? Det vil si: Hvordan er sabbatshvilen en forsmak på evigheten?`

`Forsoningen peker på veien tilbake til Gud. Tenk på denne viktige uttalelsen i Rom 5,11: “Ja, ikke bare det, vi har også vår stolthet i Gud, ved vår Herre Jesus Kristus, han som har gitt oss forsoningen.” Hva ville du svare hvis du fikk spørsmålet: “Hva vil det si å være forlikt med Gud, og hva har forsoningen betydd for ditt liv?”`

`Hvordan kan vi unngå å bli flisespikkere i vårt kristenliv? Hva holder oss fokusert på den store sammenhengen som Guds ord tilbyr?`

`Tenk på alle feilene og den mangelen på tro som israelittene viste i ødemarken. Enkelthetene i deres utfordringer er ikke de samme som våre (vi vandrer ikke gjennom en stor ørken), men hvilke prinsipper gjelder både dem og oss? Det vil si: Hvordan kan vår vandring konfrontere oss med de samme utfordringene, og hva kan vi lære av deres feil?`