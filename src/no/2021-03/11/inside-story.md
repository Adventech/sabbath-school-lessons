---
title:  Misjonsfortelling
date:  10/09/2021
---

#### Farvel til hevnen

_Jimmy Shwe (51)_

Jimmy Shwe var syv år og løp for livet i jungelen i Myanmar. Han la myndighetene for hat. Han holdt på å dø en gang han gikk seg bort i jungelen. Hvis han overlevde, ville han gripe til våpen sammen med motstandsbevegelsen.

Etter to år fant han faren sin i en flyktningleir i Thailand. Men han likte ikke Jimmys plan. Våpen var ikke løsningen, sa han. Jimmy burde heller bli pastor og lære folket om Guds kjærlighet og det evige liv.

Det var ikke lett å gi slipp på sinnet og hevntørsten. Men han så farens fred og glede og leste om kampen mellom Kristus og Satan. Jo, far hadde rett. Jimmy ville tilgi.

Jimmy ble adventistpastor og kom til USA. Her fant han mange flyktningfamilier han hadde kjent i leirene i Thailand. De var spredt over hele Nord-Amerika. De prøvde å finne adventistkirker, men forsto ikke nok av språket til å følge med på gudstjenestene. Mange ble skuffet.

Jimmy ville hjelpe dem å starte smågrupper på sitt eget språk. Med mye bønn fikk han plantet tre menigheter. Men han måtte forsørge familien og hadde verken tid eller penger til å hjelpe flere av de 2000 karenerne som levde spredt utover kontinentet.

“Men Gud hjalp meg,” sier Jimmy Shwe, som nå er pastor i Carolina-distriktet og konsulent i menighetsplanting for karenerne. “Gud har ledet hele veien, og han hadde allerede en plan,” sier Jimmy.

I 2011 ble det tatt opp et 13. sabbats offer som skaffet midler til å nå flyktninger i Nord- Amerika. Midlene gjorde det mulig for Jimmy å besøke familier over hele USA og Canada, så de kunne organisere menigheter på sitt eget språk og arbeide for sine landsmenn. 55 karener-menigheter er plantet over hele kontinentet det siste tiåret. Og alt dette var mulig fordi menighetsmedlemmene ga og fordi Jimmy og andre som ham lot Gud forvandle hevntørsten deres til tilgivelse og kjærlighet.

Dette kvartalet vil ditt offer 13. sabbat igjen bidra til å dele evangeliet med flyktninger i Nord- Amerika. Takk for at du planlegger et rundhåndet offer.

Det er nesten 10 000 adventist-flyktninger blant de ulike språkgruppene i divisjonen. Pastor Jimmy arbeider for dem som snakker karensk. Av dem er ca. 2000 aktive medlemmer.

Last ned bilder på Facebook: bit.ly/fb-mq.