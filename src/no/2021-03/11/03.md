---
title:  Ritual og offer
date:  06/09/2021
---

GTs system med ritualer og ofringer slik det finnes i 3 Mos, gir flere eksempler på det vi så i går – symboler fra GT som peker på sannheter i NT. Moderne bibellesere hopper ofte over disse ritualene, men de inneholder verdifulle åndelige sannheter.

`Les retningslinjene for syndofferet for en vanlig israelitt i 3 Mos 4,32–35. Hva kan vi lære av dette ritualet, selv om vi ikke har noe fristed eller helligdom med et alter der vi kan ofre for våre synder? Sammenhold ritualet med Joh 1,29 og 1 Pet 1,18–21.`

Et ritual formidler verdier og informasjon, og det må forstås i sin sammenheng. Det forutsetter vanligvis en bestemt tid, et bestemt sted og et forhåndsbestemt hendelsesforløp for ha noen virkning. Når vi leser GTs påbud om ofringer, ser vi at Gud ga detaljerte instrukser om hva som kunne ofres når og hvor og hvilket ritual og fremgangsmåte som skulle følges.

For mange av ritualene var blod og stenking av blod viktig. Dette er ikke pent, og det skulle det heller ikke være, for det har å gjøre med det styggeste som finnes: synd.

Akkurat hvilken rolle spilte blodet, og hvorfor måtte de ha det på hornene på alteret? Mens de fleste ritualene i forbindelse med helligdommen, kommer med instrukser om hvordan de skulle utføres, gis det ikke alltid utførlige forklaringer. Kanskje skyldes det at folk forsto hva det hele betydde. De forsto betydningen av blod (3 Mos 17,11).

Men eksemplet fra 3 Mos 4,32–35 er forklart i 3 Mos 4,35: “Slik skal presten gjøre soning for ham og for den synd han har gjort, så han får tilgivelse.” Så blod var nøkkelen til hele forsoningsprosessen, midlet som skulle gi oss syndere et rett forhold til en hellig Gud. Det vi ser i disse ofringene er altså en type, en modell, på Kristi død og tjeneste for vår skyld.

`Tenk hvor ille synden må være når et av medlemmene i guddommen måtte sone for den. Hva burde dette lære oss om alltid å stole på nåden og aldri på gjerninger? For hva kan vi legge til det Kristus alt har gjort for oss?`