---
title:  Tre dagers hvile
date:  13/09/2021
---

Jonas flukt fra Gud var ikke uten problemer. Hans kortvarige “hvile” ble forstyrret da Gud grep inn med stormen. Gud redder Jona fra en våt grav ved å gi en fisk beskjed om å redde ham.

Men det er først når Jona befinner seg i en påtvunget tre dager lang hvile i den store fiskens buk at han innser hvor avhengig han er av Gud. Noen ganger må vi føres til det stedet hvor vi ikke har noe av det denne verden tilbyr å støtte oss til før vi innser at Jesus er den vi trenger.

`Les Jonas bønn i fiskens buk (se Jona 2,2–10). Hva ber han om?`

Enda han var i en kritisk situasjon i dypet, ber Jona om helligdommen. Han vil løfte blikket mot “ditt hellige tempel”.

Hva er det som foregår?

Tempelet er fokus for bønnen, og det bør være hovedpunktet for all bønn. Det er bare ett sted i GT hvor man kan finne Gud. Han er i helligdommen (se 2 Mos 15,17; 2 Mos 25,8). Helligdommen er sentrum for bønn og samfunn med Gud.

Men Jona tenker ikke på templet i Jerusalem. Han snakker om helligdommen i himmelen (Jona 2,8). Det er der hans håp er, for det er der Gud og den frelsen han tilbyr kommer fra.

Til slutt forstår Jona denne sannheten. Han har opplevd Guds nåde. Han har blitt frelst. Når storfisken spyr ham ut, opplever han Guds kjærlighet til ham. Han har lært (om enn ad omveier) at den eneste trygge veien for den troende er å prøve å være i harmoni med Guds vilje.

Så han bestemmer seg for å gjøre sin plikt og følge Guds befalinger. Endelig er han på vei mot Ninive, utvilsomt i tro, siden han er på vei mot den onde byen der innbyggerne kanskje ikke liker at denne fremmede profeten forteller dem hvor forferdelige de er.

`Noen ganger må vi kanskje komme bort fra det hele for å få et nytt perspektiv på ting. Historien om Jona, som overlevde fiskens buk på mirakuløst vis, er et ganske ekstremt tilfelle, men hvordan kan det å ta skrittet ut av ditt normale miljø gi deg et nytt og kanskje nødvendig perspektiv?`