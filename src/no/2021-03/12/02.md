---
title:  Å løpe sin vei
date:  12/09/2021
---

Jona var en utrolig god misjonær. Samtidig strittet han imot, iallfall i førstningen. Samme hva han foretok seg, snudde Guds kall opp ned på livet hans. I stedet for å ta Guds åk på seg og oppdage at åket er godt og byrden lett (Matt 11,30), bestemte Jona seg for å finne sin egen “hvile” ved å stikke av i motsatt retning av stedet Gud kalte ham.

`Hvor håpet Jona å finne fred og hvile fra Guds kall? Hvor vellykket var forsøket? Les Jona 1.`

Jona setter avsted i motsatt retning av der Gud sendte ham. Han tar seg ikke engang tid til å snakke med Gud om saken, slik mange andre profeter hadde gjort da ble kalt (se f.eks. 2 Mos 4,13).

2 Kong 14,25 viser at dette ikke var første gang Jona ble kalt til å tale for Gud. Den gangen ser det ut til at han gjorde det Herren hadde bedt ham om. Men ikke denne gangen.

Hvorfor ikke?

Historiske og arkeologiske opptegnelser viser hvor grusomme de assyriske herskerne i Det nære østen var i det åttende århundre f.Kr., på Jonas tid. Ca. 75 år senere angrep assyrerkongen Sankerib Juda. Israel og Samaria hadde falt ca. 20 år tidligere, og kong Hiskia hadde sluttet seg til en koalisjon mot assyrerne.

Nå hadde assyrerne kommet for å gjøre opp med dem. Bibelen (2 Kong 18; Jes 36), assyriske dokumenter og veggrelieffene i Sankeribs palass i Ninive forteller den grusomme historien om da Lakisj falt, en av Hiskias viktigste og best befestede grenseborger i sør. I en inskripsjon påstår Sankerib at han tok over to hundre tusen fanger fra 46 befestede byer han hevdet å ha ødelagt. Da assyrerkongen tok Lakisj, ble hundrevis eller tusenvis av fanger spiddet, innbitte støttespillere for kong Hiskia ble flådd levende, og resten ble sendt til Assyria som billige slavearbeidere.

Assyrerne kunne være utrolig grusomme, også etter datidens målestokk. Og Gud ville sende Jona til hovedsetet for dette riket?

Er det rart at Jona nektet?

`Flykte fra Gud? Har du noen gang gjort det? Hvordan gikk det? Hva burde du ha lært av den feilen?`