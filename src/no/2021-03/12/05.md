---
title:  En sint og rastløs misjonær
date:  15/09/2021
---

Dessverre slutter ikke historien om Jona med kapittel 3.

`Les Jona 4,1–11. Hva er Jonas problem? Hva kan vi lære av hans feil?`

Jona 4 begynner med at profeten er sint på Gud fordi hans misjon var så vellykket. Jona kan ikke fordra å se tåpelig ut. Gud tar seg tid til å drøfte saken med profeten, som oppfører seg som en liten sinnatagg.

Her får vi bevis for at gode kristne kan trenge å vokse og vinne seier over mangt og meget.

“Jona burde vært den første til å glede seg over Guds ufattelige nåde da han ble klar over at Gud ville skåne denne byen som tross sin ondskap hadde angret i sekk og aske. Men i stedet gav han rom for den tanke at han kanskje ville bli ansett for å være en falsk profet. Nidkjær som han var for sitt rykte, glemte han at menneskene i den onde byen betydde langt mer.” – _Alfa og Omega_, bind 3, side 122 [PK 271].

Gud viser en forbløffende tålmodighet med profeten. Det ser ut til at han vil bruke Jona, og når Jona stikker av, sender Gud stormen og fisken for å få tilbake rømlingen. Selv nå, når Jona igjen er vanskelig, prøver Gud å resonnere med ham og hans negative innstilling: “Er du virkelig så sint” (Jona 4,4).

`Les Luk 9,51–56. Hvordan er dette en parallell til det som skjedde i historien om Jona?`

“For så høyt har Gud elsket verden at han ga sin Sønn, den enbårne, for at hver den som tror på ham, ikke skal gå fortapt, men ha evig liv” (Joh 3,16), eller som det står i Jona 4,11: “Skulle ikke jeg ha omsorg for storbyen Ninive, hvor det er mer enn tolv ganger ti tusen mennesker som ikke vet forskjell på høyre og venstre, og hvor det også er en mengde dyr?” Det er godt at det er Gud – og ikke vi – som skal dømme folks hjerter og motiver.

`Hvordan kan vi få den samme medfølelse og tålmodighet med andre som Gud har, eller iallfall gi et gjenskinn av denne medfølelsen og tålmodigheten?`