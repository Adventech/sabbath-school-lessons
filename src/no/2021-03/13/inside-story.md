---
title:  Misjonsfortelling
date:  24/09/2021
---

#### 13. Sabbat: En smule sannhet

_Niang Muang (21)_

Det var lunsjpause. Niang sto og snakket med andre studentkolportører om deres opplevelser, da hun så en kvinne som pakket handleposene i bilen sin. Niang gikk bort til henne og smilte. “He, jeg heter Niang. Jeg er student og selger bøker, så jeg kan studere videre. I sommer prøver vi å fremme familiens verdier og hjelpe lokalsamfunnet.”

Niang fant frem en bok om naturlig bruk av planter. Kvinnen kikket på omslaget. Niang fant frem en kokebok. “Liker du å lage mat?” sa hun.

Så viste hun henne Veien til Kristus. Kvinnen så ut til å like alle tre bøkene. “Men jeg har ikke med sjekkheftet og jeg mangler kontanter.” “Vi tar også kort hvis det passer bedre,” sa Niang. “Jeg vil helst ikke bruke bankkortet, for min mann ville ikke like det,” sa kvinnen.

Men hun ble stående med bøkene og ville liksom ikke gi dem tilbake, heller. Niang fant frem flere andre bøker, også Slektenes håp og Mot historiens klimaks.

“Det er så gode bøker, alt sammen,” sa kvinnen. Hun klarte ikke riktig å velge. “Nei, vet du hva? Jeg tar alle.” Hun het Cindy og betalte med bankkortet.

Etterpå spurte Niang om hun fikk be for henne. “Ja, gjerne,” sa Cindy.

Niang ba: “Kjære Far, takk for en ny dag og for at jeg fikk treffe Cindy. Tilgi oss for våre synder og nederlag. Takk for at Cindy og familien hennes er spart for alt som skjer akkurat nå. Gi dem fred midt i alt de opplever. Omslutt dem med din kjærlighet. Hvis Cindy har noen bønneønsker hun bærer på, så hør dem nå. Hjelp henne finne håp og tillit i deg. I Jesu navn, Amen.”

Cindy strålte av glede. Hun sa at hennes familie hadde det hardt etter sykdom og død. Hun søkte større mening i livet og ville lære mer om Gud.

Kort etter fikk Niang stillet sin fysiske sult mens hun spiste lunsj sammen med de andre studentkolportørene. Hennes bønn var at Cindy ville få sin åndelige sult mettet med sannheten i bøkene.

Takk for ditt offer i 2011 som gjorde at flyktningbarn som Niang kunne få gå på adventistskoler i Nord-Amerika. Niangs familie kom fra Myanmar, og hun har gått på adventistskoler siden syvende klasse. Nå avslutter hun studiene og vil bli tannlegemisjonær.

En del av offeret i dag vil hjelpe flyktningbarn å få gå på adventistskoler. Offeret vil også bidra til bygging av hus for misjonærer ved adventistenes skole i Palau i Stillehavet, fullføring av andre del av et flerfunksjonsbygg ved Holbrook Indian School i Arizona og åpne en senterbygning med adventistkirke i Igloolik langt nord i Canada. Takk for ditt offer.

Du finner bilder på Facebook: bit.ly/fb-mq.