---
title:  Et syn om enden
date:  19/09/2021
---

Den siste gjenlevende disippelen satt på en steinete fangeøy langt fra alt han var glad i. Hvilke tanker hjemsøkte Johannes på den golde øya? Hvordan endte han opp her som fange? Han hadde jo sett Jesus dra sin vei, og han hadde sett de to englene som sto der og sa: “Galileere, hvorfor står dere og ser mot himmelen? Denne Jesus som ble tatt bort fra dere opp til himmelen, han skal komme igjen på samme måte som dere har sett ham fare opp til himmelen” (Apg 1,11).

Men det var lenge siden, og Jesus hadde ikke kommet tilbake. Imens hadde de andre som var til stede den dagen, gått bort, de fleste var døde for sitt vitnesbyrd om Jesus. Det hadde vært et generasjonsskifte i den unge kirken, og de sto nå overfor fryktelige forfølgelser utenfra og kjetterske bevegelser innenfra. Johannes må ha følt seg fullstendig alene, trett og rastløs. Og plutselig fikk han et syn.

`Hvordan tror du at Johannes fant trøst i dette synet? Les Åp 1,9–19.`

Jesus hadde sagt: “Se, jeg er med dere alle dager inntil verdens ende” (Matt 28,20), ord som utvilsomt må ha oppmuntret Johannes i hans ensomme eksil. Dette synet, denne “åpenbaringen” av Jesus, må ha vært til stor trøst for ham, i vissheten om at Jesus, “Alfa og Omega, den første og den siste”, nå viste seg på en spesiell måte.

Etter disse versene følger syner om verdens fremtid. Et stort panorama over historien ble tegnet opp for ham; for oss er det kirkens historie, men for ham var det dens fremtid. Og Johannes fikk se hvordan det hele ville ende. “Og jeg så en ny himmel og en ny jord. For den første himmel og den første jord var borte, og havet fantes ikke mer. Og jeg så den hellige byen, det nye Jerusalem, stige ned fra himmelen, fra Gud, gjort i stand og pyntet som en brud for sin brudgom” (Åp 21,1–2).

Det store synet Johannes har nedtegnet i Åpenbaringen, hjalp ham å hvile trygt i Guds løfter.

`Livet kan være vanskelig, noen ganger fryktelig. Men hvordan kan det å vite at Gud kjenner fremtiden og at den på lang sikt er god, gi oss trøst her og nå?`