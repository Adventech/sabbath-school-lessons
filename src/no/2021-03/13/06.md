---
title:  Gled dere alltid i Herren
date:  23/09/2021
---

En av de mest brukte appene på smarttelefonene våre er Google Maps. De fleste kan ikke huske hva vi gjorde før vi fikk GPS-kart på telefonen. Vi kan være nervøse fordi vi skal til et sted der vi aldri har vært før, men med Google Maps på telefonen kan vi trygt dra av sted og finne frem i en fremmed by. Kan denne fortrøstningen være et bilde på den hvilen Gud vil gi oss med sin profetiske tidsplan?

Men iblant skriver vi inn feil adresse i appen vår, eller vi lar være å følge dens råd fordi vi tror vi kan en snarvei. I begge tilfeller kan vi komme et sted vi ikke ville – og slett ikke i en fredelig sinnsstemning.

`Les Fil 4,4–6. Hva sier Paulus om hvordan man kan få sann hvile, sann fred, også midt i en travel og ond verden?`

Paulus sier ikke at du alltid skal glede deg over alle prøvelsene du møter. Han sier: “Gled dere alltid i Herren.” Uansett hva vi står oppe i, uansett hvilke prøvelser vi står overfor, kan vi glede oss i Gud og ha fred hvis vi tenker på hans godhet, kjærlighet og offer for oss på korset.

Versene ånder av fred, hvile og håp om noe utenfor denne verden.

Tenk deg også hvilken hvile for sjelen vi ville ha hvis vi virkelig kunne la være å være “bekymret for noe”. Dette virker ikke spesielt realistisk for den som lever i vår verden (Paulus hadde også mange bekymringer), men det å vite at en kjærlig Gud har kontroll og vil redde oss inn i sitt rike, må da kunne hjelpe oss å se det vi er engstelige for i det rette lys.

“Herren er nær”? Det vil si at han alltid er nær oss, og at straks vi lukker øynene og hviler i dødens søvn, er det neste vi vet at Kristus kommer tilbake.

Jo, livet er fullt av spenninger, prøvelser og kamper. Ingen av oss slipper for dem, heller ikke Paulus (se 2 Kor 11). Likevel er poenget hans å fortelle oss at til tross for alt det vi gjennomgår nå, kan vi glede oss over det vi har fått i Kristus, og vi kan faktisk finne hvile for sjelen her og nå.

`Les Fil 4,4–6 igjen. Hvordan kan du anvende disse ordene på det du opplever akkurat nå, samme hvilke prøvelser og trengsler du står overfor?`