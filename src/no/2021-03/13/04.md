---
title:  Marsjordre
date:  21/09/2021
---

Vi har ikke fått det store profetiske bildet av historien for at vi skal sitte med hendene i fanget. Folk tenker ofte: “De siste ting kommer til å skje som forutsagt, så hva kan vi gjøre med det annet enn å være med? For hva kan lille jeg utrette?” Men det er ikke slik den troende skal forholde seg til verden rundt seg og de siste ting. Åp 14 sier at vi skal fortelle andre om Guds dom og hjelpe dem å forberede seg på Jesu gjenkomst.

`Les Åp 14,6–12. Hva skal vi forkynne for verden? Hvorfor er budskapet så presserende?`

Adventister tror at “den sannhet som er kommet” til oss (2 Pet 1,12) er å finne i disse versene som vi kaller “de tre englebudskapene.” Her finner vi kjernen i vårt kall.

Legg merke til at det begynner med det “evige evangelium”, nyheten om Kristi død og oppstandelse, som er vårt håp om frelse. Der er også budskapet om at “nå er timen kommet da han skal holde dom” (Åp 14,7), et stort veimerke mot endens tid. Og så har vi kallet til å tilbe ham som “skapte himmel og jord”, i motsetning til den fryktelige advarselen om dem som blir i Babylon og tilber “dyret og dets bilde”. Endelig har vi skildringen av Guds folk i den siste tid: “Her må de hellige ha utholdenhet, de som holder seg til Guds bud og troen på Jesus.”

`Les Åp 14,11. Hva står det om mangelen på hvile for dem som tilber dyret og dets bilde?`

Ingen hvile, dag eller natt, for dem som tilber dyret og hans bilde? Det finnes ulike ideer om akkurat hva dette betyr, men alle er enige om at disse menneskene ikke opplever den hvilen som Gud vil gi dem som er trofaste mot ham.

`Hvorfor tror du den første delen av de tre englebudskapene er det “evige evangelium”? Hvorfor må vi alltid ha denne sannheten for øye når vi forkynner disse budskapene for verden? Hvorfor er forståelsen av evangeliet så viktig for begrepet hvile?`