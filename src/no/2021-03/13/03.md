---
title:  Nedtellingen
date:  20/09/2021
---

På Oljeberget skildret Jesus historien i store trekk da han svarte på disiplenes spørsmål: “Si oss: Når skal dette skje, og hva er tegnet på ditt komme og verdens ende?” (Matt 24,3).

Jesu tale skildrer den ubrutte, historiske tidslinjen fra hans tid til hans annet komme og videre.

Jesus gir sitt folk en grov skisse av tidsplanen for endetidsprofetiene, slik at de som levde i endetiden, kunne være forberedt på den største av alle begivenheter. Han ville vi skulle kunne hvile trygt i hans kjærlighet, også når alt rakner rundt oss.

Adventistene kjenner Daniels beskrivelse av “en trengselstid som det ikke har vært maken til fra folkeslag oppsto” (Dan 12,1). Jesus vil vi skal være forberedt på denne før hans gjenkomst.

`Hvordan blir hans komme? Hvordan kan vi unngå å bli ført vill? Les Matt 24,4–8 og Matt 24,23–31.`

Jesu komme blir en bokstavelig begivenhet ved tidens ende. Tatt i betraktning hvor mye profetiene og Jesu prekener sier om hans gjenkomst, så er dette stort.

Siste gang det var et slikt verdensomspennende klimaks, var bare åtte mennesker i hele verden rede til den. Jesus sammenligner det uventede ved sitt annet komme med syndfloden (Matt 24,37–39). Men selv om ingen kjenner dagen og timen for hans annet komme (Matt 24,36), har Gud gitt oss en profetisk nedtelling.

`Vi har fått en oppgave i dette profetiske dramaet. Hva går den ut på? Se på Matt 24,9–14.`

I denne kosmiske konflikten er vi mer enn observatører. Vi skal delta aktivt i å spre evangeliet til verdens ende, og da vil vi også bli forfulgt.

`Hva betyr det å “holde ut inntil enden”? Hvordan gjør man det? Hvilke valg må vi ta hver dag for ikke å falle fra, slik mange har gjort og mange kommer til å gjøre?`