---
title:  Misjonsfortelling
date:  09/07/2021
---

#### Reise med vakt

_Jodi Opitz (39), Arizona i USA_

Min mann og jeg arbeider på Holbrook. En sabbats ettermiddag skulle vi inn til hovedstaden Phoenix i Arizona. Det tar tre timer. Det regnet tett, og Derek småsov i passasjersetet. Vi hadde kjørt halvveis da jeepen fikk vannplaning. Den snurret rundt og traff en jordhaug ved siden av veien, før den rullet over på Dereks side og skled 75 meter baklengs nedover veien før den stoppet rett opp på alle fire hjul.

Vi var i sjokk. Derek prøvde uten hell å åpne døren. Så luktet han røyk. Da åpnet døren på min side: “Går det bra?” spurte en kvinne som hadde sett det hele og stoppet for å hjelpe. En flokk mennesker samlet seg rundt bilen. Straks etter kom en kranbil tilfeldigvis forbi og ville hjelpe. Og uten at vi hadde ringt til politiet, stoppet en politibil og begynte å dirigere trafikken forbi oss.

Noen minutter senere var jeepen lastet på kranbilen. To av hjulene var i orden, panseret og taket så bra ut, men resten måtte kondemneres.

Vi satt i kranbilen og prøvde å tenke gjennom det hele. Vi skulle ha hatt med en venn til Phoenix den dagen, vanligvis hadde vi med hunden, men ikke i dag. På motsatt side av veien var det en bratt skråning. Vi hadde overlevd med bare noen skrammer og stive muskler.

Hvordan hadde vi unngått å kollidere med noen? Hvordan landet vi med rett side opp? Hvorfor traff vi ikke rekkverket og rullet ned den 30 meter høye skråningen?

Det eneste svaret er at Gud reddet oss. Han gjorde det alt før vi reiste hjemmefra. Senere fikk vi høre at tre venner og familier hadde følt en innskytelse til å be for oss den dagen. Gud hørte bønnen. Under en time etter ulykken kom venner fra Holbrook Indian School og hentet oss.

“Men Herren ble mitt vern, min Gud ble klippen der jeg søker tilflukt” (Sal 94,22). Vi takker Gud for at han alltid vokter over oss.

Takk for gavene trettende sabbat for tre år siden som satte fart i planene for et nytt idrettsbygg og helsesenter ved Holbrook Seventh-day Adventist Indian School. Offeret dette kvartalet vil bidra til å ferdigstille andre fase av senteret, der skolen vil arbeide med å forebygge fedme, hjertesykdom, diabetes, depresjon og selvmord hos barn og unge blant indianerne.

Du kan laste ned bilder fra Facebook: bit.ly/fb-mq.