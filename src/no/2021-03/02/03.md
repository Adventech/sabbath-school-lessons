---
title:  Det er smittsomt
date:  05/07/2021
---

`Les 4 Mos 12,1–3. Hva er Mirjam og Aron opprørt over?`

Mirjam og Aron var tilsynelatende misfornøyde med Moses’ kone. Sippora var en utenfra, fra Midjan (se 2 Mos 3,1). Selv blant de “beste” i Israel kommer vår syndige natur til syne, og det er ikke spesielt vakkert.

Men bibelteksten viser at dette er et påskudd. Det de egentlig klager over, er den profetiske gaven. I forrige kapittel hadde Gud bedt Moses om å utnevne sytti av Israels eldste som skulle avlaste Moses (4 Mos 11,16–17; 4 Mos 11,24–25). Aron og Mirjam hadde også hatt viktige lederroller (2 Mos 4,13–15; Mi 6,4), men nå følte de seg truet av den nye lederutviklingen og sa: “Er det bare Moses Herren har talt med? Har han ikke talt med oss også?” (4 Mos 12,2).

`Hvordan reagerer Gud på klagen? Les 4 Mos 12,4–13. Hvorfor tror du han reagerer så kontant?`

Guds svar kommer øyeblikkelig og er ikke til å ta feil av. Den profetiske gaven er ikke et maktvåpen. Moses var godt egnet til å lede, for han hadde lært hvor avhengig han var av Gud.

Det at Mirjam er nevnt før Aron i vers 1 antyder at hun kan ha stått bak angrepet på Moses. På denne tiden er Aron allerede Israels øversteprest. Hvis han hadde blitt spedalsk, kunne han ikke ha gått inn i møteteltet og gjort tjeneste for folket. Når Gud straffer Mirjam med midlertidig spedalskhet, viser det at han er misfornøyd med begge to, og det fremskynder den holdningsendringen som denne familien trenger. Arons bønn for henne stadfester at han var innblandet (4 Mos 12,11), og i stedet for kritikk og rastløshet ser vi at Aron ber for Mirjam, og Moses ber også for henne (4 Mos 12,11–13). Dette er den holdningen Gud vil se hos sitt folk. Han hører, og han helbreder Mirjam.

`Det er alltid lett å kritisere menighetens ledere, men ville det ikke være bedre for både menigheten og vårt åndelige liv hvis vi heller gikk i forbønn for våre ledere, også når vi er uenige med dem?`