---
title:  Rastløshet fører til opprør
date:  06/07/2021
---

Historien begynner positivt. Israelittene har endelig nådd grensen til Kanaan, og tolv spioner blir sendt for å utforske landet. De gir en overstrømmende tilbakemelding.

`Les spionenes rapport i 4 Mos 13,27–33. Når blir israelittenes forventninger knust?`

Til tross for Kalebs inngripen tar skepsisen og tvilen overhånd. Israel går ikke ut for å innta det Gud hadde lovet dem. I sin rastløshet murrer og gråter de i stedet for å marsjere og rope seiersrop.

Når vi er rastløse, er det tungt å vandre i troen. Men rastløsheten virker ikke bare inn på følelsene. Forskerne sier det er en klar årsakssammenheng mellom for lite hvile (inkludert søvnmangel) og dårlige valg. Det fører til fedme, avhengighet og mer rastløshet og misnøye.

`Les 4 Mos 14,1–10. Hva skjedde så?`

Ting går fra vondt til verre. Kalebs fortvilte ord: “Gjør bare ikke opprør mot Herren!” (4 Mos 14,9), avfeies, og hele forsamlingen gjør seg klar til å steine lederne. Rastløshet fører til opprør, og opprør fører til død.

“De troløse speiderne fordømte Josva og Kaleb på det kraftigste og forlangte at de skulle steines. Den rasende folkemengden plukket opp steiner for å drepe de to som var lojale. De stormet allerede mot dem i vilt raseri da steinene plutselig falt ut av hendene deres. Det ble dødsstille, og de skalv av redsel. Gud hadde grepet inn og krysset deres morderiske forsett. Hans herlighet opplyste møteteltet som et flammeskjær. Hele folket så tegnet fra Herren. En som var mektigere enn de selv, hadde åpenbart seg for dem, og ingen våget å fortsette motstanden. Speiderne som hadde kommet med den dårlige rapporten, var målløse av skrekk og prøvde å finne tilbake til teltene sine.” – _Alfa og Omega_, bind 1, side 363–364 [PP 390].

Men akkurat da viser Herrens herlighet seg. Når vi leser 4 Mos 14, virker det som om hele scenen står stille, og vi får høre Guds samtale med Moses. Gud vet at selv om steinene er ment for Moses og Kaleb og Josva, er det egentlig Gud de gjør opprør mot.