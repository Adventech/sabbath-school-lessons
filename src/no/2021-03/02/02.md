---
title:  Hvileløse i ødemarken
date:  04/07/2021
---

Israel må ha vært rastløse og ulykkelige da de forlot Sinai på vei til Kanaan. Det var over et år siden de hadde forlatt Egypt (4 Mos 1,1). De var klare til å gå inn i løftets land. De var tellet og organisert. De hadde opplevd utrolige tegn på Guds gunst og nærvær. Men på det første stedet etter at de forlot Sinai, klager de.

`Les 4 Mos 11,1–15. Hva klager de på?`

Israelittene lengter etter kjøttet, agurken, melonen, purren, løken og hvitløken i Egypt. “’Hvem kan gi oss kjøtt å spise?’ sa de. ‘Vi husker fisken vi fritt kunne spise i Egypt, og agurkene, vannmelonene og purren, løken og hvitløken. Nå visner vi bort, for vi mangler alt. Øynene våre ser ikke annet enn manna” (4 Mos 11,4–6). De husket maten og glemte slaveriet og motgangen (se 2 Mos 1).

Gud hadde gitt dem manna i over et år, Men de var rastløse og ville ha noe annet. Selv ikke Moses er uberørt. Det er ikke lett å lede rastløse mennesker. Men Moses vet hvem han skal ty til. “Hvorfor gjør du din tjener så ondt? Hvorfor finner jeg ikke nåde for dine øyne? Du legger byrden av hele folket på meg!” (4 Mos 11,11).

`Hva sier Gud til klagene? Les 4 Mos 11,16–33.`

Gud er ikke døv når vi er rastløse. I Israels tilfelle ga han dem vaktler da de hungret etter kjøtt. Men det var egentlig ikke kjøttet Israel ville ha. Når vi er ulykkelige og rastløse og sinte, er sinnet ofte bare utløseren – ikke årsaken til konflikten. Vi slåss fordi det er noe dypere som påvirker forholdet. Israel gjorde opprør mot Guds ledelse, noe vi også må passe oss for, for det er lettere gjort enn vi tror.

`Hvorfor er det så lett å huske fortiden som bedre enn den var?`