---
title:  Den fremmede i portene dine
date:  31/08/2021
---

`Les 2 Mos 19,6. Hva sier denne teksten om det gamle Israel? (Se også 1 Pet 2,9.)`

Israel var blitt kalt ut av Egypt til å være Guds paktsfolk, det folket som ville ha spredt evangeliet til verden hvis de hadde vært trofaste. De var gjenstand for Guds særlige omsorg og oppmerksomhet, de fikk spesielle privilegier, men også et spesielt ansvar.

`Les 2 Mos 23,12. Hva annet skjer her? Hva sier teksten om hvordan Gud betraktet andre enn israelittene?`

Mange overser at sabbaten gjaldt alle. Den vanligste feilen er å tro at den bare var for jødene. Den feilen avsløres i de to første kapitlene i 1 Mos. Gud skapte alle mennesker, så alle mennesker burde huske sabbatsdagen.

Selv om vi alltid bør huske hva sabbaten betyr for oss, bør vi også huske hva den burde si oss om andre. Vår hvile og forholdet til vår skaper og frelser vil automatisk få oss til å se på andre med nye øyne, å se at de er skapt av den samme Gud som oss og elsket av den samme Gud som elsker oss og som døde for både dem og oss. Vi har sett at tjenerne, de fremmede og dyrene bør få en sabbatshvile (2 Mos 20,10; 5 Mos 5,14).

At selv de fremmede som bor i byene, som ikke (ennå) deltar i Israels paktsløfter – at selv de skulle nyte sabbatshvilen, sier en hel del. Hverken mennesker eller dyr må utsuges eller misbrukes. Hver uke skulle hebreerne minnes om hvor mye vi har til felles med andre mennesker, og selv om vi nyter velsignelser og privilegier som andre ikke får, må vi huske at vi likevel er en del av den samme menneskefamilien og skal behandle andre med respekt og verdighet.

`Hvordan kan din sabbatshelligholdelse kanskje bli en velsignelse for dem som ikke holder sabbaten? Det vil si: Hvordan kan du bruke sabbaten som et vitnesbyrd for andre?`