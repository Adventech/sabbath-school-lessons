---
title:  Feire friheten
date:  30/08/2021
---

Vi har sett at sabbaten peker på mer enn bare skapelsesdagene. Andre gang vi leser om de ti bud, taler Moses om Israels 40 år i ødemarken. Denne gangen handler begrunnelsen for å holde sabbaten hellig ikke om skapelsen, men om frigjøringen fra slaveri og trelldom i Egypt (5 Mos 5,12–15).

Og selv om vi ikke er slaver i Egypt, kan vi bli offer for en annen slags slaveri, som kan være like undertrykkende.

`Hvilke andre former for slaveri står vi overfor? Les 1 Mos 4,7; Hebr 12,1 og 2 Pet 2,19.`

Sabbaten er en feiring av frihet fra alt som holder oss i trelldom. På sabbaten blir vi minnet om at det er frihet fra synd, ikke i vår kraft, men i Guds kraft, som troen tilbyr oss. Vi blir også minnet om at dette er en frihet vi ikke kan fortjene. Israelittenes førstefødte barn ble frelst av blodet fra lammet som ble smurt på dørstolpene kvelden før de flyktet fra Egypt (2 Mos 12). Også vi er frelst av Lammets blod, og vi skal vandre i den friheten vi har fått i Kristus Jesus.

`Les Rom 6,1–7. Hva finner vi i teksten som kan knyttes til sabbatens betydning for oss?`

I selve ordlyden i 5 Mos 5,15: “Husk at du selv var slave i Egypt da Herren din Gud førte deg ut derfra med sterk hånd og utstrakt arm” blir folket igjen minnet om at det var Gud som grep inn og reddet dem. Og skulle ikke vi som troende innse at det bare er Kristi verk og kraft som har reddet oss fra synden?

Denne befalingen sier vi skal hvile i frelsen som Gud har brakt til veie med sin mektige arm. Vi er satt fri fra våre egne forsøk på rettferdighet når vi husker at Gud er skaper og at vi kan overlate til ham å gjenskape oss og sette oss fri fra syndens trelldom hvis vi er villige til å la ham arbeide i oss.

`Hvordan har du opplevd syndens slaveri? Hvordan kan vi lære å tilegne oss de løftene vi har fått i Jesus om frihet fra dette slaveriet?`