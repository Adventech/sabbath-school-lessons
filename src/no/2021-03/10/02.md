---
title:  Sabbat og skapelse
date:  29/08/2021
---

Bare det fjerde av budene begynner med verbet “husk.” Det står ikke: “Husk, du skal ikke stjele,” eller: “Husk, du skal ikke begjære.” Det står bare: “Husk sabbatsdagen. …”

Tanken om å “huske” forutsetter historie, at noe har skjedd som vi må huske. Når vi husker, knytter vi forbindelseslinjer til fortiden, og “husk sabbatsdagen og hold den hellig” markerer en rett linje tilbake til skapelsesuken.

`Les 1 Mos 1,26–27 og 1 Mos 9,6. Hva sier disse versene om hvor spesielle vi mennesker er og hvor radikalt forskjellige vi er fra resten av Guds skaperverk? Og hvorfor er det viktig at vi forstår dette skillet?`

Når vi minnes skapelsen, husker vi at vi er skapt i Guds bilde, noe som ikke sies om noe annet i skapelsesberetningen. Det er opplagt at vi er forskjellige fra andre skapninger uavhengig av hvor mye DNA vi har til felles med visse dyr. Og vi er ikke bare avanserte aper eller mer høyt utviklede primater. Som mennesker skapt i Guds bilde er vi unike blant alt det Gud skapte.

`Hvordan minner skapelsesberetningen oss om vårt forhold til skaperverket? (1 Mos 2,15; 1 Mos 2,19).`

Når vi innser at Gud også skapte vår verden, minner det oss om vårt ansvar for skaperverket. Vi skal “legge den under” oss. Det betyr ikke å utsuge den. Vi skal herske som Guds visekonger. Vi skal behandle den naturlige verden slik Gud ville ha gjort det.

Ja, synden har skamfert alt, men jorden er fremdeles Guds skaperverk, og ingenting gir oss rett til å utsuge den, spesielt ikke så det skader andre, noe som ofte skjer.

`Ved siden av å minne oss om Gud som skaper, kan sabbatshelligholdelsen hjelpe oss å bli oss mer bevisste på vårt ansvar for å være gode miljøforvaltere. Hvordan?`