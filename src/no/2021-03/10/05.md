---
title:  Å tjene andre ærer guds sabbat
date:  01/09/2021
---

I NTs verden hadde de religiøse lederne gjort sabbatshelligholdelse til en kunst. Det var dusinvis av forbud og regler som skulle garantere at sabbaten ble holdt hellig. Dette inkluderte et forbud mot å binde eller løse noe, skille to tråder, slukke en ild, frakte en gjenstand mellom et privat domene og det offentlige eller frakte en ting mer enn en bestemt distanse.

`Hva anklages Jesus for i Joh 5,7–16?`

Lederne var fortørnet over at den helbredede mannen bar sengen sin på sabbaten. De så helt bort fra miraklet Jesus hadde utført og den friheten fra sykdom han hadde gitt mannen. Lederne holdt fast på sine egne regler og forskrifter i stedet for å se hvordan “sabbatens Herre” (Mark 2,28) brukte denne spesielle dagen. Vi må passe oss så vi ikke gjør slike feil i vår tid.

`Hvordan skildrer Jes 58,2–3 Guds agenda for sabbatshelligholdelse?`

Gud ønsker ikke tom tilbedelse eller from taushet. Han vil at hans folk skal omgås andre mennesker, spesielt de undertrykte og marginaliserte.

Jesaja sier det tydelig: “Om du slutter å tråkke på sabbaten og gjøre som du vil på min helligdag, men kaller sabbaten en lyst og Herrens helligdag ærverdig, om du holder den i ære og ikke går dine egne veier, gjør som du vil og taler tomme ord, da skal du ha din lyst i Herren. Jeg lar deg ri over høydene i landet og spise av arven etter Jakob, din far. For Herrens munn har talt” (Jes 58,13–14).

Menneskeskapte regler er ikke en del av Guds ideal for sabbaten. Vi bør heller hjelpe dem som sliter, som er fanger, som er sultne og nakne og vandrer i mørket og hvis navn ingen later til å huske. Mer enn noen annen ukedag bør sabbaten dra oss ut av oss selv og vår egoisme og få oss til å tenke mer på andre og deres behov.