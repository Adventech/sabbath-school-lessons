---
title:  Tegnet på at vi tilhører Gud
date:  02/09/2021
---

Under andre verdenskrig ventet England en forestående tysk invasjon. Det ble gjort forberedelser til å forsvare øya best mulig. Ekstra festningsverk ble bygd langs strendene. Veiene ville selvfølgelig gi fienden de raskeste rutene til deres mål, og derfor ble det installert veisperringer på strategiske punkter. Da gjorde engelske myndigheter noe besynderlig. For å bremse og forvirre fienden ble jernbaneskiltene fjernet og veiskiltene tatt ned. Graverte markører på stein eller på bygninger kunne ikke tas ned, men ble dekket med sement.

Tegn er viktige. De fungerer som markører og pekepinner. I tiden før GPS-er hadde alle kart og så etter skilt.

`Hva er sabbaten et tegn på? Les 2 Mos 31,13; 2 Mos 31,16–17. Hvordan kan vi anvende dette på oss selv i dag, vi som tror på Guds lovs evige gyldighet?`

Dette ble sagt til det gamle Israel, men vi som tilhører Kristus, er “Abrahams ætt og arvinger etter løftet” (Gal 3,29), og i dag er sabbaten fremdeles et tegn mellom Gud og hans folk. Den er et tegn på Guds evige pakt (2 Mos 31,16–17). Dette tegnet hjelper oss å “kjenne” vår skaper, vår frelser og ham som helliggjør oss. Det er som et flagg som heises hver syvende dag og fungerer som noe som hjelper oss å huske, siden vi har lett for å glemme.

Guds sabbat er en stadig påminnelse om vårt opphav, vår frigjøring, vår skjebne og vårt ansvar for de utstøtte og marginaliserte. Sabbaten er så viktig at i stedet for at vi skal komme til den, kommer den til oss hver uke uten unntak, en evig påminnelse om hvem vi er, hvem som har skapt oss, hva han gjør for oss og hva han til syvende og sist vil gjøre for oss når han skaper en ny himmel og ny jord.

En hellig Gud inviterer sine menneskelige paktspartnere til å tenke på den rytmen som styrer det som virkelig teller – frelsesforholdet mellom skaperen og frelseren og hans villfarne skaperverk. Hver uke, og med den kraft og autoritet som kommer fra Gud, lyder befalingen om å gå inn til den hvilen som vi har fått gratis i Kristus Jesus, “troens opphavsmann og fullender For å få den gleden han hadde i vente, holdt han ut på korset” (Hebr 12,2).

`Hvordan kan du få en dypere erfaring med Gud på sabbaten?`