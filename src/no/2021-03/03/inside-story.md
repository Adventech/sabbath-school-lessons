---
title:  Misjonsfortelling
date:  16/07/2021
---

#### Du er ikke alene

_Aliandra (17), Arizona i USA_

Mor er navajo, og far er meksikaner. Vi var en gang en god familie og gikk i kirken hver søndag. Men så begynte mor å drikke, og far slo. Jeg var liten, men så det og følte meg svak og hjelpeløs.

Mor var inn og ut av fengsel, anklaget for vold i hjemmet, kjøring i påvirket tilstand og annet. Det gjorde så vondt. Og far var heller ikke mye hjemme. Han ble deportert til Mexico flere ganger, men kom stadig tilbake. Han har aldri gratulert meg med dagen. Men selv om jeg ikke hadde en far her i verden som brydde seg om meg, hadde jeg en Far i himmelen som elsket meg.

Jeg skjulte mine følelser og lot som alt var fint. Det blir man vant til. Da jeg ble eldre, forandret jeg meg. Jeg ble overbeskyttende med mine småsøsken, skulket skolen, sloss og begynte med marijuana.

Tolv år gammel tenkte jeg at jeg ville ikke bli som foreldrene mine, men jeg visste ikke hva jeg skulle gjøre. Et par år senere kom jeg til Holbrook Seventh-day Adventist Indian School og begynte i niende klasse. Der møtte jeg Jesus og skjønte at han elsket meg. Gud hadde likevel en plan for meg, og Holbrook var en del av den.

Nå skjønner jeg at Gud har vært der hele tiden, uten at jeg visste det. Han har alltid gitt meg kraft til å leve videre, uansett hva jeg opplevde. Han gir meg ennå kraft til alt jeg gjør og hver gang jeg har lyst til å gi opp.

Favorittverset mitt er 2 Mos 14,14: “Herren skal stride for dere, og dere skal være stille.”

Gud vil gi deg seier over det du gjennomgår hvis du lar ham ta hånd om det. Han har deg i sin hånd, og han vil ta kampen for deg. Du er ikke alene. Jeg er ikke alene.

Takk for gavene trettende sabbat for tre år siden, som satte fart i planene for et nytt idrettsbygg og helsesenter ved Holbrook Seventh-day Adventist Indian School. Offeret dette kvartalet vil bidra til å ferdigstille andre fase av senteret, der skolen vil arbeide med å forebygge fedme, hjertesykdom, diabetes, depresjon og selvmord hos barn og unge blant indianerne.

Adventist mission oppgir ikke fullt navn på personer under 18 år. Du kan laste ned bilder fra Facebook: bit.ly/fb-mq.