---
title:  Selviskhet
date:  12/07/2021
---

Som med aspen og dens store underjordiske rotsystem, er egoismen en del av det underjordiske systemet som kalles “synd” og som gjør at vi ikke finner sann hvile i Jesus. Av alle syndens uttrykk i livet er vel egoisme det vi lettest viser? For de fleste er egoisme like naturlig som å puste.

`Les Luk 12,13–21. Beskriv problemet Jesus tar opp i lignelsen. Er vi egoistiske og likegyldige overfor Guds rike hvis vi planlegger for fremtiden? Hvis ikke, hva er det så Jesus advarer mot?`

Denne lignelsen står bare hos Lukas og er svar på et spørsmål fra en tilhører. Jesus takker nei til å avgjøre en arvesak mellom brødre. I stedet setter han fingeren på det underliggende problemet, nemlig egenkjærlighet. Han graver dypere og viser oss roten til våre handlinger.

`Tenk på hvordan egoismen viser seg i ditt liv. Hvordan påvirker egoismen forholdet til Gud, til våre ektefeller og familier, til menighetsfamilien, til våre naboer og kolleger på jobben? Hvilken nøkkel finner vi i Fil 2,5–8?`

Da han bare tenkte på egne behov og ambisjoner, glemte den rike mannen i Jesu lignelse å ta hensyn til himmelens realiteter. Større, bedre og mer er ikke Guds rikes grunnprinsipper. Paulus gir oss innblikk i hva som drev Jesus da han ble vår stedfortreder.

Fil 2,5–8 er malen for uselviskhet, ydmykhet og kjærlighet. Hvis ikke kjærligheten til Gud og andre driver oss, vil vi fortsette å bygge flere låver til eget bruk og investere mindre i himmelen (Matt 6,20).

`Hvorfor er det så lett å streve etter rikdom og materielle ting? Alle trenger penger til å overleve, men hvorfor vil vi alltid ha mer uansett hvor mye vi har?`