---
title:  Ambisjon
date:  13/07/2021
---

Den siste uken før korsfestelsen inneholder mye oppmuntring og inspirasjon. Vi får et øyeblikksbilde av hvordan rastløshet og ambisjon får folk til å gjøre og si dårlige ting.

`Les Luk 22,14–30, og tenk på hva Jesus følte da disiplene kranglet om hvem av dem som skulle være størst (Luk 22,24). Hvorfor mistet disiplene begivenheten av syne og ble opphengt i menneskelig storhet?`

Vi snakker sjelden om hvem som er størst i menigheten, familien eller på arbeidsplassen. Vi kan nok tenke vårt, men hvem snakker åpent ut om det?

Dette var ikke første gang spørsmålet kom opp blant Jesu disipler. Matt 18,1 forteller at disiplene kom til Jesus med spørsmålet og uttrykte det mer abstrakt: “Hvem er den største i himmelriket?” Jesus svarer med en illustrasjon. Han stilte et barn midt i gruppen. Disiplene sperrer opp øynene, noen løfter et øyebryn. Jesu handling må forklares, og han sier: “Sannelig, jeg sier dere: Uten at dere vender om og blir som barn, kommer dere ikke inn i himmelriket” (Matt 18,3).

Omvendelsen er en forutsetning for å finne sann hvile i Jesus. Vi innser at vi trenger hjelp utenfra. Det går opp for oss at vi ikke klarer oss selv, men trenger Jesus. Våre verdier og ambisjoner snus opp ned. Jesus sier til disiplene: Stol på meg som dette barnet. Sann storhet er å gi slipp på dine rettigheter og velge rikets verdier.

Det later ikke til at disiplene hadde lært denne leksen da Jesus spiste nattverden med dem. Kjeklingen deres ødela en anledning til et harmonisk fellesskap som aldri skulle gjenta seg.

Og det etter all den tiden de hadde vært sammen med Jesus? For et trist eksempel på hvor fordervet menneskehjertet er! Men da er det godt å huske at Herrens nåde alltid er med oss og at Jesus ikke forkastet dem.

`Hvorfor bør et blikk på korset holde oss unna det ønsket om selvopphøyelse som vi alle utsettes for?`