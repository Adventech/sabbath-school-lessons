---
title:  Jesus fører til splittelse
date:  11/07/2021
---

De færreste liker konflikter. Vi vil ha harmoni og fred. Det finnes seminarer om fredsskapende arbeid og konfliktløsning i menigheten.

`Les Matt 10,34–39. Hva mener Jesus når han sier at han ikke kom for å bringe fred, men sverd? Hva vil det si, er ikke Jesus “Fredsfyrsten” (Jes 9,6)?`

Jesu ord kommer uventet. Frelseren kom som et hjelpeløst lite barn, ikke en mektig konge med elitevakter, han forkynte kjærlighet til både venn og fiende, men nå sier han at han bringer splid og kamp. Tilhørerne må ha undret seg: Hvordan er det mulig?

Matt 10,35–39 handler egentlig om troskap og lojalitet. Jesus siterer Mi 7,6 og utfordrer publikum til å gjøre sitt valg for evigheten. En sønn skal elske og ære foreldrene sine. Det krevde loven Moses mottok på fjellet. Men likevel, hvis denne kjærligheten står i veien for ens forhold til Jesus, må det tas en tung beslutning. Far og mor skal elske og ta vare på barna sine. Men hvis denne kjærligheten kommer i veien for forholdet til Jesus, må det tas en vanskelig beslutning. Jesus minner oss om at det viktigste må komme først.

Jesus uttrykker det med tre setninger, og alle tre inneholder ordet verdig. Verdigheten består ikke i høy moral eller seier over synd, men forholdet til Jesus. Vi er verdige når vi velger ham fremfor alt annet – også mor, far eller barn. Vi velger korsets lidelser og følger Jesus.

“Mitt høyeste ønske er å se vår ungdom preget av den rene tro som vil få dem til å ta korset og følge Jesus. Gå ut, unge Kristi disipler, styrt av prinsipper, kledd i rettferdighetens rene klær. Frelseren vil lede dere til det som talentene deres passer best til og hvor dere kan være til størst nytte.” – _Testimonies for the Church_, bind 5, side 87.

`Noen ganger må vi bære et kors vi ikke selv har valgt, og noen ganger bærer vi et kors frivillig. Hva er uansett nøkkelen til å bære dette korset trofast?`