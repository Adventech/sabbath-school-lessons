---
title:  Hykleri
date:  14/07/2021
---

En hykler er en som later som, en som vil fremstå som noe han ikke er. Ordet brukes syv ganger i Matt 23, der Jesus refser de skriftlærde og fariseerne, selve kremen av folkets religiøse ledere (Matt 23,13.14.15.23.25.27.29). Vi ser Jesus tilby nåde og tilgivelse til ekteskapsbrytere, tollere, prostituerte og mordere, men hyklere var han ganske nådeløs mot (se også Matt 6,2.5.16; Matt 7,5; Matt 15,7–9; Matt 22,18).

`Les Matt 23,1–13, og finn fire kjennetegn på en hykler.`

Jesus peker på fire kjennetegn hos de skriftlærde og fariseerne. I jødedommen i det første århundre e.Kr. tilhørte fariseerne den konservative høyrefløyen. De var opptatt av loven og la vekt på rituell renhet. På motsatt side sto saddukeerne, som for det meste var rike ledere og ofte forbundet med presteskapet. De var sterkt hellenisert (dvs. de snakket gresk og var fortrolige med gresk filosofi), og de trodde ikke på en dom eller et liv etter døden. Vi ville nok kalle dem liberale. Begge gruppene var hyklere.

Ifølge Jesus er vi hyklere hvis vi ikke gjør som vi sier, når vi gjør religion vanskeligere for andre uten å kreve det samme av oss selv, når vi vil at andre skal rose oss for vår religiøsitet og når vi forventer den ære og respekt som bare tilhører Gud i himmelen.

Jesus talte skarpt til dem, men han var full av kjærlighet og omtanke, også for hyklerne.

“Jesu ansikt var preget av guddommelig medlidenhet da han kastet et siste blikk på templet og deretter på sine tilhørere. Med bitre tårer og en røst som var gråtkvalt av sjeleangst, utbrøt han: «Jerusalem, Jerusalem, du som slår profetene i hjel og steiner dem som blir sendt til deg! Hvor ofte ville jeg ikke samle dine barn, som en høne samler kyllingene under sine vinger. Men dere ville ikke.” – _Alfa og Omega_, bind 5, side 173 [DA 620].

`Hvorfor behøver du ikke å være en religiøs leder for å være en slik hykler som dem Jesus fordømmer her? Hvordan kan vi lære å se hykleriet hos oss selv, og hvordan kan vi bli kvitt det?`