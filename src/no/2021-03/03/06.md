---
title:  Riv rastløsheten opp med roten
date:  15/07/2021
---

`Les Joh 14,1–6. Hva kan vi gjøre for å unngå å bli urolige midt i rastløsheten? Hva er nøkkelen til å seire over splittelse, egoisme, selvhevdelse og hykleri, og finne hvile?`

Seier over rastløshet begynner alltid med Jesus. Han er veien, sannheten og livet. Han vet riktig retning når vi vandrer uten mål og mening i vår mediamettede verdens villmark. Han er vår guddommelige lovgiver og sannheten personifisert, og hans ånd vil lede oss til all sannhet (Joh 16,13). Når vi lider og er trette, utslitte, leie og motløse, er han livet. Han har lovet oss liv i overflod (Joh 10,10). Ja, det betyr vårt evige hjem og evige liv, men det gir også en annen livskvalitet her. Skaperen kan gi oss mer enn vi fatter.

“La ikke hjertet bli grepet av angst” er en invitasjon til et liv i forventning. Når vi er nedfor, kan han løfte oss opp på et høyere plan. Når vi sliter med mørke og synd, er han den som ikke bare begynte, men også vil fullføre sitt gode verk i oss (Fil 1,6).

Uansett hvor fælt vi har det her og nå, og det kan være ille, så se på løftet vi har i Jesus. Han gjør i stand et “sted” til oss, et sted dit smerten, rastløsheten og lidelsen aldri kan komme. Dette er håpet vi har fått i Kristus Jesus, og det er et tilbud til alle, uansett hvem vi er, uansett hvor skittent våre liv har vært eller er.

Nøkkelen er at vi kommer til Gud i vår svakhet, i vår smerte, i våre nederlag og i vår syndige tilstand, vel vitende om at han tar imot oss til tross for alt dette. Det er det som er nåde og grunnen til at vi må tro at vi har fått det når vi søker det i tro.

`Les Jer 3,22. Hva ber Gud oss om å gjøre, og hva vil han gjøre for oss?`

`Tenk på Jesu ord: “[Da] vil jeg komme tilbake og ta dere til meg, så dere skal være der jeg er” (Joh 14,3). Hva sier dette om betydningen av løftet om Jesu gjenkomst? Hvorfor er dette løftet så verdifullt for oss (med vår forståelse av døden)?`