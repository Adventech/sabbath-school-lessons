---
title:  Tilgi og glem?
date:  10/08/2021
---

Tilgivelse er vilje til å gi slipp på retten til å være sint, fordømme og ta hevn over en en som handler urettferdig. Familieterapeuten Marilyn Armor arbeidet med overlevende etter Holocaust for å finne ut hva overleverne hadde gjort for å forstå det de hadde vært utsatt for. Hun skriver: “Hele tanken om tilgivelse er en målrettet handling fra offerets side. Det er ikke noe som bare skjer.”

Tilgivelse betyr ikke at udåden ikke får følger. Tilgivelse betyr ikke at overgriperen får fortsette sitt voldelige mønster. Tilgivelse er å overlate vårt sinne og ønske om hevn til Gud. Ellers vil sinnet, bitterheten, harmen og hatet gjøre det som denne personen eller personene gjorde mot oss enda verre.

`Hva gjør det for oss når vi tilgir andre? Tenk på Matt 18,21–35.`

En av nøklene til å lære å tilgi er å forstå hva vi er tilgitt i Kristus. Vi har alle syndet, ikke bare mot andre mennesker, men også mot Gud.

All synd er synd mot vår Herre og skaper, men i Jesus kan vi få tilgivelse for disse syndene, ikke fordi vi fortjener det (det gjør vi ikke), men på grunn av Guds nåde mot oss. Når vi har forstått den sannheten, når vi kan gjøre denne tilgivelsen til vår egen, når vi selv kan oppleve Guds tilgivelse, kan vi begynne å gi slipp og tilgi andre. Vi tilgir ikke fordi den andre fortjener det, men fordi det er det vi har mottatt fra Gud og det vi trenger selv. Og hvor ofte fortjener vi egentlig tilgivelse?

Josef ga familieforholdet en ny sjanse. Han bar ikke nag, han terpet ikke på fortidens urett.

Det er nesten umulig å begynne på nytt i en familie når alle har blitt eksperter på å såre hverandre. Men det er ikke slik Josef reagerer. Det ser ut til at han vil legge fortiden bak seg og komme videre. Hadde Josef vist en annen holdning, ville historien ha fått en mindre lykkelig utgang.

`“Salige er de som har fått sine lovbrudd tilgitt og sine synder skjult. Salig er det mennesket som Herren ikke tilregner synd” (Rom 4,7–8). Hva sier Paulus om det vi har fått i Jesus, og hva bør løftet få å si for vår holdning til dem som har gjort oss ondt?`