---
title:  Til ettertanke
date:  13/08/2021
---

“På samme måte som Josef ble solgt til hedningene av sine egne brødre, ble Kristus solgt til sine bitreste fiender av en av sine disipler. Josef ble offer for en falsk anklage og kastet i fengsel på grunn av sin dyd. Kristus ble foraktet og forkastet fordi hans rettferdige, selvfornektende liv var en refselse av synd. Han var ikke skyldig i noen urett, men ble dømt etter utsagn fra falske vitner. Josefs tålmod og ydmykhet under forfølgelse og urettferdig behandling, hans villighet til å tilgi og hans storsinn overfor sine ondsinnede brødre er et forbilde på Frelserens holdning da han i taushet utholdt gudløse menneskers ondskap og forakt. Det viser også hans tilgivende sinnelag ikke bare overfor sine mordere, men overfor alle som kommer til ham for å bekjenne sin synd og be om tilgivelse.” – _Alfa og Omega_, bind 1, side 228 [PP 239].

“Ingenting kan unnskylde et utilgivende sinnelag. Den som er ubarmhjertig mot andre, viser derved at han selv ikke har fått del i Guds tilgivende nåde. I og med tilgivelsen fra Gud blir hjertet til det villfarne mennesket trukket nær til det store hjertet som en uendelig kjærlighet springer ut fra. En flom av guddommelig medlidenhet flyter inn i synderens sjel, og fra ham strømmer den videre til andre. Den ømhet og barmhjertighet Kristus har åpenbart i sitt eget dyrebare liv, vil også bli sett i livet hos dem som får del i hans nåde.” – _Ord som lever_ (2006), side 174, 175 [COL 251].

**Spørsmål til drøftelse**

`Noen har sagt: “Å ikke tilgi er som å drikke gift mens man håper den andre skal dø.” Hva betyr denne uttalelsen?`

`Hva var hensikten med alle de sinnrike planene Josef la før han avslørte hvem han var? Hva gjorde dette for ham og brødrene?`

`Josefs bestyrer må ha vært involvert i noen av planene for Josefs brødre (f.eks. 1 Mos 44,1–12). Hvordan reagerer de, som bare betrakter tilgivelsen?`

`“Gud leder aldri sine barn annerledes enn de selv ville velge å bli ledet hvis de kunne se enden fra begynnelsen og oppdage den store hensikt de fullfører som hans medarbeidere.” – _Alfa og Omega_, bind 4, side 189 [DA 224, 225]. Tenk på deg selv når du leser dette. Hvordan kan en slik forståelse hjelpe oss å bearbeide mange av våre prøvelser og kamper?`