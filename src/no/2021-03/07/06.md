---
title:  Hvile etter tilgivelse
date:  12/08/2021
---

Josefs familie ankommer Egypt. Familien har ikke flere mørke hemmeligheter. Brødrene må ha innrømmet at de solgte Josef da de forklarte faren at sønnen han hadde trodd var død, nå var statsminister i Egypt.

Det er ikke alltid mulig eller klokt å ta opp igjen et forhold, men det betyr ikke at vi ikke kan tilgi. Vi klarer kanskje ikke å klemme og gråte sammen, men vi kan gi vår tilgivelse enten muntlig eller i et brev. Og så er det på tide å gi slipp på smerten i den grad vi kan. Noe av smerten går kanskje aldri bort, men vi kan være på veien til helbredelse.

`Les 1 Mos 50,15–21. Hva er Josefs brødre bekymret for, og hvorfor være bekymret for det? Hva sier denne frykten om dem?`

Brødrene hadde bodd i Egypt i sytten år nå (1 Mos 47,28), og likevel var de redde for at Josef skulle ta hevn da Jakob døde. De innså hvor mye de hadde skadet Josef. Han forsikrer dem om sin tilgivelse, nå etter farens død. Denne oppfriskningen var sikkert bra både for Josef og brødrene.

Hvis såret er dypt, må vi nok tilgi mange ganger. Når minnene om det gale dukker opp igjen, må vi straks gå til Gud i bønn og velge tilgivelsen enda en gang.

`Les 1 Mos 50,20. Hvordan er dette verset iallfall en delvis forklaring på at Josef tilga brødrene?`

Josef var sikker på at hans liv var et ledd i Guds store plan for å redde den da kjente verden fra hungersnød, og dessuten å hjelpe familien hans å oppfylle Guds løfte om å bli et stort folk. Vissheten om at Gud hadde overstyrt brødrenes ondskap til det gode, hjalp Josef å tilgi.

`Historien om Josef fikk en lykkelig utgang. Hvordan reagerer vi når slutten på en historie ikke er like god? Eller kan man si, på lang sikt, at når den store konflikten er slutt og alle spørsmål er besvart, så får alt en lykkelig slutt? Hvordan kan dette håpet hjelpe oss å håndtere mindre gode avslutninger?`