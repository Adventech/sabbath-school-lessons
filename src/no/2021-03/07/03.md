---
title:  Scenen er satt
date:  09/08/2021
---

Josef har tilgitt brødrene. Vi vet ikke når han tilga dem, men det gikk nok lang tid før de dukket opp. Josef ville neppe ha blitt noen suksess i Egypt hvis han ikke hadde tilgitt, for sinne og bitterhet ville ha gnagd på sjelen og skadet forholdet til Gud.

Flere studier av overlevere etter tragedier har pekt på at tilgivelse var en nøkkelfaktor for å finne helbredelse og lappe sammen livet for mennesker som hadde opplevd de grusomste lidelser. Uten tilgivelse er vi fremdeles et offer. Tilgivelsen har mer med oss selv å gjøre enn med den som har gjort oss urett.

Josef har tilgitt brødrene sine, men han er ikke villig til å la familieforholdene fortsette der han forlot dem: i den tørre brønnen i Dotan. Han må se om noe har endret seg.

`Hva overhører Josef? Les 1 Mos 42,21–24. Hva finner han ut om brødrene sine?`

All kommunikasjon har foregått med tolk, og derfor er Josefs brødre ikke klar over at han forstår dem. Josef hører brødrenes tilståelse. De hadde tenkt at de ville bli fri for Josefs sladring til faren når de kvittet seg med ham. De tenkte at de slapp å høre om drømmene hans eller se ham sole seg i rollen som fars yndling. Men i stedet for å finne hvile, har de i alle år vært plaget av dårlig samvittighet. Ugjerningen deres har gjort dem hvileløse og gitt dem en lammende frykt for Guds straff. Josef synes synd på dem. Han gråter for dem.

Josef vet at hungersnøden vil vare i flere år ennå, og forlanger at de tar med Benjamin neste gang de kommer etter korn (1 Mos 42,20). Han beholder også Simon som gissel (1 Mos 42,24).

Når han ser at Benjamin lever, holder han en fest som åpenlyst favoriserer Benjamin (1 Mos 43,34) for å se om den gamle sjalusien lever i dem. Brødrene viser ingen tegn på å være sjalu, men Josef vet hvor listige de kan være. De hadde tross alt lurt en hel by (1 Mos 34,13), og han skjønner at de må ha løyet om hans skjebne for sin egen far (1 Mos 37,31–34). Så han planlegger en større prøve (se 1 Mos 44).

`Les 1 Mos 45,1–15. Hva sier dette om hvordan Josef hadde det med brødrene og tilgivelsen han hadde gitt dem? Hva bør vi lære av denne historien?`