---
title:  Hvile, relasjoner og helbredelse
date:  07/08/2021
---

### Bakgrunnsstoff
1 Mos 42,7–20, Matt 25,41–46, 1 Mos 42,21–24, 1 Mos 45,1–15, Luk 23,34, 1 Mos 50,15–21

> <p>Minnevers</p>
> “Vær nå ikke nedslått og anklag ikke dere selv fordi dere solgte meg. Det var for å berge liv at Gud sendte meg foran dere” (1 Mos 45,5).

En mann var blitt anklaget for å ha forgrepet seg seksuelt på en kvinne. Hun plukket ham ut under en identifikasjonsparade. Bevisene tydet på at han var uskyldig, men kvinnen var skråsikker på at “Johnny” var den skyldige.

Johnny satt inne i 14 år for noe han ikke hadde gjort. Først da DNA-bevis frikjente ham, skjønte kvinnen, Joan, sin forferdelige tabbe.

Hun ville møte Johnny da han ble løslatt. Hva ville han som hadde lidd så mye, gjøre når han sto ansikt til ansikt med kvinnen som hadde ødelagt livet hans?

Hun satt og ventet på at han skulle komme. Da han kom og de så hverandre i øynene, brast Joan i gråt.

“Johnny lente seg bare frem og grep hendene mine. Han så på meg og sa: ‘Jeg tilgir deg.’ Jeg kunne ikke fatte det. Her var den mannen jeg hadde hatet, og som jeg bare ville skulle dø. Men her sto han og fortalte meg som hadde gjort ham så stor urett, at han tilgav meg? Først da begynte jeg å forstå hva nåde er. Og først da begynte jeg å finne legedom og sann hvile.”

Denne uken skal vi se på tilgivelsen og hva den kan gjøre for rastløse menneskehjerter.