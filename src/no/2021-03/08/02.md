---
title:  Helbredende hvile
date:  15/08/2021
---

Hvis det er noen gang vi trenger hvile, så er det når vi er syke. Vi trenger fysisk hvile slik at kroppen kan sette inn immunforsvaret.

Ofte trenger vi mental hvile også. Noen ganger er det bare noe som ikke er livstruende, som en forkjølelse eller migrene. Vi ligger der og prøver å la være å tenke på alt det vi burde gjøre, men ikke kan.

Noen ganger kan det stå om livet, vi ligger våkne og er urolige for hva prøveresultatene vil vise. Og vi begynner ofte å lure på hvorfor. Har en usunn livsstil endelig innhentet oss? Var det de stoffene vi tok for 20 år siden? Var det de ekstra kiloene vi har slept rundt på de siste årene? Straffer Gud oss for den hemmelige synden som andre ikke vet om?

`Les Mark 2,1–4. Hva skjedde i dette tilfellet?`

For den lamme i historien fantes det en åpenbar årsak. I _Alfa og Omega_, bind 4, side 223–227 [DA 267–271] får vi bakgrunnen. Han hadde gjort ting han ikke var stolt av. Hans syndige liv hadde ført til sykdommen, og de åndelige ekspertene trakk en rett linje fra årsak til virkning. Hans synd hadde påført ham sykdommen, og det var ingen kur.

Denne holdningen er ikke sjelden. Vi er ofte besatt av hvem som gjorde det. Har det skjedd en forbrytelse, må noen sone for den. Skjer det et uhell, må noen saksøkes. Men den syke blir ikke frisk av at vi fordeler skyld.

Guds opprinnelige plan var fri for smerte, sykdom og lidelse. Sykdom kom ikke til verden før synden gjorde sitt inntog. Det er derfor Gud gir oss retningslinjer for helsen – slik at vi kan ha bedre livskvalitet nå. Men så lenge vi lever i en syndig verden, har vi ingen garanti for god helse selv om vi følger aldri så mange helseprinsipper.

Heldigvis kan Gud gi oss hvile enten vi er syke eller friske, enten sykdommen er selvforskyldt eller skyldes andres forsømmelse, genene eller bare er et resultat av at vi lever i en syndig verden. Gud vet hvordan han kan gi oss hvile.

`Når noen blir syke, har det ikke noe for seg å plassere skyld. Men hvorfor kan det at man kjenner årsaken til en sykdom i visse tilfeller være et viktig skritt mot legedom og restitusjon?`