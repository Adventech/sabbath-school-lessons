---
title:  Hvile og mer
date:  19/08/2021
---

Gud vet at løpingen har gjort Elia trett. Han vet at Elia ikke bare er fysisk sliten, han er også emosjonelt utmattet og bærer på en enormt mye skyld. Gud gir Elia hvile og hvite ark, slik Jesus ga den lamme en ny start. Endelig kan han sove og hente seg inn.

Vi tenker at dette må være slutten på historien, men nei. Guds hvile er ingen engangshendelse. Å gå inn til Guds hvile handler om helbredelse – der man langsomt avlærer negative tankemønstre og destruktive vaner. Gud helbreder ikke for fort.

`Les 1 Kong 19,5–8. Hvor skal Elia nå, og hvorfor?`

Etter hvilen løper Elia igjen. Men denne gangen gir Gud løpingen en ny retning. Han vet at livet i vår verden kan utløse depresjoner. Han forstår trangen til å løpe, men han gir løpingen en ny retning. I stedet for våre selvødeleggende mestringsmekanismer vil han at vi skal løpe til ham. Og når vi begynner å løpe til ham, vil han lære oss å lytte etter den “lyden av skjør stillhet” (1 Kong 19,12) som gir hvile.

Elia hadde ikke krefter til å løfte seg opp og ta reisen for å møte Gud. Men Gud gir krefter til møtet, og han lover en bedre dag i morgen.

Da Elia lå under gyvelbusken og ville dø, trodde han at hans beste dager var bak ham.

`Les 1 Kong 19,15–16 og 2 Kong 2,11. Hva lå foran Elia?`

Gud visste at det kom bedre dager. Helbredelsen ville komme når profeten lærte å avpasse seg etter Guds rytmer og ta imot hans hvile. Ennå var det konger som skulle salves og en avløser som skulle finnes. Gud visste allerede om Elisja, som skulle bli som en sønn for Elia. Gud visste at Elia igjen ville kalle ned ild fra himmelen (2 Kong 1,10). For Elia skulle det ikke bli noen fortvilet død under en gyvelbusk, men en reise til himmelens hvile i ildvogn.

`Hva kan historien om Elia si oss om hvorfor vi i Guds kraft må legge vinn på ikke å gi opp, uansett hvor nedfor vi føler oss?`