---
title:  Rotbehandling
date:  16/08/2021
---

Den lamme ble heist ned foran Jesus, og alles øyne var rettet mot Jesus. Ville han helbrede en åpenlys synder? Ville han irettesette mannen for sykdommen?

`Hvordan helbreder Jesus den lamme? Hva er det første han gjør for den stakkars mannen? Les Mark 2,5–12.`

Siden vi ofte ikke er klar over en sykdom før vi merker symptomene, tenker vi ofte at sykdommen er symptomene. Vi tror helbredelse er å få symptomene til å forsvinne. Jesu tilnærming til sykdom er en annen. Han kjenner roten til all lidelse og sykdom og behandler roten først.

I den lammes tilfelle går Jesus rett til roten til det som plager mannen mest, i stedet for først å behandle sykdommens åpenbare utslag. Skylden og atskillelsen fra Gud tynger den lamme mer enn selve sykdommen. En som hviler i Gud, kan tåle den fysiske lidelsen som måtte ramme ham vår syndige verden. Derfor går Jesus rett til roten og tilbyr tilgivelse først.

De religiøse lederne blir bestyrtet når de hører Jesus uttale tilgivelsen. Jesus svarer på deres stilltiende anklager med et spørsmål.

`Les Mark 2,8–9. Hva er Jesu utfordring til de skriftlærde? Hvilket problem tar han egentlig opp?`

Ord er ofte billige, men ikke når det er Gud som snakker. Alt ble til ved Guds ord (1 Mos 1). Vi kan ikke se tilgivelsen, men den koster. Tilgivelsen kostet Guds Sønn livet på korset. Alt annet er underordnet. Jesus helbreder den lamme for å vise tilgivelsens makt og realitet.

Gud vil helbrede innsiden først. Og noen ganger gir han oss fysisk helbredelse straks, som med den lamme, men andre ganger må vi vente til oppstandelsens morgen. Uansett vil Frelseren at vi skal hvile i vissheten om hans kjærlighet og nåde og tilgivelse her og nå, midt i lidelsen.

`Hvordan kan vi finne hvile og fred, også når våre bønner om helbredelse ikke blir besvart?`