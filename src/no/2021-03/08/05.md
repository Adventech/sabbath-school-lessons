---
title:  For trett til å løpe
date:  18/08/2021
---

Elia er for trett til å løpe lenger. Og nå ber han igjen. Denne bønnen er veldig ulik den troens bønn Gud besvarte på Karmelfjellet (1 Kong 18,36–37), der prestene og Baal-profetene, medlemmene av hoffet og vanlige folk var til stede. Dette er en enkel, kort bønn, i ren fortvilelse.

`I 1 Kong 19,4 sier Elia at han ikke er bedre enn fedrene sine. Hva mente han?`

Når Elia til slutt tier, velter skylden inn over ham og vil knuse ham. Han skjønner at hans raske forsvinning har undergravd det som kunne ha blitt en stor anledning til reformasjon i Israel. Han innser at han har skuffet dem som trengte ham. Og han makter ikke å gjøre noe med det. I et smertefullt øyeblikk og vel vitende om folkets historie, ser han seg selv slik han egentlig er.

Det kan bli vondt for noen hver av oss å se oss selv slik vi egentlig er. Vi bør være glade for løftet om at enda så store syndere vi har vært, vil Gud se oss slik han ser Jesus. Hva mer kan vi håpe på enn dette at vi i tro kan gjøre krav på Kristi rettferdighet? (se Fil 3,9.)

Likevel kan depresjoner suge oss inn i en mørk malstrøm av selvforakt. Og noen ganger tenker vi at døden er eneste vei ut.

Det ser ut til at Elia tenkte slik. Det ble altfor mye for ham. Han sier: “Nå er det nok, Herre! … Ta mitt liv! For jeg er ikke bedre enn fedrene mine” (1 Kong 19,4).

Men den store legen fordømmer ikke Elia. Gud forstår bedre enn vi hva vi hanskes med når vi slåss med depresjon.

“I øyeblikket ser vi kanskje ikke noe særlig bevis på at Gjenløseren bøyer sitt ansikt over oss i medfølelse og kjærlighet. Men det er likevel tilfelle. Vi merker kanskje ikke hans synlige berøring, men hans hånd hviler likevel på oss i kjærlig og medlidende ømhet.” – _Veien til Kristus_, side 114–115 [SC 97].

Gud vet og forstår at “veien blir for lang” (1 Kong 19,7) for oss, men noen ganger må han vente til vi slutter å løpe. Da kan han gripe inn.

Folk som drukner, blir noen ganger så forvirret at de slår vilt om seg. Da må badevakten trekke seg tilbake og vente til de ikke orker mer.

`Hva kan du finne av håp og trøst i disse tekstene: Sal 34,19; Matt 5,1–3; Sal 73,26; Jes 53,4–6?`