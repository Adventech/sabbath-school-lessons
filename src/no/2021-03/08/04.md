---
title:  Å løpe sin vei
date:  17/08/2021
---

Ifølge data fra Verdens helseorganisasjon (WHO) har verdens vanligste sykdom, som rammer over tre hundre millioner mennesker hvert år, ingen åpenbare synlige symptomer. Depresjon er den viktigste årsaken til funksjonshemning i hele verden det bidrar sterkt til verdens sykdomsbyrde.

Dessverre snakkes det ofte ikke om depresjon i kristne kretser, for det kan betraktes som et tegn på at man mangler tro. For skal ikke den kristne alltid være full av glede og lykke og lignende følelser? Så er ikke depresjon et tegn på at noe er galt med kristentroen?

De fleste vet at dette ikke stemmer. Selv trofaste kristne kan slite med depresjon iblant, spesielt etter en traumatisk hendelse, og det er ikke noe tegn på svak tro eller liten tillit til Gud. Man kan lese Salmene og se smerten, lidelsen og fortvilelsen hos Guds trofaste.

Noen ganger overfaller en depresjon oss sakte og stille, og vi merker den først når den strammer grepet. Andre ganger slår den til fort, etter en spesielt følelsesmessig eller fysisk utmattende hendelse. F.eks. var profeten Elia helt utmattet, både emosjonelt og fysisk, etter tumultene på Karmelfjellet.

`I 1 Kong 18 leser vi at Elia nettopp har sett Guds ild fare ned fra himmelen. Som svar på bønn har han sett regn komme og gjøre slutt på en tre år lang tørke. Hvorfor løper Elia sin vei etter Jesabels trussel? Les 1 Kong 19,1–5.`

Elia har hatt et utmattende døgn. Dette, kombinert med en brå oppvåkning og en dødstrussel, utløser en depresjon hos Elia.

Elia var også der da rundt 850 Baal-profeter ble hogd ned, noen av dem kan han selv ha drept (1 Kong 18,40). En slik hendelse kan lett føre til traumatisk stress hos dem som enten ser den, eller enda verre, tar del i den.

Så Elia begynner å løpe for å komme bort. Noen ganger løper vi til kjøleskapet og prøver å spise oss lykkelige igjen. Andre ganger prøver vi å sove bort emosjonell utmattelse. Iblant ser vi etter et nytt forhold, en jobb eller et nytt sted i forsøket på å komme bort. Og noen ganger begraver vi oss i mer arbeid, flere tidsfrister og avtaler mens vi prøver å løpe fra det navnløse noe som tapper oss for glede og hvile. Og mange bruker “medisiner” av et eller annet slag i et forsøk på å demme opp for smerten. Men alt slikt bare maskerer symptomene, det løser ikke problemet, og ofte blir det bare verre.