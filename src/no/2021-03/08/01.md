---
title:  Fri til å hvile
date:  14/08/2021
---

### Bakgrunnsstoff
Mark 2,1–12, 1 Kong 18, 1 Kong 19,1–8, Matt 5,1–3, Jes 53,4–6, 2 Kong 2,11

> <p>Minnevers</p>
> Herren er mitt lys og min frelse, hvem skulle jeg være redd for? Herren er mitt livs vern, hvem skulle jeg frykte? (Sal 27,1).

Mange av dem Jesus møtte, var syke, noen ganger dødssyke. De flokket seg om ham for å finne legedom og hvile fra lidelsene sine. Og det fikk de alltid.

Noen ganger sa han bare ett ord, og de ble helt friske. Andre ganger tok han i de syke, og de ble helbredet. Iblant sendte han dem bort, og helbredelsen fant sted mens de gikk. Jesus helbredet menn, kvinner, barn, jøder, ikke-jøder, rike og fattige. De verste tilfellene av spedalskhet og blindhet var ikke for vanskelige for ham. Faktisk helbredet han også mennesker med den verste av alle “sykdommer” – døden.

Denne uken ser vi på to veldig ulike eksempler på helbredelse. I den ene var den syke så syk at han ikke kunne komme til Jesus selv. Alle kunne se symptomene. I det andre tilfellet var det ingen synlige symptomer. I begge tilfellene kom helbredelsen til Guds tid og på hans måte.

Når vi ser på temaet hvile fra smerte og lidelse, vil vi også ta opp det spørsmålet som alle har opplevd på et eller annet tidspunkt i kristenlivet. Hva skjer når bønnen om helbredelse ikke får noe synlig svar?

Hvordan finner vi hvile da?