---
title:  Oppvekker
date:  19/07/2021
---

I en av de mørkeste stundene i Davids liv er det godt nytt. Gud sender sin profet. Natan og David kjente hverandre godt. Natan hadde allerede snakket med David om hans planer om å bygge et tempel (2 Sam 7). Men nå har profeten et annet oppdrag.

`Hvorfor tror du Natan forteller en historie i stedet for å gå rett på sak? Les 2 Sam 12,1–14.`

Natan visste hva han skulle si, og han sa det slik at David forsto det. Han fortalte en historie som gjeteren David kunne forholde seg til. Han kjente Davids sans for rett og galt. Man kan vel si at Natan la en felle og at David gikk rett i den. Når David uten å vite det uttaler sin egen dødsdom, sier Natan: “Du er mannen” (2 Sam 12,7). Det er mange måter å si “du er mannen” på. Man kan rope det, man kan vifte med en anklagende finger i ansiktet på den andre, eller man kan uttrykke omsorg. Natans ord må ha vært milde. I det øyeblikket må David ha følt den smerten Gud må føle når et av hans barn bevisst overtrer hans vilje. Det skjedde noe med David.

`Hvorfor svarer David: “Jeg har syndet mot Herren” og ikke “jeg har syndet mot Batseba” eller “jeg er en morder” (2 Sam 12,13; se også Sal 51,6)?`

David innså at synd, som gjør oss urolige til sinns, først og fremst er en fornærmelse mot Gud. Vi skader oss selv, vi påvirker andre. Vi fører skam over vår familie eller menigheten. Men vi sårer også Gud og driver en ny spiker i bjelken på Golgata som peker mot himmelen.

“Profetens irettesettelse gjorde et dypt inntrykk på David. Hans samvittighet ble vakt, og han så sin skyld i all dens heslighet. Sinnet var tynget av anger når han stod for Herrens ansikt. Med skjelvende lepper utbrøt han: ‘Jeg har syndet mot Herren.’ All urett mot andre faller tilbake på Gud. David hadde begått en stor synd både mot Uria og Batseba, og dette smertet ham dypt. Men hans synd mot Gud var uendelig mye større.” – _Alfa og Omega_, bind 2, side 296 [PP 722].