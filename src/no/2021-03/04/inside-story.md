---
title:  Misjonsfortelling
date:  23/07/2021
---

#### Omgitt av kjærlighet

_Shanel Draper (24), Arizona i USA_

Jeg vokste opp i en småby, men det var ikke trygt. Det var så mye narkosalg og alkohol der at jeg ikke kunne gå trygt hjem fra bussholdeplassen. Kanskje var det derfor mor og tante tok meg ut av skolen og sendte meg på privatskole.

Først prøvde de å komme inn på skole i New Mexico, men der var det enten venteliste eller de manglet internat. Noen slektninger hadde barn på Holbrook Seventh-day Adventist School i Arizona, og dit ble jeg sendt.

Jeg begynte i niende klasse i august 2010. Det var tungt å være hjemmefra. Jeg klarte det meste, men bibeltimene var en utfordring. Jeg hadde gått i kirke, men ikke lært å lese Bibelen. Det var flaut ikke å kunne lese Bibelen på en kristen skole. Men etter hvert lærte jeg om Jesus og tok imot ham.

Fire år senere var jeg ferdig på Holbrook og gikk to år på college, men så ble jeg opptatt av andre ting og glemte både Jesus og adventismen.

Mens jeg var hos en venn i Texas fikk jeg høre at tante, som var som en mor for meg, lå på sykehus i Phoenix. Jeg fløy hjem til Arizona og fikk besøke henne før hun døde noen dager senere.

Da hun var død, rømte jeg hjemmefra, tilbake til Texas. Men jeg var ikke lykkelig. Da en venn fra Holbrook fortalte om en jobb på skolen, grep jeg sjansen. Jeg arbeidet tett sammen med elevene og trivdes veldig godt. Året etter ba skolen meg koordinere stipendene. Mitt liv er forandret på så mange vis etter at jeg kom tilbake. Det føles fantastisk å være omgitt av kjærlighet.

Takk for gavene trettende sabbat for tre år siden som satte fart i planene for et nytt idrettsbygg og helsesenter ved Holbrook Seventh-day Adventist Indian School. Offeret dette kvartalet vil bidra til å ferdigstille andre fase av senteret, der skolen vil arbeide med å forebygge fedme, hjertesykdom, diabetes, depresjon og selvmord hos barn og unge blant indianerne.

Du kan laste ned bilder fra Facebook: bit.ly/fb-mq.