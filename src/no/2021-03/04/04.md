---
title:  Tilgitt og glemt?
date:  20/07/2021
---

Etter at David har avsagt dom over seg selv (2 Sam 12,5–6), viser Natan ham hvor stor synden var. David er sønderknust og bekjenner sin synd. Natan forsikrer ham at: “Så har også Herren tatt bort din synd” (2 Sam 12,13) og at han er tilgitt. Vi behøver ikke vente på Guds tilgivelse. David behøver ikke vise sin oppriktighet før han får tilgivelse.

Likevel sier Natan, som alt har forutsagt følgene av Davids synd i 2 Sam 12,10– 12, at barnet vil dø.

`Hva vil det si at Gud hadde tatt bort Davids synd? Ga han kongen blanke ark? Glemmer alle alt om det? Les 2 Sam 12,10–23 mens du tenker på dette spørsmålet.`

David må også ha lurt på dette da han så verden rakne rundt seg – barnet dødt, ufred i familien (historiene om Amnon og Absalom er eksempler på ekte familieproblemer), en usikker fremtid. Men til tross for hans synd, som gikk ut over uskyldige mennesker som Uria og den nyfødte, begynner David å forstå at Guds nåde dekker over dette og at alle syndens følger en dag vil være borte. I mellomtiden kan han finne hvile for sin dårlige samvittighet i Guds nåde.

`Hva føler David er hans virkelige behov? Hva lengter han etter? Les Sal 51,3–8.`

I Sal 51 åpner David seg og bekjenner sine synder. Hans rop om barmhjertighet taler til Guds evige kjærlighet og store medfølelse. Han tørster etter fornyelse.

Når vi tenker på hva hvilen i Jesus koster, må vi først innse at vi trenger hjelp utenfra. Vi er syndere og trenger en frelser, vi innser vår synd og roper til den eneste som kan vaske, rense og fornye oss. Når vi gjør det, oppmuntres vi av dette: Her er en horkar, en manipulator, en morder og en som brøt minst fem av de ti bud, og han roper om hjelp – og gjør krav på løftet om Guds tilgivelse.

`Er det håp for deg hvis Gud tilgav David for det han gjorde?`