---
title:  Trett og sliten
date:  18/07/2021
---

En mild vårkveld trasket kong David rastløst om på taket på slottet sitt. Han burde ha vært hos hæren sin på den andre siden av Jordan. Han burde ha ført Guds folk til seier over ammonittene og fred for riket.

`Det at han ikke var der han burde ha vært, åpnet døren til fristelse. Les 2 Sam 11,1–5. Hva skjedde, og hvilken synd begikk David?`

David så en “svært vakker” kvinne som badet på taket sitt. Synden fikk overtaket på ham den kvelden, og han lå med Batseba, konen til en av offiserene hans. Som alle konger den gang hadde David absolutt makt. Han behøvde ikke å følge de reglene andre måtte følge. Men hans families smertefulle historie etter dette vendepunktet viser at selv ikke kongen sto over Guds lov.

Loven skal være et vern, og da David forgrep seg, fikk det fryktelige følger. Han begynte straks å føle lovbruddets følger på alle livets områder. David trodde ingen hadde lagt merke til hans sidesprang, men nå var Batseba gravid og mannen hennes langt borte.

`Les 2 Sam 11,6–27. Hvordan prøvde David å skjule synden?`

Selv Davids mest intrikate forsøk på å få Uria hjem til sin kone, mislykkes. Uria sa: “Både israelittene og judeerne, og paktkisten med, bor i hytter. Joab, herren min, og kongens menn ligger i leir ute på åpen mark. Skulle da jeg gå hjem, spise og drikke og ligge med min kone?” (2 Sam 11,11). Til slutt tyr David til et “fjernstyrt” drap for å dekke over synden.

`Det er nesten ufattelig at David, som hadde fått så mye av Gud, kunne synke så dypt. Hva er advarselen til oss i denne historien?`