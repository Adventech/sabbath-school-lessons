---
title:  Noe nytt
date:  21/07/2021
---

Etter å ha tilstått sin synd uten å bagatellisere den, ber David til Gud. Hva ber han om? Les Sal 51,9–14.

Davids ord om renselse med isop ga mening for den som hadde besøkt helligdommen. Han viste til de rituelle renselsene i Moseloven (3 Mos 14,4) og innså kraften i et offerlam som en dag ville komme for å ta bort verdens synd.

David ber også om “fryd” og “glede”. Er ikke det litt vel frimodig i lys av hans store synd?

Denne omskrivingen kan være nyttig: “Si at jeg er tilgitt så jeg kan komme inn i helligdommen igjen og høre gleden og fryden fra dem som tilber deg.”

`Da Adam og Eva syndet, skjulte de seg for Guds ansikt (1 Mos 3,8). Hvorfor tror du Davids bønn er så annerledes, selv etter hans synd? Les Sal 51,13,14.`

David ønsker ikke å måtte leve borte fra Gud. Han innser at han er maktesløs uten Den hellige ånd. Han vet at han kan falle i en ny synd like lett som han syndet med Batseba. Selvtilliten er knust.

David forstår at fremtidige seire ikke vil komme fra ham selv, de kommer fra Gud når han er helt avhengig av ham.

Et seirende kristenliv dreier seg ikke bare om oss. Det dreier seg om Jesus. Vi lengter etter å se hans ansikt, vi ønsker hans Ånd og hans frelsesglede. Vi innser behovet for fornyelse og en ny start. Vi trenger hans hvile – at Gud skaper på ny. Skapelsens hvile er ikke langt fra tilgivelse. “Gud, skap i meg et rent hjerte, gi meg en ny og stødig ånd” (Sal 51,10) bruker ord fra skapelsen. I GT er det bare Gud som kan “skape” (bara’) – og når vi er skapt på ny, kan vi hvile.

`Hvorfor nøler du hvis du ikke har opplevd den fryd og glede det gir å bli satt fri fra en dårlig samvittighet? Hva kan du lære av denne historien hvis det er skyld som hindrer deg?`