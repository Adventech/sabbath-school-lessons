---
title:  Finn sann selvrespekt
date:  03/08/2021
---

Hvis Josef hadde hatt forhåpninger om å kunne stikke av og finne veien hjem igjen, var de forbi da de kom til Egypt, der han ble solgt til en fremtredende husstand. 1 Mos 39,1 forteller oss at “Potifar, en egypter som var hoffmann hos farao og sjef for livvakten, kjøpte ham av ismaelittene som hadde tatt ham med dit.” Plutselig ble den unge mannen kastet ut i en ny kultur.

Familien og våre nærmeste er viktige for utviklingen av selvtillit. Josef hadde vokst opp i troen på at han var noe spesielt – eldstegutten til den høyest elskede konen (1 Mos 29,18). Han var farens soleklare yndling og den eneste med en flott kappe (1 Mos 37,3–4).

Men hvem var han nå? En slave som kan kjøpes og selges når det passet andre. Se så fort alt forandret seg. Se så fort livet begynte å gå ham imot.

Josef lærer den leksen vi alle må lære. Hvis vi må ha andre til å fortelle oss hva vi er verdt, vil vi bli fryktelig forvirret, for alle vil ikke vite å sette pris på oss. Vi må heller finne vår egenverdi i hva Gud tenker om oss, og ikke i de rollene vi har for øyeblikket.

`Hvordan ser Gud på den enkelte av oss? (Jes 43,1; Mal 3,17; Joh 1,2; Joh 15,15; Rom 8,14; 1 Joh 3,1–2).`

Gud ser på oss med nådens briller. Han ser muligheter, skjønnhet og talenter vi ikke kan forestille oss. Og han var villig til å dø for oss, så vi kunne få sjansen til å bli alt det vi ble skapt til å være. Korset viser oss vår synd og hva det kostet å kjøpe oss fri fra den, men det viser oss også vår verdi i Guds øyne. Uansett hva vi eller andre mener om oss, elsker Gud oss og vil kjøpe oss fri, ikke bare fra synden, men fra den evige død den fører til.

Hovedspørsmålet er alltid det samme: Hvordan forholder vi oss til Guds kjærlighet i Jesus Kristus?

`Mange sier vi bør elske oss selv som vi er og akseptere oss selv uforbeholdent. Hvorfor er dette et selvbedrag? Hvorfor er det viktig at vår verdi kommer utenfra oss selv, fra ham som skapte oss og kjenner vårt sanne potensial?`