---
title:  Til ettertanke
date:  06/08/2021
---

I forbindelse med det som skjedde mellom Josef og Potifars kone skrev Ellen White: “Her er et eksempel for alle generasjoner som skulle leve på jorden. ... Gud vil være en hjelp i nød og alltid nær, og hans Ånd er et skjold. Selv om de er omgitt av de største fristelsene, finnes det en kilde til kraft som de kan bruke til å motstå dem. Josefs integritet ble angrepet på det voldsomste. Det kom fra en med innflytelse, den som med størst sannsynlighet ville føre ham på villspor. Men han motsto det resolutt … Han hadde lagt sitt rykte og sine interesser i Guds hånd. Og selv om han måtte lide en stund for å bli beredt til å fylle en viktig stilling, voktet Gud over hans omdømme som var blitt svertet av en ond anklager, og senere, når tiden var inne, lot han det skinne. Gud lot også fengselet bli et middel til å løfte ham opp. Med tiden vil rettskaffenheten gi sin egen belønning. Det skjoldet som dekket Josefs hjerte, var den gudsfrykten som gjorde at han var trofast og rettferdig mot sin herre og tro mot Gud. Han foraktet den utakknemligheten som ville ha ham til å svikte sin herres tillit, selv om husets herre kanskje aldri ville få vite om det.” – _The Spirit of Prophecy_, bind 1, side 132.

**Spørsmål til drøftelse**

`Det å være kristen av navnet eller tilhøre en adventistkultur gir ikke hvile i relasjonene våre. Hva er forskjellen på en “kulturadventist” og en sann troende?`

`Søster X har nettopp sluttet seg til menigheten. Hun er gift med en ikkekristen. Hun elsker mannen sin, men han liker ikke forandringene han ser hos henne. Hvilket råd ville du gi det nye medlemmet ut fra bibelske prinsipper?`

`Den russiske forfatteren Leo Tolstoj skrev: “Alle lykkelige familier er like, alle ulykkelige familier er ulykkelige på hver sin måte.” Det er noe galt med alle familier, i større eller mindre grad, for alle består av syndere som hver for seg tilfører familieforholdet sine egne skavanker. Hvordan kan hver enkelt ved Guds nåde følge Bibelens prinsipper om kjærlighet og tilgivelse, om å bære byrder osv. så vi tilfører familien legedom?`

`Mange har opplevd at livet har vært godt for dem og familien, men så slår en tragedie ned som lyn fra klar himmel. Hvorfor er det så viktig å holde fast på troen og løftene i Guds ord i slike stunder? Spesielt når dere har det godt: Hvorfor er det viktig å være åndelig forberedt på vanskelige tider?`