---
title:  Velge en ny retning
date:  02/08/2021
---

Josef har med seg smerten, kompliserte familieforhold og angst til Egypt, der han skal selges som slave. Han kjempet med tårene.

“Idet karavanen nærmet seg grensen, kunne Josef skimte åsene der faren hadde teltene sine. Han gråt bittert med tanke på faren som satt ensom tilbake og sørget. Han tenkte på det som hadde skjedd i Dotan, på de rasende brødrene og de hevngjerrige blikkene som var rettet mot ham. De grove skjellsordene de hadde kommet med da han tryglet og bad for seg, ringte i ørene hans. Han skalv av frykt når han tenkte på fremtiden. Alt var plutselig snudd opp ned. Fra å være yndlingssønnen, var han nå en foraktet, hjelpeløs slave, alene og uten venner. Hvilken skjebne ventet ham i det fremmede landet han var på vei til? En stund var Josef fullstendig overveldet av sorg og angst. …

Så begynte han å tenke på sin fars Gud. Helt fra barndommen var han blitt opplært til å elske og ære ham. Ofte hadde han sittet i teltet hjemme og hørt faren fortelle om drømmesynet han hadde hatt da han måtte flykte hjemmefra. … Nå stod alle disse dyrebare lærdommer levende for ham. Han trodde at fedrenes Gud også ville være hans Gud. I dette øyeblikket overgav han seg helt og fullt til Herren, og bad om at han som var Israels vokter, måtte være med ham i landflyktigheten.” – _Alfa og Omega_, bind 1, side 195–197 [PP 213–214].

Noen kulturer vektlegger samfunnet mer enn individet, mens andre kulturer setter den enkelte over samfunnet. Vi finner en balanse i Skriften, men den oppfordrer både den enkelte og samfunnet til å forplikte seg på Gud. Josef begynner å finne hvile i forholdene sine når han beslutter seg for å følge Gud.

`Hva lærer disse versene oss om personlig engasjement? (5 Mos 4,29; Jos 24,15; 1 Krøn 16,11; Sal 14,2; Ordsp 8,10; Jes 55,6).`

Skal vi finne hvile, må vi velge å følge Gud. Våre forfedre kan ha vært åndelige giganter, men åndelighet ligger ikke i genene. Husk at Gud har barn, men ikke barnebarn.

`Hvorfor er det viktig å velge Gud hver dag, og hele dagen? Hva skjer når du ikke gjør det?`