---
title:  Et mistrøstig hjem
date:  01/08/2021
---

Josef visste hva en dårlig familie var. Det hadde begynt allerede med oldeforeldrene hans, Abraham og Sara. Da Sara skjønte at hun ikke fikk barn, fikk hun Abraham til å gå inn til tjeneren hennes, Hagar. Da Hagar ble gravid, begynte rivaliseringen. Ismael og Isak fikk med seg disse spenningene inn i sine egne familier. Isak favoriserte Esau, og Jakob strevde for å få farens kjærlighet og respekt. Senere ble Jakob lurt til å gifte seg med to søstre som ikke kom overens og konkurrerte med hverandre om å føde barn. De fikk også tjenestepikene sine involvert.

`Se på hendelsen omtalt i 1 Mos 34. Hvilke emosjonelle følger vil denne hendelsen ha fått for familien som helhet og for den unge Josef også?`

Rivaliseringen mødrene imellom gikk tydeligvis i arv til barna, som vokste opp klare til å slåss. Som unge voksne hadde Josefs storebrødre allerede massakrert alle mennene i Sikem. Ruben var eldst og trosset sin gamle far ved å ligge med Bilha, Rakels tjenestepike og mor til flere av Jakobs barn (1 Mos 35,22). Og Josefs bror Juda tok sin svigerdatter (som var enke) for en prostituert og fikk tvillinger med henne (1 Mos 38).

Jakob nørte opp under alle spenningene i familien ved å favorisere Josef ved å gi ham en kostbar kappe (1 Mos 37,3). En dårligere familie skulle man lete lenge etter.

`Hvorfor tror du både Abraham, Isak og Jakob er troshelter ifølge Hebr 11,17–22, når du ser hvordan det sto til på hjemmebane?`

Guds troshelter skuffer ofte både egne og Guds forventninger. De er ikke tatt med på listen i Hebr 11 for sitt rotete familieliv, men på tross av det. De lærte om tro, kjærlighet og tillit til Gud når de kjempet med disse familieproblemene.

`Hvilket familieproblem har du arvet? Hvordan kan det hjelpe deg å bli mønsterbryter hvis du overgir deg til Gud?`