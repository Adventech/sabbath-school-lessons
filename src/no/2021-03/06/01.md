---
title:  Hvile i familiebåndet
date:  31/07/2021
---

### Bakgrunnsstoff
1 Mos 34, Hebr 11,17–22, 5 Mos 4,29, 1 Joh 3,1–2, 1 Mos 39, Ef 6,1–13

> <p>Minnevers</p>
> Nå vet dere dette på forhånd, mine kjære. Vær derfor på vakt, så dere ikke lar dere rive med og blir ført vill av mennesker uten holdepunkt, og mister fotfestet. Dere skal vokse i nåden og i kjennskap til vår Herre og frelser Jesus Kristus. Ham være ære, nå og til evighetens dag! Amen (2 Pet 3,17–18).

Den unge mannen speidet ut over horisonten. Så oppdaget han dem. Han hadde lett etter brødrene sine i flere dager. Da han kom nærmere, vinket og ropte han til dem, men han fikk ingen varm velkomst. Hans egne brødre ville drepe ham. Hadde det ikke vært for Ruben, ville det kanskje ikke ha vært noen historie å fortelle. Ruben overbeviste de andre om bare å gi ham litt juling og kaste ham i en tørr brønn. Senere klekket Juda ut planen om å tjene noen slanter ved å selge ham til noen slavehandlere som dro forbi.

Snakk om unormal familie!

Vi får velge mye her i livet, men ikke familien vår. Ingen er fullkommen, og ingen av oss har perfekte familier. Noen av oss har foreldre, søsken og andre i familien som gjenspeiler Guds kjærlighet, men mange har mindre ideelle forhold. Familieforhold er ofte kompliserte og kan ta fra oss hvilen, såre oss og gi oss en masse emosjonell bagasje som vi belemrer andre med.

Hvordan kan vi finne Guds hvile på dette området av livet? Denne uken ser vi på historien om Josef og familien hans for å forstå hvordan Gud leger og gir hvile til tross for dårlige familieforhold.