---
title:  Misjonsfortelling
date:  30/07/2021
---

#### Helbrederens omsorgsperson

_Nannette Ortiz (53), Arizona i USA_

Hvordan er det å være preseptrise for flere titalls jenter og unge kvinner på Holbrook Seventhday Adventist Indian School?

Da jeg kom til Holbrook Indian School, traff jeg Lily. 17-åringen adopterte meg straks som bestemor. Hun ville gjerne hjelpe: “Får jeg hjelpe deg å bake?” eller: “Får jeg skrive bibelverset på tavla?”

Jeg husker helt tydelig et annet spørsmål hun stilte: “Vet du at jeg måtte underskrive en kontrakt to ganger i fjor.” Hva mente hun? Hun hadde vært så deprimert at man mente hun kunne komme til å skade seg selv. Hun hadde skrevet under på at hun ville be om hjelp før hun gjorde det.

Mange av jentene som studerer ved Holbrook, kommer fra et belastet miljø. De har opplevd mange slags traumer, ofte som små. Jeg husker Rose, en andreklassing som hadde sett sin far bli drept. En kveld da jeg skulle gå og legge meg, kom hun og kastet seg i armene på meg: “Jeg får ikke sove,” sa hun. “Far smiler til meg gjennom vinduet.”

Jeg tok henne med til rommet hennes og sang og ba sammen med henne. Tanken på det jentene gjennomlevde, gjorde det også vanskelig for meg å sove.

En dag fortalte Lily om noen fæle mareritt hun hadde hatt. Da skjønte jeg hvorfor jeg hadde kommet til skolen. Jeg hadde også hatt slike mareritt da jeg var tenåring. Gud ville jeg skulle få et spesielt forhold til Lily, så hun også kunne komme over marerittene sine med Guds hjelp. Jeg fortalte at Gud hadde satt meg fri fra marerittene og at han kunne gjøre det samme for henne.

Noen elever vil helst bli på skolen i feriene. Miljøet hjemme er giftig. Da andreklassingen Rose kom tilbake etter et kort besøk hos sin mor, åpnet jeg for henne. Hun så seg rundt og sukket: “Det er godt å være hjemme.”

Takk for gavene trettende sabbat for tre år siden som satte fart i planene for et nytt idrettsbygg og helsesenter ved Holbrook Seventh-day Adventist Indian School. Offeret dette kvartalet vil bidra til å ferdigstille andre fase av senteret, der skolen vil arbeide med å forebygge fedme, hjertesykdom, diabetes, depresjon og selvmord hos barn og unge blant indianerne.

Elevenes navn er endret for å beskytte dem. Du kan laste ned bilder fra Facebook: bit.ly/fb-mq.