---
title:  “Ta mitt åk på dere”
date:  26/07/2021
---

`Les Matt 11,29–30. Hvorfor sier Jesus at vi skal ta hans åk rett etter at han har bedt oss om å gi ham byrdene og finne sann hvile?`

Etter den første imperativen “kom” (Matt 11,28) kommer to nye imperativer. “Ta” og “lær” retter blikket mot Jesus. Vi skal ta hans åk og lære av ham.

Det nære forholdet mellom Faderen og Sønnen i guddommen (allerede antydet i Matt 11,25–27) er et bilde som kan forklare metaforen om åket i disse versene. Faderen og Sønnen har gått sammen om å redde menneskeheten. Åket er et symbol på underkastelse (se Jer 27), men også en metafor som illustrerer felles anstrengelser. Vi underordner oss hans åk og tar den oppgaven han gir oss for å velsigne dem rundt oss. Vi bærer ikke hans åk. Vi får åket sammen med ham fordi hans åk er gagnlig og hans byrde er lett (Matt 11,30).

Den andre imperativen “lær av meg” gjentar tanken. På gresk er verbet “lære” forbundet med begrepet “disippel”. Når vi lærer av Jesus, er vi virkelig hans disipler. Lydighet og engasjement viser at man er en disippel.

`Hva er forskjellen på å bære tunge byrder (Matt 11,28) og å ta hans åk (Matt 11,29)?`

Åket var en vanlig metafor for loven i jødedommen. Apg 15,10 bruker det om loven om omskjæring. Gal 5,1 stiller den friheten Jesus tilbyr opp mot trellekårets åk, der loven er frelsesvei. Å ta Jesu åk understreker lydighet og forpliktelse til å gå i hans fotspor og delta i hans misjon. Vi kan ikke legge noe til den frelsen Jesus vant for oss på korset, men vi kan bli hans sendebud og dele de gode nyhetene med dem rundt oss. Jesu forståelse av loven (se Matt 5–7) er enda mer radikal enn fariseernes syn på den. Den forutsetter hjertekirurgi og forvandler våre motiver – og både hans åk og hans byrde er lett (Matt 11,30).

`For et fantastisk løfte! Hvile for sjelene. Hvordan har du opplevd hvilen? Hvordan var det? Hvordan kan vi begynne å oppleve hvilen ved å sette søkelys på Jesus og det han tilbyr oss?`