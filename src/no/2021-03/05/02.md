---
title:  “Jeg vil gi dere hvile”
date:  25/07/2021
---

`Les Matt 11,20–28, der Jesus sier: “Kom til meg, alle dere som strever og bærer tunge byrder, og jeg vil gi dere hvile.” Hvilken sammenheng står uttalelsen i? Hvordan gir Jesus oss hvile?`

Jesus snakket ikke uten en sammenheng. Skal vi forstå ham, må vi forstå sammenhengen for en bestemt uttalelse.

Matt 11 markerer et vendepunkt i evangeliet. Uttalelsene som fordømmer viktige byer i Galilea, er de hardeste hittil i teksten. Jesus er ikke ute etter å bli populær. Han setter fingeren der det gjør vondt. Han omgås feil slags folk (Matt 9,9–13); hans ord om å kunne tilgi synder er en skandale, synes de religiøse lederne (Matt 9,1–8).

Ja, Jesus fordømmer folk og sammenligner dem med Sodoma, som den gang (som i dag) ble sett på som et ondskapens sted. “Men det sier jeg dere: På dommens dag skal Sodoma-landet slippe lettere enn du” (Matt 11,24).

Spenningene øker – men midt i alt dette snur Jesus og tilbyr sann hvile. Det kan han, for: “Alt har min Far overgitt til meg. Ingen kjenner Sønnen, unntatt Faderen” (Matt 11,27). Jesus kan gi hvile fordi han er ett med Faderen.

Før vi kan legge fra oss byrdene våre, må vi forstå at vi ikke kan bære dem alene. Ja, de fleste av oss kommer ikke før vi har innsett hvordan det er fatt med oss. Jesu invitasjon er behovsbasert.

Uttalelsen i Matt 11,28 begynner med en imperativ på gresk. “Kom” er en forutsetning for å finne hvile. “Kom” betyr at vi må oppgi kontrollen. I en tid da vi lett kan kontrollere mange ting i livet via smarttelefonen, er det ikke naturlig å komme til Jesus. For de fleste er det å overgi seg den tyngste delen av kristenlivet.

Vi elsker å snakke om alt det Gud gjør for oss i Kristus, og at vi ikke kan frelse oss selv og lignende. Og det er sant. Men likevel må vi treffe et bevisst valg om å “komme” til Jesus og overgi oss til ham. Her står viljen sentralt i kristenlivet.

`Hvilke byrder bærer du på? Hvordan kan du lære å gi dem til Jesus og oppleve den hvilen han tilbyr, og som kostet ham så mye?`