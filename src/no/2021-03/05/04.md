---
title:  “Jeg er mild og ydmyk av hjertet”
date:  27/07/2021
---

Mildhet er undervurdert. Ydmykhet blir latterliggjort. Sosiale medier har lært oss å legge merke til dem som skriker høyest, de merkelige og ville. Mye av det verden setter høyt, går på tvers av det Gud ser som viktig og verdifullt.

“En kunnskap om sannheten avhenger ikke så mye av intellektets styrke som av rene og ærlige hensikter, av den barnlige enkelheten som preger en alvorlig tro, blottet for den voksnes selvsikkerhet. De som av et ydmykt hjerte søker guddommelig veiledning, får oppleve at engler drar nær til dem. Den Hellige Ånd blir gitt dem for å åpne sannhetens rike skattkammer.” – _Ord som lever_ (2006), side 35 [COL 59].

`Les Matt 5,5; 1 Pet 3,4 og Jes 57,15. Hvordan vil du forklare saktmodighet og ydmykhet ut fra disse tekstene?`

Paulus taler om Kristi “vennlighet og mildhet” (2 Kor 10,1). Saktmodighet og ydmykhet er ikke kjennetegnet på mennesker som ikke kan stå for noe. Jesus søkte ikke konfrontasjon og unngikk det ofte fordi hans misjon ennå ikke var avsluttet (Joh 4,1–3). Men når konfrontasjonene meldte seg, svarte han frimodig. Likevel var han vennlig. Hans klager over Jerusalem rett før korset ble f.eks. ikke ropt som forbannelser. Det var tårefylte ordbilder om en grusom fremtid (Luk 19,41–44).

I NT blir Jesus ofte fremstilt som den andre Moses. Han taler fra et fjell når han legger frem prinsippene for sitt rike (Matt 5,1). Han forsyner store folkemengder med mat (Matt 14,13–21). 4 Mos 12,3 beskriver Moses som ydmyk, noe som gjenspeiles i Matt 11,29. Folk som blir vitne til at Jesus metter de 5000, utbryter i undring: “Dette må være profeten som skal komme til verden” (Joh 6,14) – en hentydning til 5 Mos 18,15 og Moses’ rolle som profet.

Jesus overgår tydeligvis Moses i ydmykhet og saktmodighet. Han er jo vår frelser. Moses tilbød å ofre seg for å redde sitt folk (2 Mos 32,32), men hans død ville ikke ha ført til noe, for Moses var også en synder som trengte en frelser, en syndebærer som kunne betale for hans synder. Vi kan nok lære av Moses og hans liv, men vi kan ikke finne frelse i ham.

Men vi trenger en frelser som kan stå i vårt sted, ikke bare for å be for oss, men som vår stedfortreder. Forbønn er viktig, men det er bare Gud på korset som bar vår synd, som kan redde oss fra de følgene som vår synd ellers fører med seg. Enda så stort et eksempel Jesus var for oss, ville det være til ingen nytte uten korset og oppstandelsen.