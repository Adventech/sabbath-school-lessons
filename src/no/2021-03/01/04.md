---
title:  Hvile i GT
date:  29/06/2021
---

Alle trenger hvile, det er derfor Bibelen tar opp temaet. Gud har skapt oss for aktivitet, men aktiviteten veksler med hvile.

GT har flere ord for hvile. Beskrivelsen av Guds hvile den første sabbaten bruker verbet shabbat: “å slutte å jobbe, å hvile, å ta ferie” (1 Mos 2,2–3), som er verbformen av substantivet “sabbat.” Det samme verbet blir brukt i 2 Mos 5,5 i en årsakssammenheng og oversettes som “å få noen til å hvile” fra sitt arbeid. Farao anklager Moses for å “få dem til å hvile” fra arbeidet.

Henvisningen til Guds hvile på den syvende dag i det fjerde budet uttrykkes med verbformen noakh (2 Mos 20,11; 5 Mos 5,14). Verbet er oversatt med “hvile” i Job 3,13, eller mer billedlig “å være i ro” om paktens ark (4 Mos 10,36). 2 Kong 2,15 bemerker at Elias ånd “hvilte” over Elisja.

En annen viktig verbform er shaqat, “vær i ro, gi avlastning, være stille.” Den er brukt i Jos 11,23 og beskriver landets hvile fra krig etter Josvas erobring. Begrepet later ofte til å betegne “fred” i Josvas bok og Dommernes bok.

Verbet raga’ brukes også om hvile. I advarslene mot ulydighet i 5 Mos sier Gud at Israel ikke vil finne hvile i eksil (5 Mos 28,65). Det samme verbet brukes også i Jer 50,34, som beskriver manglende evne til å gi hvile.

`Les 5 Mos 31,16 og 2 Sam 7,12. Hva slags hvile er det tale om?`

Begge versene bruker et uttrykk som bygger på verbet shakab og betyr “å legge seg, sove.” I sin pakt med David lover Gud at “når dine dager er til ende og du hviler hos dine fedre, vil jeg reise opp din etterkommer, en av ditt eget kjøtt og blod, til å etterfølge deg” (2 Sam 7,12).

Den lange listen over ulike hebraiske verb som betegner hvile, viser at det teologiske begrepet hvile ikke er forbundet med et par bestemte ord. Vi hviler enkeltvis og sammen. Hvile påvirker oss fysisk, sosialt og emosjonelt og gjelder ikke bare sabbaten.

`Døden er en fiende som en dag skal overvinnes. Og hvorfor er det en trøst å vite at våre døde hviler, selv om vi sørger og savner dem?`