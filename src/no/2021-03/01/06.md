---
title:  En hvileløs vandrer
date:  01/07/2021
---

`Les 1 Mos 4,1–12. Hva gjorde Kain til en “rastløs vandrer” på jorden? (1 Mos 4,12).`

Bibelteksten sier ikke klart hvorfor Gud godtok Abel og hans offer, men ikke Kain og hans offer (1 Mos 4,4–5). Men vi vet hvorfor. “Kain kom frem for Gud fylt av misnøye og troløshet. Han trodde ikke på offeret som var lovet eller på nødvendigheten av offersystemet. Hans offergave uttrykte ikke noen anger over synd. Han følte det som mange gjør i dag, at det ville være et tegn på personlig svakhet å følge nøyaktig den planen Gud hadde bestemt, og å gjøre seg helt og holdent avhengig av den lovede frelsers forsoning. Han valgte heller selvtilstrekkelighetens vei. Han ville komme med sine egne fortjenester.” – _Alfa og Omega_, bind 1, side 52–54 [PP 72].

Da Gud sa at Kain ville bli “en rastløs vandrer” på jorden, var det ikke Gud som gjorde ham slik. Nei, han ble slik som et resultat av sin synd og ulydighet. Kain fant ikke hvile i Gud og fant det heller ikke på noen annen måte, i iallfall ikke sann hvile.

Det hebraiske ordet som er oversatt som “så med velvilje på” (1 Mos 4,4), kan også gjengis med “betraktet nøye, vurderte nøye.” Guds granskende blikk gjelder ikke først og fremst offeret, men giverens holdning. Gud forkastet Kains fruktoffer, men ikke fordi Gud er lunefull. Nei, han veier karakteren, holdningene og motivene hos den som kommer med offeret. Det er et eksempel på en undersøkende dom.

`Les 1 Mos 4,13–17 og beskriv Kains reaksjon på dommen.`

Når vi prøver å flykte fra Gud, blir vi rastløse, hvileløse. Vi prøver å fylle lengselen etter Guds nåde med ting, menneskelige forhold eller et altfor travelt liv. Kain startet et dynasti og bygget en by. Slike prestasjoner tyder på besluttsomhet og energi, men hvis det er et gudløst dynasti og en opprørsk by, ender det i ingenting.

`Vi kan bli utsatt for følgene av våre synder, men hvordan kan vi lære å godta den tilgivelsen vi tilbys på grunn av korset?`