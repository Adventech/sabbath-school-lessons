---
title:  Til ettertanke
date:  02/07/2021
---

“De skriftlærde mente at religionsutøvelse krevde hvileløs aktivitet. De var avhengige av en eller annen ytre handling for å vise sin overlegne fromhet. Men dermed skilte de seg fra Gud og bygde sin fromhet på selvgodhet. Den samme faren eksisterer fremdeles. Når aktiviteten øker, og menneskene har fremgang i sin gjerning for Gud, kan de lett komme til å sette sin lit til menneskelige planer og metoder, og til å be mindre og ha mindre tro. Lik disiplene står vi i fare for å glemme vår avhengighet av Gud, og søke frelse i vår egen virketrang. Vi trenger stadig å feste blikket på Jesus og erkjenne at det er hans kraft som utretter alt sammen. Mens vi skal arbeide alvorlig for å frelse de fortapte, må vi også ta tid til stille ettertanke, bønn og studium av Guds ord. Bare det arbeid som blir utført under mye bønn og som blir helliget ved Kristi fortjeneste, vil til sist vise seg å ha virket til det gode.” – _Alfa og Omega_, bind 4, side 311–312 [DA 362].

**Spørsmål til drøftelse**

`Det konstante presset om å ha styr på alt, være tilgjengelig (fysisk eller virtuelt) hele tiden og skulle leve opp til idealer som verken er realistiske eller gudgitte, kan gjøre folk syke – emosjonelt, fysisk og åndelig. Hvordan kan menigheten din bli et sted for slitne mennesker som lengter etter hvile?`

`Kan vi ha det for travelt også når vi gjør gode ting for Gud? Tenk på historien om Jesus og disiplene i Mark 6,30–32 og snakk om hvordan dere kan bruke den.`

`I 1899 ble det satt en fartsrekord. Noen hadde kjørt 63,15 km i timen i en bil – og overlevd det! I dag går bilene fortere. Prosessorene i mobiltelefonene våre er mye raskere enn de raskeste store datamaskinene var for en generasjon siden. Og flyreisene går fortere enn før. Nesten alt vi gjør i dag, går fortere enn før, men likevel føler vi oss jaget, vi får ikke nok hvile. Hva sier det om menneskenaturen og hvorfor Gud syntes hvile var så viktig at han skrev det inn i et av budene?`

`Tenk over den kjensgjerning at sabbatshvilen ble innstiftet før synden kom inn i verden. Hva burde dette si oss om betydningen av hvile også i en fullkommen verden?`