---
title:  Hvile i NT
date:  30/06/2021
---

NT bruker ofte verbformen anapauō for hvile: “hvile, slappe av, forfriske”. Det er tilfelle i en av Jesu kjente uttalelser om hvile, i Matt 11,28: “Kom til meg, alle dere som strever og bærer tunge byrder, og jeg vil gi dere hvile.” Det kan gjelde fysisk hvile (Matt 26,45). I sin siste hilsen til korinterne uttrykker Paulus glede over venner som har kommet og beroliget ham (1 Kor 16,18).

Et annet verb som brukes om å hvile, er hēsychazō. Det beskriver disiplenes sabbatshvile mens Jesus hvilte i graven (Luk 23,56). Men det brukes også om det å leve et stillferdig liv (1 Tess 4,11) og kan bety at noen ikke har innvendinger og derfor tier (Apg 11,18).

Når Hebreerbrevet (4,4) beskriver Guds hvile på den syvende skapelsesdagen, brukes det greske verbet katapauō, “få til å opphøre, bringe til å hvile, hvile,” som også brukes i den greske oversettelsen av GT. De fleste gangene dette verbet er brukt i NT, finnes i Hebr 4.

`Les Mark 6,30–32. Hvorfor ba Jesus disiplene om å komme og hvile nå som de hadde så mange muligheter til å misjonere? Tenk på spørsmålet i lys av sammenhengen i Mark 6.`

“Kom med meg til et øde sted ... og hvil dere litt!” (Mark 6,31) er ikke en invitasjon. Verbet står i imperativ (bydeform), så det er en ordre. Jesus er urolig for disiplene og deres fysiske og emosjonelle ve og vel. De hadde nettopp kommet tilbake fra en stor misjonsreise som Jesus hadde sendt dem på, to og to (Mark 6,7). Mark 6,30 beskriver deres glede. De ville dele sine seire og nederlag med Jesus. Men Jesus vil de skal hvile. Markus forklarer det: “For det var så mange som kom og gikk at de ikke fikk tid til å spise engang” (Mark 6,31). Å ha det for travelt og bli overveldet i Guds sak er også en utfordring for disiplene. Jesus vil vi skal ta vare på helsen og vårt emosjonelle ve og vel ved å planlegge pauser.

`Hvordan kan du avlaste pastoren eller forstanderen eller en annen du kjenner som er utbrent i arbeidet for Herren? Hvordan kan du uttrykke din takknemlighet og hjelpe vedkommende å finne hvile?`