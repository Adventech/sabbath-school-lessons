---
title:  Trett og sliten
date:  27/06/2021
---

`Les 1 Mos 2,1–3. Hvorfor skape en hviledag før noen var trette?`

Allerede før vi begynte vårt selvpålagte stressliv, minnet Gud oss om noe viktig. Denne dagen skulle vi stoppe opp og bevisst nyte livet, en dag til å være og ikke til å gjøre, en dag til å feire våre gaver: gresset, luften, dyrelivet, vannet, menneskene og ham som har skapt alle gode gaver.

Dette skulle ikke være en engangsforeteelse, noe som tok slutt da vi forlot Edens hage. Gud ville at innbydelsen skulle kunne tåle tidens tann, så han knyttet sabbatshvilen til tiden. Innbydelsen til å feire skapelsen i ro og fred skulle komme om og om igjen hver sjuende dag.

Med alle våre arbeidsbesparende remedier skulle man tro vi var mindre slitne enn folk for to hundre år siden. Men hvile er visst mangelvare den dag i dag. Selv når vi ikke jobber, lever vi i et hektisk tempo. Vi er alltid på etterskudd, det er alltid mer å gjøre.

Vi får mindre søvn, og mange må ha koffein for å holde det gående. Mobiltelefonene og datamaskinene blir raskere, internettforbindelsen også, men likevel har vi ikke nok tid.

`Hva sier disse tekstene om hvorfor det er viktig å få hvile? Mark 6,31; Sal 4,8; 2 Mos 23,12; 5 Mos 5,14; Matt 11,28.`

Gud visste vi ville trenge fysisk hvile. Han bygget kretsløp inn i tiden – natt og sabbat – så vi skulle få fysisk hvile. Det å ha Jesus som livets herre betyr også at vi tar vårt ansvar for å finne tid til hvile alvorlig. Sabbatsbudet er jo ikke et forslag. Det er et påbud!

`Hva med din egen oppjagede tilværelse? Hvordan kan du få en bedre opplevelse, både fysisk og åndelig, av den hvilen Gud vil vi skal ha?`