---
title:  Misjonsfortelling
date:  02/07/2021
---

#### Glad for å være her igjen

_Adrian Wiles (20), Arizona i USA_

Jeg gikk ut fra Holbrook Indian School i 2018. Jesus hadde gitt meg seier over alkohol og narkotika, og jeg ville studere til ingeniør ved adventistenes Union College i Nebraska. Der trivdes jeg godt og hadde det fint helt til jeg en dag oppdaget at skolegangen kom til å bli veldig dyr. Regningen rystet meg.

Året etter fant jeg et college i New Mexico med et godt ingeniørkurs der jeg ikke behøvde å bekymre meg for de høye utgiftene ved en privat kristen skole. Men det viste seg snart at det ikke fantes andre kristne jeg kunne være sammen med der. Fristelsen til å drikke og ta narkotika var stor. Jeg klarte å unngå å bli dratt inn i den livsstilen, men jeg var ensom. Etter jul var jeg så ensom at jeg ikke orket det lenger. Jeg snakket med ansatte på Holbrook Indian School som jeg ennå hadde kontakt med. De ville ha meg tilbake på Holbrook så jeg kunne hjelpe til der mens jeg fortsatte skolegangen på skolens overgangskurs til college.

Forskjellen i atmosfære mellom skolen i New Mexico og Holbrook Indian School er stor. Holbrook er hjemmet mitt. Jeg er glad for å være hjemme.

Jeg vil gjerne komme tilbake til Union College og fullføre skolegangen, og jeg ber Gud hjelpe meg å finne en løsning uten å bli forgjeldet. Jeg vet at Gud har en plan med mitt liv.

Takk for gavene trettende sabbat for tre år siden som satte fart i planene for et nytt idrettsbygg og helsesenter ved Holbrook Seventh-day Adventist Indian School. Offeret dette kvartalet vil bidra til å ferdigstille andre fase av senteret, der skolen vil arbeide med å forebygge fedme, hjertesykdom, diabetes, depresjon og selvmord hos barn og unge blant indianerne.

Du kan lese fortellingen om Adrians barndom her: bit.ly/Adrain-2018.