---
title:  Misjonsfortelling
date:  27/08/2021
---

#### Engelen på bensinstasjonen

_Lamphai Sihavong (64)_

Lamphai og Veuy og seks barn hadde kommet som flyktninger til USA fra Laos. De hadde kjørt over 2000 km fra California til Nebraska for å finne arbeid et sted hvor de tok inn folk med lite engelskkunnskaper. To venner hjalp med kjøringen, for Lamphai hadde nettopp kjørt opp. Men jobbene var tatt. Nå satt de midt i USA med seks barn, uten hjem og arbeid, og de kunne lite engelsk.

De to vennene kunne ikke bli med lenger. Men Lamphai og mannen fikk høre om muligheter for jobb i Holland i Michigan 1200 km borte. Lamphai tok sjansen på amerikanske motorveier og stolte på Gud på den 12 timer lange turen. Mannen kjørte foran i flyttebilen med to av barna og alt de eide. Hun kom etter med fire barn i bilen.

Det gikk fint til Chicago. Der ble Lamphai sittende fast i trafikken og mistet lastebilen av syne. Hun var helt forvirret av alle veiene og stoppet ved en bensinstasjon. Verken hun eller Veuy hadde mobiltelefon. Hun kunne ikke få tak i ham og ante ikke hvordan hun skulle finne frem til bestemmelsesstedet. Bare Gud kunne hjelpe nå. Hun var glad misjonærene hadde undervist dem om Gud i flyktningleiren. Hun ba sammen med de fire barna.

Da de åpnet øynene, så de en vennlig mann som kom mot dem. “Skal vi se,” sa han. “Du leter vel ikke etter Veuy, mannen din?”

“Jo,” sa hun forbauset og tenkte: Hvordan vet den fremmede hva mannen min heter?

“Sett dere inn i bilen og følg meg,” sa mannen og satte seg i bilen sin. “Vi skal nok finne ham.”

Lamphai gjorde det og fulgte ham ut på veien og gjennom et virvar av veier i Chicago til hun plutselig så Veuys lastebil rett foran dem.

Hun og barna ble så glade. De ville takke den snille fremmede, men han var borte. Bilen hadde forsvunnet før de rakk å vinke til ham.

Familien kom trygt frem til Holland i Michigan der Veuy og Lamphai fikk arbeid på et båtbyggeri. De begynte å komme i adventistkirken der, og snart fikk de med seg nye laot-venner. Menigheten ga den lille gruppen et rom der de kunne tilbe på sitt eget språk. Gruppen vokste, og i dag har de sin egen kirke der Lamphai forteller folk om den Gud som sendte en engel til en bensinstasjon så hun skulle finne veien.

Det har blitt flere laot-menigheter i divisjonen etter offeret 13. sabbat i 2011. Med offeret denne 13. sabbaten kan du bidra til at slike grupper får pastorer og ressurser. Takk for at du planlegger å gi et godt offer 13. sabbat.

Du kan laste ned bilder på Facebook: bit.ly/fb-mq.