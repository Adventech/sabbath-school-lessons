---
title:  Hvilens rytmer
date:  21/08/2021
---

### Bakgrunnsstoff
1 Mos 1, 2 Mos 20,8–11, 2 Mos 16,14–31, 5 Mos 5,12–15, Sal 92, Jes 58,13

> <p>Minnevers</p>
> Gud velsignet den sjuende dagen og helliget den. For den dagen hvilte han fra hele sitt arbeid, det som Gud hadde gjort da han skapte (1 Mos 2,3).

Hvem kan forestille seg hvordan skapelseshandlingene – lys midt i mørket, hav fulle av liv, fugler som plutselig flyr omkring – må ha tatt seg ut? Og skapelsen av Adam og Eva? Vi forstår ikke hvordan Gud gjorde det.

Men så, etter all denne aktiviteten vendte Gud oppmerksomheten mot noe annet. Ved første øyekast virket det ikke så spektakulært som hvalenes ferd eller fuglenes blendende fjædrakt. Gud skapte ganske enkelt en dag, den syvende, og så gjorde han den spesiell. Allerede før vi raste av sted i vårt stressende liv, satte Gud en markør som en levende huskelapp. Gud ville denne dagen skulle være en tid da vi stopper opp og gleder oss over livet – en dag da vi skal være og ikke gjøre, da vi feirer den gaven som er gress, luft, dyreliv, vann, mennesker og mest av alt: Skaperen av alle gode gaver.

Denne invitasjonen skulle fortsette også etter at de to ble forvist fra Edens hage. Gud ville sikre seg at innbydelsen kunne tåle tidens tann, så han vevde den inn i selve tiden, helt fra første stund.

Denne uken vil vi studere Guds invitasjon til å gå inn til en dynamisk hvile om og om igjen hver sjuende dag.