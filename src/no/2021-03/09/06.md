---
title:  Sabbatshelligholdelse
date:  26/08/2021
---

Gud befaler sitt folk å holde sabbatsdagen. Budet om å huske sabbaten står sammen med budene om ikke å drepe og stjele, selv om Bibelen ikke gir oss detaljer for hvordan vi skal holde den.

`Hvilken atmosfære bør vi skape og fremme på sabbaten? Se Sal 92 og Jes 58,13.`

Fordi sabbatshelligholdelse betyr å feire skapelsen og gjenløsningen, bør den være en dag med glede i Herren og ikke en mørkets dag.

Det å huske sabbaten begynner ikke på den syvende dagen. Slik den første sabbat var høydepunktet i skapelsesuken, slik bør vi “huske sabbatsdagen” hele uken og planlegge så vi kan legge til side ukens arbeid og “holde den hellig” når den kommer. Nøkkelen er å forberede seg bevisst i løpet av uken, spesielt på forberedelsesdagen (Mark 15,42) eller fredagen. Det gir økt glede når forventningen bygges opp til denne helt spesielle dagen.

`Hvilken viktig side av sabbatshelligholdelsen fremheves i 3 Mos 19,3?`

Sabbatshelligholdelse betyr også å pleie forholdet til familie og venner. Gud gir tid til mer samvær med familien, og det inkluderer hvile også for tjenerne og familiens dyr (se 2 Mos 20,8–11). Sabbat og familie hører sammen.

Mens hvile og familietid er viktige prinsipper, betyr sabbatshelligholdelse også deltakelse i tilbedelsen av Gud sammen med menighetsfamilien. Jesus deltok i og ledet gudstjenester mens han var på jorden. (se 3 Mos 23,3; Luk 4,16 og Hebr 10,25.) Vi kan ha det travelt gjennom uken, men innerst inne lengter vi etter sann sabbatshvile, ekte fellesskap med skaperen. Når vi husker å legge vekk arbeidsukens plikter og planlegger å ha tid med Gud og pleie våre relasjoner, kan vi komme inn til sabbatens rytme og hvile.

`Hvordan har du opplevd sabbaten og de velsignelsene som kan komme av å holde sabbaten? Hvordan kan du gjøre den til mer av den hellige tiden den er ment å være?`