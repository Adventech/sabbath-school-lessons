---
title:  Enda en grunn til å hvile
date:  25/08/2021
---

Israel har slått leir på østsiden av Jordan. De hadde inntatt landene til kongen i Basan og to amoritterkonger. Enda en gang kaller Moses Israel sammen og minner dem om at pakten fra Sinai ikke bare gjaldt foreldrene deres, men også dem. Så gjentar han de ti bud.

`Sammenlign 2 Mos 20,8–11 og 5 Mos 5,12–15. Hva er forskjellen på den måten sabbatsbudet ble utformet?`

I 2 Mos 20,8 begynner budet med ordet “husk”. 5 Mos 5,12 begynner med “gi akt på”. Ordet “husk” kommer litt senere i selve budet (5 Mos 5,15). I dette verset skal de huske at de var slaver. Denne generasjonen har vokst opp som frie, men de ville ha blitt født til slaveri om det ikke hadde vært for den mirakuløse redningen. Sabbatsbudet skulle minne dem om at den Gud som var aktiv i skapelseshistorien, også var aktiv i utfrielsen: “Herren din Gud førte deg ut derfra med sterk hånd og utstrakt arm” (5 Mos 5,15).

Denne sannheten passer til israelittenes omstendigheter da de for andre gang sto på grensen til løftets land fire tiår etter at den første generasjonen hadde sviktet. De var like lite i stand til å erobre dette landet som forfedrene hadde vært til å rømme fra Egypt. De trengte denne Gud som griper inn med “sterk hånd og utstrakt arm”.

Sabbaten er i ferd med å anta en ekstra dimensjon. Israel skal holde sabbatsdagen fordi Gud er frigjøringens Gud (5 Mos 5,15).

Selvfølgelig er skapelsen ikke langt borte i 5 Mos 5 heller, men motivasjonen er en annen. På en måte er Israels frigjøring fra Egypt utgangspunktet for en ny skapelse, ikke ulik den i 1 Mos. Israel er Guds nye skaperverk (se også f.eks. Jes 43,15).

Og siden utgangen fra Egypt er et symbol på frihet fra synd, det vil si gjenløsning, kan sabbaten både være symbol for skapelse og gjenløsning. Så sabbaten peker mot Jesus, vår skaper og vår løsningsmann.

`Les Joh 1,1–13. Hva sier disse versene om Jesus som vår skaper og løsningsmann?`