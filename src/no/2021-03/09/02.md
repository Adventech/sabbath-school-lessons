---
title:  Forspill til hvile
date:  22/08/2021
---

Gud var der i begynnelsen. Herren Gud talte, og det sto der. Lys skiller dag fra natt, himmelen og havet kommer den andre dagen, det tørre land og vegetasjonen følger den tredje. Gud legger rammene for tid og sted, og så fyller han det i de neste tre dagene. Lys styrer himmelen om dagen og om natten. Den bibelske skapelsesberetningen skiller seg fra historiene til de fleste gamle kulturer og gjør det klart at solen, månen og stjernene ikke er guddommer. De kommer først inn i bildet den fjerde dagen og er underlagt skaperens ord.

Moses’ beskrivelse av dag 5 og 6 (1 Mos 1,20–31) er full av liv og skjønnhet. Fugler, fisk, landdyr – de fyller det rommet som Gud har forberedt.

`Hva sier Gud om skapelsen? Les 1 Mos 1,1–31.`

Det er ikke noe hvilket som helst areal Gud har skapt, det er et fullkomment sted. Jorden er full av skapninger. Som om det var refrenget til en sang, fortsetter Gud å si at det var “godt” for hver dag som gikk.

`Hvordan skiller menneskets tilblivelse seg fra resten av skaperverket? Les 1 Mos 1,26–27; 1 Mos 2,7 og 1 Mos 2,21–24.`

Gud bøyer seg og former leiren. Menneskets tilblivelse i Guds bilde er en lekse i fortrolighet og nærhet. Gud bøyer seg og puster liv i Adams nesebor, og han blir et levende vesen. Evas tilblivelse av Adams ribbein er enda et viktig bidrag til skapelsesuken. Ekteskapet er en del av Guds plan for menneskeheten – et hellig tillitsforhold mellom ’ish og ’ishshah, “mann” og “kvinne.”

Når Gud ser på alt han har laget den sjette dagen, lyder refrenget annerledes: “Gud så på alt det han hadde gjort, og se, det var svært godt!” (1 Mos 1,31).

`Tenk på hvor forskjellig Bibelens skapelsesberetning er fra det menneskene lærer uten Guds ord. Hva burde dette si oss om behovet for å stole på Guds ord for å forstå sannheten?`