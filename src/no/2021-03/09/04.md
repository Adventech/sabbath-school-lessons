---
title:  Nye omstendigheter
date:  24/08/2021
---

Etter 40 års vandring i ørkenen hadde det vokst frem en ny generasjon med vage eller ingen minner fra Egypt. De hadde en helt annen livserfaring enn foreldrene. Den nye generasjonen hadde vært vitne til foreldrenes gjentatte mangel på tro, og derfor måtte også de gå omkring i villmarken mens foreldrenes generasjon døde ut.

De hadde helligdommen midt i leiren og kunne se skyen som varslet Guds nærvær over tabernaklet. Når den flyttet seg, visste de at det var på tide å pakke og bli med. Skyen ga skygge om dagen og lys og varme om natten og var en konstant påminnelse om Guds kjærlighet og omsorg for dem.

`Hvordan ble de minnet om sabbatshvilen? Les 2 Mos 16,14–31.`

Disse versene viser at den syvende dag som sabbat kom før loven ble gitt på Sinai. Hva skjedde?

Den maten Gud ga dem, minnet dem hver dag om at skaperen opprettholdt sitt skaperverk. Gud tilfredsstilte deres behov. Hver dag var et mirakel da maten dukket opp og forsvant med solen. Prøvde de å hamstre til neste dag, råtnet det og stinket, men hver fredag var det nok til to dager, og det som skulle spises på sabbaten, var mirakuløst ferskt og godt.

Nå hadde Israel helligdomstjenesten og alle lovene og forskriftene som står i 3 Mos og 4 Mos. Likevel kaller Moses dem sammen og gjentar historien deres og repeterer lovene Gud har gitt (se 5 Mos 5,6–22).

Den nye generasjonen var endelig klar til å gå inn i løftets land. Israel var på nippet til et lederskifte, og gamle Moses ville forsikre seg om at de husket hvem de var og hva oppdraget gikk ut på. De måtte ikke gjenta foreldrenes feil. Og så gjentar han Guds lover. De ti bud blir repetert, slik at denne generasjonen ikke skulle glemme dem når de inntok Kanaan.

`Jesu gjenkomst er aldri lenger borte enn øyeblikket etter at vi er døde. Derfor er hans gjenkomst alltid nær, kanskje nærmere enn vi forestiller oss. Hvordan minner sabbaten oss, ikke bare om hva Gud har gjort for oss, men hva han vil gjøre for oss når han kommer tilbake?`