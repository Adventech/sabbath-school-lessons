---
title: 'Abrams kall'
date: 28/09/2021
---

Abram (senere Abraham) dukker først opp i slektstavlen i 1 Mos 11, rett etter omtalen av Babel.

`Les 1 Mos 12,1–3, Guds kall til Abram. Hvordan forstår vi i dag det Gud lovet å gjøre gjennom Abram, når vi ser tilbake på korset og evangeliets utbredelse?`

Lenge etter dette viste Paulus til Abrahams kall da han avslørte kjetteriet blant galaterne. Han skrev at det var et uttrykk for det Gud alltid hadde ønsket: å gi verden evangeliet. «Så forstår dere at det er de som tror, som er Abrahams barn. Skriften forutså at Gud ville rettferdiggjøre hedningene ved tro, og den forkynte på forhånd dette gode budskapet til Abraham: I deg skal alle folkeslag velsignes. Derfor blir de som tror, velsignet sammen med den troende Abraham» (Gal 3,7–9).

Abrahams kall står i 1 Mos 12. Mye av boken handler om hans etterkommere, som gjorde store feil og skapte den ene skakkjørte familien etter den andre. Men gjennom dem skulle løftet likevel til slutt bli oppfylt og nå et viktig punkt da Moses ble kalt.

`Les Apg 7,20–36, der Stefanus skildrer Moses og utgangen fra Egypt. Hvordan passer dette med Guds opprinnelige løfte til Abraham?`

I en verden preget av uvitenhet, vranglære og mangel på kunnskap om sannheten (ikke så ulikt vår tid?) kalte Herren sitt folk ut av Egypt. Han ville ikke bare bevare kunnskapen om sannheten, om ham, Jahve, og frelsesplanen, men også spre kunnskapen til resten av verden.

`Hvordan ser vi adventister oss selv i forhold til resten av verden? Hvilke paralleller er det mellom oss og det gamle Israel? Og hvilket ansvar legger dette på hver enkelt av oss?`