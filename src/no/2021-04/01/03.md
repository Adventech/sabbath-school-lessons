---
title: 'Syndefallet og syndfloden'
date: 27/09/2021
---

De fleste har hørt at et eple falt i hodet på Isaac Newton, og så oppdaget han tyngdekraften. Det viktige er ikke om et eple virkelig falt i hodet på ham. Nei, det er at Newton hadde innsikt til å forstå at den samme kraften som slapp eplet (tyngdekraften), også holdt månen i bane rundt jorden og jorden i bane rundt solen, og så videre.

Dette var viktig fordi folk i årtusener hadde trodd at lovene som styrte himmellegemene, var forskjellige fra lovene som styrte jorden. Newton viste at det var feil.

Og selv om Newtons bidrag gjaldt naturlovene, gjelder det samme prinsippet moralloven. Den samme kjærlighetens iboende frihet som førte til Lucifers fall i himmelen, førte også til menneskets fall på jorden.

`Les 1 Mos 2,16–17 og 1 Mos 3,1–7. Disse versene er om fullkomne mennesker i et fullkomment miljø og skapt av en fullkommen Gud. Hvordan åpenbarer de sannheten om kjærlighetens iboende frihet?`

Etter syndefallet gikk det fra vondt til verre, til Gud så at «alt de ville og planla i sitt hjerte, var ondt, dagen lang» (1 Mos 6,5). Til slutt ble det så ille at Gud ødela verden med en syndflod – og vi fikk en slags ny skapelse. Men historien om Babelstårnet (1 Mos 11,1–9) viser at menneskene fortsatt ville trosse Gud. «Da tårnet var delvis ferdig, ble en del av det tatt i bruk som bosted for konstruktørene. Andre deler ble innredet og utsmykket og deretter innviet til avgudene. Folket frydet seg over sin fremgang. De priste sine guder av gull og sølv og satte seg opp mot himmelens og jordens hersker.» – _Alfa og Omega_, bind 1, side 99 [PP 119]. I tillegg til å forvirre språket deres, spredte Gud dem ut over jorden.

`Tenk over hva du tenker gjennom dagen. Hva sier det om ditt eget hjerte?`