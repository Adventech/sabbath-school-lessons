---
title: Sinai-pakten
date: 29/09/2021
---

Utgangen med alt den innebar, fra blodet på dørstolpen i Egypt til dramaet ved Rødehavet, var litt av en opplevelse! Det må ha gjort inntrykk på dem som gjennomlevde alt. (Og Gud vil dømme dem rettferdig, de som døde, fra de førstefødte i Egypt til soldatene på havets bunn.) «Dere har sett hva jeg gjorde med egypterne, og hvordan jeg løftet dere på ørnevinger og bar dere hit til meg» (2 Mos 19,4).

Hvorfor gjennomførte Herren denne redningsaksjonen ved å ta et folk ut av et annet folk, eller, som Moses uttrykte det: «Eller har noen gud prøvd å komme og hente seg et folk ut fra et annet folk, ved prøvelser og tegn, ved under og krig, med sterk hånd og utstrakt arm og store, skremmende gjerninger? Alt dette så du at Herren deres Gud gjorde for dere i Egypt» (5 Mos 4,34).

`Les 2 Mos 19,4–8. Hvorfor kalte Herren folket ut av Egypt?`

Så enkelt var det! Gud kalte dem ut, etterkommerne av Abraham, Isak og Jakob. Og med dem opprettet han sin pakt, og de skulle være «min dyrebare eiendom framfor alle andre folk; for hele jorden er min» (2 Mos 19,5). Dette forholdet var viktig for pakten.

Men tanken om en «dyrebar eiendom» (segullah) kunne lett misforstås (og slik ble det). Folket var ikke noe spesielt, hellig og rettferdig i seg selv. Utvelgelsen skyldtes Guds nåde og sannhetene han hadde gitt dem – sannheter som de skulle leve etter, og som de som et «kongelig presteskap» skulle spre til verden.

Gud ga dem da også noen av bestemmelsene i pakten, deres del av avtalen, for å si det slik, de ti bud (2 Mos 20), og så ble pakten stadfestet. Etter at Moses hadde stenket blodet fra offerdyrene over det nye alteret, «tok han paktsboken og leste den høyt for folket». Igjen sa folket at de ville rette seg etter den.

`«Da Moses hadde kunngjort for hele folket alle budene som står i loven, tok han blodet … og stenket både på bokrullen og på hele folket og sa: Dette er paktens blod; denne pakten har Gud fastsatt for dere» (Hebr 9,19–20). Hva betyr blodet, og hvorfor er det så viktig, også for oss?`