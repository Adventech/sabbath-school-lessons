---
title: 'Kjærlighet, å være elsket'
date: 26/09/2021
---

1 Joh 4,8 sier at «Gud er kjærlighet.» Det er tre enkle ord, men tanken bak dem er så dyp at vi knapt fatter hva de innebærer. De sier ikke at Gud elsker, eller at Gud åpenbarer kjærlighet, eller at Gud er en åpenbaring av kjærligheten, men at Gud er kjærlighet. Er kjærlighet – som om kjærlighet er essensen av Gud. Som mennesker med begrensede ressurser å forstå virkeligheten med, kan vi ikke fullt ut fatte hva «Gud er kjærlighet» betyr.

Men vi kan forstå nok til å vite at det er godt nytt. Hvis det i stedet hadde stått «Gud er hat» eller «Gud er hevngjerrig» eller «Gud er likegyldig,» kunne denne åpenbaringen om ham ha gjort oss urolige.

Og sannheten at «Gud er kjærlighet» hjelper oss å forstå at hans styre gjenspeiler denne kjærligheten. Kjærlighet gjennomsyrer kosmos. Gud elsker oss, og vi skal også elske Gud (se 5 Mos 6,5; Mark 12,30).

Men kjærligheten må være uten forbehold for å være kjærlighet. Gud kan ikke tvinge kjærligheten, for da er det ikke kjærlighet. Så da Gud skapte fornuftsvesener i himmelen og på jorden med evnen til å elske, var det fare for at de ikke ville gjengjelde hans kjærlighet. Noen gjorde det ikke – og den store konflikten begynte.

`Hvorfor gir disse tekstene bare mening i lys av den frihet og risiko som er forbundet med kjærlighet? (Jes 14,12–14; Esek 28,12–17; Åp 12,7).`

Esek 28,15 viser at selv om engelen Lucifer var et fullkomment vesen skapt av en fullkommen Gud, ble det funnet urett hos ham. Ikke fordi han var skapt med slik urett i seg. Lucifer ble skapt med evnen til å elske, men han hadde moralsk frihet, og til tross for alt han hadde fått, ønsket han mer. Det ene førte til det andre, til det ble krig i himmelen.

Noen steder kan du kjøpe robothunder, som gjør som du sier, aldri griser til teppet og ikke tygger på møblene. Men kan du få et meningsfylt forhold til denne «hunden»? Så hvorfor ville Gud ha vesener som kunne gjengjelde hans kjærlighet?