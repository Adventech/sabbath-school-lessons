---
title: Misjonsfortelling
date: 01/10/2021
---

#### Krok-mannens to mirakler

_Erdenebat Budragchaa (59) Mongolia_

Jeg var krokmann på byggeprosjekter i Mongolia. En høy kran løftet tingene på plass, og jeg tok dem av kroken. En dag var jeg nesten ferdig i fjerde etasje da kroken slo meg ned av muren. Jeg husker jeg traff bakken. Så besvimte jeg.

Sykehuset var langt borte, så en lege så til meg. Jeg våknet senere på dagen og fikk vite at benet var brukket og ryggraden skadet. «Vi kan ikke få deg til sykehus på grunn av skadene,» sa legen.

Mongolia var ikke så høyt utviklet den gang som nå og manglet godt medisinsk utstyr. Legen sa bare at ryggen var brukket. Jeg lå til sengs i to år og kunne ikke røre meg. Imens begynte mine åtte barn å gå på møter som noen fremmede holdt. Nå vet jeg at de ba for meg. Jeg ble bra veldig fort.

Jeg ble sterkere og begynte å få fysioterapi. Jeg fikk tau og vekter over sengen og begynte å trene. Barnas bønner hjalp. Snart humpet jeg rundt med en stokk. Barna mine var aktive i Adventistkirken og likte å synge der. Jeg likte det også. Etter som jeg lærte mer, sluttet jeg å drikke. Min kone og jeg ble døpt og tatt opp i Adventistkirken.

Flere år etter at jeg kunne gå igjen, fikk jeg smerter i begge beina. Jeg ble redd for å bli lam igjen. Legen undersøkte meg og ble alvorlig. «Du må opereres, men det er risikabelt,» sa han. Familien måtte underskrive på at de ikke ville holde sykehuset ansvarlig hvis operasjonen gikk galt.

Vi ba mye. Pastoren ba for meg. Jeg tror det var derfor operasjonen gikk godt. Jeg fikk komme hjem etter en uke.

I dag har jeg det fint. Hele familien er kristne, og jeg innbyr mine venner til kirken også. Noen har kommet, men ingen har tatt imot Jesus ennå. Det bekymrer meg ikke, for Gud kan nå dem. Han nådde meg i sykesengen. Jeg skal bare innby dem, det er opp til Den hellige ånd å overbevise. I det siste har jeg innbudt flere venner, og jeg håper de kommer.

Bilder på Facebook: bit.ly/fb-mq.