---
title: 'Frafall og straff'
date: 30/09/2021
---

«Alt det Herren har sagt, vil vi gjøre.» (2 Mos 19,8; se også 2 Mos 24,3; 2 Mos 24,7). Folket mente det sikkert hver gang de lovte dette, men deres handlinger motsa deres ord gang på gang. Selv om de var det utvalgte folket og frivillig hadde inngått pakten med Herren, holdt de ikke sin del av avtalen.

`Hva var det springende punkt for Israel når det gjaldt pakten? (2 Mos 19,4–5).`

Kallet om å adlyde Gud, å holde hans lov, var ikke mer lovtrelldom da enn nå (se Matt 7,24–27; Joh 14,15; Jak 2,20; Rom 6,11–12), men like fullt holdt ikke israelittene sin del av avtalen.

De falt fra allerede ved Sinai-fjellet (se 2 Mos 32,1–6). Utroskap var mer regelen enn unntaket, og i stedet for å gå inn i løftets land, gikk de rundt i ørkenen i 40 år.

`Les 4 Mos 14,28–35. Hvordan ble folket straffet da de ikke ville stole på det Gud hadde bedt dem om å gjøre?`

Både da og nå skyldes ulydighet ikke bare direkte opprør, men mangel på tillit til det Gud har sagt. Det som gjorde synden enda mer avskyelig, var at alle disse menneskene hadde «sett min herlighet og sett de tegnene jeg gjorde i Egypt og i ørkenen, og som likevel har satt meg på prøve for tiende gang» (4 Mos 14,22). Til tross for alt de hadde sett og opplevd, ville de likevel ikke adlyde Herren og innta landet, enda han hadde lovt at de ville klare det (4 Mos 13–14).

`Tenk på det faktum at ulydighet ofte kommer av mangel på tillit til Guds ord til oss. Hvorfor er dette sant, og hvordan kan vi lære å stole mer på Gud?`