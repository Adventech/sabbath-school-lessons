---
title: 'Han elsket oss først'
date: 19/10/2021
---

Det er mange regler og forskrifter i 5. Mosebok, og formaninger om at folket måtte adlyde hans bud, hans dommer og hans forskrifter, men først og fremst skulle de elske Gud av hele sitt hjerte og sjel og all sin makt. Og det hadde de god grunn til.

`Les 5 Mos 4,37; 5 Mos 7,7–8; 5 Mos 7,13; 5 Mos 10,15; 5 Mos 23,5 og 5 Mos 33,3. Hva sier disse versene om Guds kjærlighet til sitt folk?`

Gang på gang fortalte Moses folket om Guds kjærlighet til dem og til fedrene. Men Gud åpenbarte også denne kjærligheten i handling. Til tross for deres mangler, svik og synd var han standhaftig i sin kjærlighet til dem – en kjærlighet han viste med sine handlinger.

`«Vi elsker fordi han elsket oss først» (1 Joh 4,19). Hvordan hjelper denne teksten oss å forstå hvorfor vi skal elske Gud?`

Gud elsket oss før vi ble til, for frelsesplanen var på plass før «verdens grunnvoll ble lagt» (Ef 1,4).

«Planen om å gjenløse oss var ikke noe som ble uttenkt etter Adams fall. Den var en åpenbaring av ‘den hemmelighet som har vært holdt skjult fra evige tider’. (Rom 16,25). Den var en utfoldelse av de prinsipper som fra evighet av var grunnvollen for Guds styresett.» – _Alfa og Omega_, bind 4, side 13 [DA 22].

Gud er kjærlighetens gud, han elsket oss så høyt at han gikk til korset for oss der han «fornedret … seg selv og ble lydig til døden, ja, døden på korset» (Fil 2,8). Dermed har vi fått en åpenbaring av Guds kjærlighet som israelittene neppe kunne ha drømt om.

`Hva om Gud hadde vært hat eller likegyldighet i stedet for kjærlighet? Hvordan ville verden da ha vært? Hvorfor er åpenbaringen av Guds kjærlighet til oss noe vi virkelig burde fryde oss over?`