---
title: Misjonsfortelling
date: 22/10/2021
---

#### Tre mysterier

_Batzul Ganbold (30), Mongolia_

Som barn lurte Batzul på tre ting: hvorfor hester kalles hester, hunder kalles hunder og ulver kalles ulver. Men ingen kunne forklare ham det.

På en gate i hovedstaden så han en plakat om røykingens farer. Han spurte far hvorfor folk røykte når det var farlig. Far bare smilte. Det visste han ikke.

Gutten ble opptatt av døden da faren døde av nyresvikt. Men ingen kunne si ham hva som skjer etter døden. Etter farens død fant 16-åringen Batzul jobb på torget. Han begynte å røyke. En dag ringte en eldre søster fra Sør-Korea, der hun bodde. Hun gikk i kirken. «Gå til kirken i U-B (Ulaanbaatar),» sa hun.

Batzul var ikke kristen, men han ringte sentralen og ba om adressen til kirken i U-B. Han fikk den og begynte å gå hver uke.

Flere måneder senere ringte søsteren og fikk vite at han gikk i kirken hver uke. «Hvordan finner du tid til å gå hver søndag?» spurte hun. «Søndag? Jeg går på lørdager,» sa han og forklarte at han gikk i Adventistkirken.

En sabbat ga noen ham en bok om å slutte med dårlige vaner. Han kom til at røyking var synd. Han skjønte at kroppen var Den hellige ånds tempel, men han klarte ikke å slutte med tobakken.

En dag stengte han seg inne på et lagerrom hjemme, fant frem en pakke sigaretter og ba innstendig: «Hvis det finnes en Gud, så hjelp meg å slutte med tobakken.» Han kastet sigarettpakken mot døren og kjente at han ble fylt av glede.

Dagen etter stakk Batzul hånden i lommen og oppdaget sigarettenneren. Han hadde ikke tenkt på røyking på en hel dag. Lysten til å røyke var borte.

I kirken tok han frem sigarettenneren og fortalte bibelstudielederen: «Jeg har ikke brukt sigarettenneren på fire dager.» «Du har funnet Jesus,» sa hun.

Nå begynte Batzul virkelig å studere Bibelen. Han leste at Adam ga dyrene navn. Han leste også om den store konflikten mellom Jesus og Satan og skjønte at Satan frister folk til å røyke fordi han vil ødelegge Guds verk. Han skjønte også at døden er en søvn til Jesus kommer. Alt var så logisk. Alle svarene sto i Bibelen. Han overga seg til Jesus.

I dag er Batzul (30) og hans kone pionerer for Global Mission i Mongolia. Han forteller sine landsmenn at Bibelen har svar på alle livets mysterier.

Yndlingsteksten hans er Jer 29,13–14 der Gud sier: «Dere skal søke meg, og dere skal finne meg. Når dere søker meg av et helt hjerte, lar jeg dere finne meg, sier Herren.»

Takk for offeret for tre år siden. Det bidro til å åpne Adventistkirkens første gymnas i Mongolia. Offeret dette kvartalet vil bidra til et livsstilssenter i hovedstaden Ulaanbaatar.