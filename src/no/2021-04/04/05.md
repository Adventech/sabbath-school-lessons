---
title: 'Hvis dere elsker meg, holder dere mine bud'
date: 20/10/2021
---

Israel – folket som helhet – ble kalt til å elske Gud. Men dette var noe som bare kunne skje en for en. Alle hadde en fri vilje og måtte ta valget om å elske Gud – og de skulle vise sin kjærlighet med lydighet.

**Hva har disse tekstene felles? Hva er temaet i samtlige?**

`5 Mos 5,10.`

`5 Mos 7,9.`

`5 Mos 10,12–13.`

`5 Mos 11,1.`

`5 Mos 19,9.`

Kan det bli tydeligere? Ikke nok med at Gud sier at han elsker oss, han har åpenbart sin kjærlighet i det han har gjort og fremdeles gjør. Guds folk skal også vise sin kjærlighet til ham ved sine handlinger. Og i disse tekstene ser vi at kjærlighet til Gud er knyttet til lydighet mot ham.

Når Johannes skriver at «å elske Gud er å holde hans bud» (1 Joh 5,3), eller når Jesus sier: «Dersom dere elsker meg, holder dere mine bud» (Joh 14,15), uttrykker de bare denne grunntanken. Kjærlighet til Gud må alltid vise seg i lydighet mot Gud. Slik har det alltid vært, og slik vil det alltid være. Og denne lydigheten innebærer lydighet mot hans lov, de ti bud, som også inkluderer det fjerde budet, sabbatsbudet. Å holde det fjerde bud er ikke mer legalisme enn å holde et av de andre ni.

Selv om lydighet mot et av budene kan være legalisme, bunner ikke legalistisk lydighet i kjærlighet til Gud. Når vi virkelig elsker Gud på grunn av det han har gjort for oss i Kristus Jesus, ønsker vi å adlyde ham, for det er det han ber oss om.

Da Moses gang på gang ba Israel om å elske og lyde Gud, gjorde han det etter at de var blitt ført ut av Egypt. Det vil si at deres kjærlighet og lydighet var et svar på frelsen som Gud hadde gitt dem. Gud hadde løskjøpt dem. Nå ville de gjøre gjengjeld med trofast lydighet mot hans bud. Er det annerledes nå?

`Hva er din egen erfaring med å forsøke å adlyde Gud? Det vil si: Hva er dine motiver for å adlyde Gud? Hvorfor skal det gjøres av kjærlighet til ham? Hvilken rolle bør eventuelt frykt, i bibelsk forstand, spille?`