---
title: 'Det første bud'
date: 21/10/2021
---

Uansett hvor mye noen prøver å skille GT fra NT, lar det seg ikke gjøre, iallfall ikke uten å berøve NT dets sanne mening. I sin åpenbaring av Jesus og de teologiske forklaringer av hans liv, død, oppstandelse og prestetjeneste, peker NT på oppfyllelsen av mange av GTs profetier og forbilder. GT danner bakgrunnen og grunnlaget for NT. Begge testamentene åpenbarer Guds godhet og kjærlighet.

Dette er en av grunnene til at NT, også Jesus, siterer GT gang på gang.

`Les Mark 12,28–30. Hva gjaldt spørsmålet om «det første av alle» bud? Hva svarer Jesus, og hvor henter han svaret?`

Det er interessant at en skriftlærd, en som viet livet sitt til å forstå loven og dens bruk, stilte dette spørsmålet. De hadde mange lover de kan ha trodd at de måtte holde – senere jødisk tradisjon sa at det var 613 lover – så det er ikke rart at de vil samle det i ett spørsmål.

Og hva gjør Jesus?

Han går rett til 5 Mos 6 og begynner med: «Hør, Israel! Herren er vår Gud, Herren er én» (5 Mos 6,4), og så siterer han neste vers om å elske Gud av hele sitt hjerte, sjel og all sin kraft. Han pekte på den sentrale bekjennelsen av Herren som deres Gud, deres eneste Gud, og ut fra den store sannheten er de kalt til å elske ham mest av alt.

Hva kan være mer «nærværende sannhet» enn det? I den siste tid, når alle må velge den ene eller den andre siden, vil Guds bud (Åp 14,12) spille en avgjørende rolle.

Den siden vi velger, vil avhenge av om vi virkelig elsker Gud. Det er det avgjørende spørsmålet, og vi kan bare lære å elske Gud av hele vårt hjerte og hele vår sjel og kraft når vi lærer ham å kjenne og opplever hans godhet, kjærlighet og nåde. Om nødvendig, er dette noe å dø for.

`Hva sier du hvis noen spør deg: Hvordan lærer folk å bli glad i en Gud de aldri har sett? Snakk sammen om hva dere svarte.`