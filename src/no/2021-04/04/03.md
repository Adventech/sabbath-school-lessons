---
title: 'Å frykte gud'
date: 18/10/2021
---

Moses ba israelittene om å elske Gud med alt de hadde. Det var en befaling. Men noen få vers før er det en annen befaling: «Du skal frykte Herren din Gud» (5 Mos 6,2).

`Les 5 Mos 10,12. Hva sier teksten om kjærlighet og frykt, og hvordan forstår vi det?`

I et vers blir de bedt om å frykte Gud, i et annet å elske ham, og ifølge dette verset skal de både frykte og elske ham samtidig. Det kan virke som en motsetning, men slik er det ikke. Nei, frykt for Gud – i betydningen ærefrykt og respekt for den han er, hans myndighet og kraft og rettferdighet i motsetning til vår syndighet, svakhet og avhengighet av ham – burde være en helt naturlig reaksjon. Vi er syndere som har brutt Guds lov og fortjener fordømmelse og evig død hvis det ikke hadde vært for hans nåde.

`Les Ef 2,1–10. Hvordan kan vi både frykte og elske Gud samtidig?`

Selv om vi var «vredens barn» (det er derfor vi burde frykte ham), døde Kristus for oss og ga oss et nytt liv i ham som innebærer frihet fra fortidens synd og fordømmelse (det er derfor vi burde elske ham).

Slik er det for oss i dag, og slik var det for det gamle Israel: de var fanger i Egypt, dømt til slaveri og undertrykkelse, og det var bare Guds kjærlighet og nåde til dem som førte til at de ble frigjort. «Husk at du selv var slave i Egypt da Herren din Gud førte deg ut derfra» (5 Mos 5,15). Ikke så rart at de både elsker og frykter Gud samtidig. Og hvis de skulle gjøre det, hvor mye mer burde ikke vi gjøre det som har den store sannheten om Jesu død på korset for oss?

`Les Åp 14,6–7. Hvorfor er befalingen om å «frykte Gud» den første befalingen i Guds siste budskap til verden? Hvorfor gir den befalingen mening i lys av det som kommer over verden?`