---
title: 'Å elske Gud'
date: 17/10/2021
---

Etter at Moses hadde fortalt israelittene deres historie, forklarte han hva de skulle gjøre for å innta landet og ha det godt der. Man kan si at hoveddelen av 5. Mosebok var dette: Gud forteller folket hva de må gjøre for å holde sin del av pakten, som han inngikk med dem for å oppfylle løftet til forfedrene deres.

5 Mos 6 begynner slik: «Dette er de budene, forskriftene og lovene som Herren deres Gud har pålagt meg å lære dere, for at dere skal leve etter dem i det landet dere går inn i og skal legge under dere. Du skal frykte Herren din Gud så lenge du lever, og holde alle hans bud og forskrifter som jeg gir deg, både du og din sønn og din sønnesønn, og du skal få et langt liv» (5 Mos 6,1–2).

`Les 5 Mos 6,4–5. Hva befaler Gud israelittene i vers 5? Hva betyr det?`

Elsk Herren din Gud av hele ditt hjerte ...? Midt i loven, blant alle advarslene reglene og bestemmelsene, blir folket oppfordret til å elske Gud. Og ikke bare å elske ham, men å gjøre det «av hele ditt hjerte og av hele din sjel og av all din makt», altså med en absolutt kjærlighet.

Å elske Gud av all vår kraft med både hjertet og sjelen betyr at kjærligheten til ham bør være større enn vår kjærlighet til alt og alle andre fordi han er utgangspunktet for hele vår eksistens. Kjærligheten til ham bør sette vår kjærlighet til alt annet i det rette perspektiv.

På hebraisk står «din» i entall. Ja, Gud henvendte seg til folket som helhet, men helheten er ikke sterkere enn delene. Gud vil at hver og en av oss skal være trofast mot ham hver for seg, og grunnlaget for troskapen må være vår kjærlighet til ham, for den han er og for det han har gjort for oss.

`Hva vil det si å elske Gud av hele ditt hjerte og hele din sjel og av all din kraft?`