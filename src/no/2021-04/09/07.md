---
title: 'Til ettertanke'
date: 26/11/2021
---

«Ved hvert skritt framover i den kristne erfaring vil vår anger bli dypere. Det er til dem Herren har tilgitt, til dem han vedkjenner seg som sine barn, han sier: ‘Da skal dere tenke på deres onde ferd, på alt dere gjorde som ikke var godt. Dere skal kjenne avsky for dere selv.’ Igjen sier han: ‘Når jeg oppretter min pakt med deg, da skal du sanne at jeg er Herren. Så skal du minnes det du har gjort, og skamme deg slik at du aldri mer åpner munnen av skam, når jeg tilgir deg alt du har gjort, lyder ordet fra Herren Gud.’ Under slike forhold vil vi sikkert og visst ikke åpne munnen i selvforherligelse. Vi skal vite at vår tilstrekkelighet finnes alene i Kristus. Derfor gjør vi apostlenes bekjennelse til vår egen: ‘For jeg vet at i meg, det vil si slik jeg er i meg selv, bor det ikke noe godt. ‘Jeg vil aldri rose meg av noe annet enn av vår Herre Jesu Kristi kors. Ved det er verden blitt korsfestet for meg og jeg for verden.’» – _Ord som lever_ (2006), side 108, 109 [COL 160,161].

«’Guds godhet driver deg til omvendelse.’ En gyllen kjede er slynget om hver sjel i fare. Det er nåden og barmhjertigheten i den guddommelige kjærligheten. Herren erklærer: ‘Med evig kjærlighet har jeg elsket deg; derfor lar jeg min miskunn mot deg vare.’» – _Ord som lever_ (2006), side 140 [COL 202].

**Spørsmål til drøftelse**

`Vi må vende om, men hvordan kan vi unngå at vi gjør omvendelse til en prestasjon som om det i seg selv gir et rett forhold til Gud? Hva er den eneste måten dette kan skje?`

`«Men da Judas, han som hadde forrådt ham, så at Jesus var blitt dømt, angret han og gikk med de tretti sølvpengene tilbake til overprestene og de eldste og sa: ‘Jeg syndet da jeg forrådte en uskyldig og sendte ham i døden.» «Hva angår det oss?’ svarte de. ‘Det blir din sak.’ Da kastet han pengene inn i tempelet og forlot stedet. Og han gikk bort og hengte seg» (Matt 27,3–5). Judas var sikkert lei seg for det han hadde gjort, han tok jo sitt eget liv. Men hvorfor var det ikke sann omvendelse?`

`Hvordan burde vår syndighet gjøre oss ydmyke overfor andre (ved at vi ikke dømmer dem) og overfor Gud? Hvorfor burde den kjensgjerning at det skulle et kors til, det vil si Guds Sønns død, for å redde oss, få oss til å se hvor ille synden egentlig er?`