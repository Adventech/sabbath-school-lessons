---
title: Mi-yitten
date: 21/11/2021
---

Bibelsk hebraisk er fullt av idiomer, når visse ord brukes til å bety noe annet enn det de faktisk sier. Et idiom i GT er «Mi-yitten.» «Mi» er spørsmålet «hvem?» og «yitten» betyr «vil gi.» Så «Mi-yitten» betyr «Hvem vil gi?”

Men I GT uttrykker uttrykket et ønske, en lengsel, at noen ønsker noe inderlig.

Etter flukten fra Egypt og stilt overfor utfordringene i ødemarken, utbrøt israelittene: «Om vi bare hadde fått dø for Herrens hånd i Egypt» (2 Mos 16,3). Uttrykket «om bare» kommer fra «mi-yitten».

«Måtte frelse komme til Israel fra Sion!» sier David (Sal 14,7). På hebraisk står det ikke «måtte», det står «mi-yitten».

Når Job utbryter: «Om bare min bønn ble hørt, om Gud ville innfri mitt håp!» er «om bare» fra «mi-yitten» (Job 6,8).

`Les 5 Mos 5,22–29, spesielt vers 29. Hva har det å si at ordet som er oversatt som «måtte», kommer fra «mi-yitten»?`

Her er det Gud – som har skapt tid, rom og materie, som talte så verden ble til, som ga Adam livets ånde – som sier noe man vanligvis forbinder med menneskelig svakhet og begrensninger. For et eksempel på den frie viljes realitet! Her ser vi at det er grenser for hva Gud kan utrette i den store konflikten. Denne bruken av «mi-yitten» viser at Gud ikke kan trosse vår frie vilje (da ville den jo ikke være fri).

Og akkurat som det står oss mennesker fritt å synde, står det oss også fritt å velge Gud, å velge å være åpne for hans ledelse, å velge å svare på hans Ånd, omvende oss fra vår synd og følge ham. Valget er vårt og vårt alene, og det er et valg vi må ta dag for dag, øyeblikk for øyeblikk.

`Hva er noen av alternativene du kommer til å møte de neste timene eller dagene? Hvordan kan du lære å overgi viljen din til Gud slik at du kan ta de riktige beslutningene i hans kraft?`