---
title: Teshuvah
date: 23/11/2021
---

I 5. Mosebok har vi et sentralt tema: adlyd Herren og bli velsignet, vær ulydig, så får du kjenne på følgene. Slik er det også i NT. «Far ikke vill! Gud lar seg ikke spotte. Det et menneske sår, skal det også høste. Den som sår i sitt eget kjøtt, høster fordervelse av kjøttet; men den som sår i Ånden, høster evig liv av Ånden» (Gal 6,7–8).

Etter syndefallet virker det som synd faller like lett og naturlig som å puste. Og til tross for alle advarsler og løfter – «Disse budene som jeg gir deg i dag, er verken ufattelige eller langt borte» (5 Mos 30,11) – gjorde mange av folket nettopp det: de falt i de syndene Gud hadde advart mot.

Men selv da var Gud villig til å ta dem tilbake hvis de brukte sin frie vilje, omvendte seg og kom tilbake til ham.

`Les 5 Mos 30,1–10 igjen. Hva sier Herren at han vil gjøre for sitt folk, til tross for alt det gale de har gjort? Men hva var betingelsen for disse løftene?`

Det er ganske liketil: hvis du surrer det til, vil det få vonde følger for deg og din familie. Slik er synden. Men selv da kan du omvende deg, og Gud vil ta deg tilbake og velsigne deg.

Det samme rotordet bak teshuvah opptrer ofte i disse versene. I 5 Mos 30,2 står det: «og du så vender om til Herren din Gud». I 5 Mos 30,8 står det: «Da skal du vende om og lyde Herrens røst.» Og i 5 Mos 30,10 står det: «og så sant du vender om til Herren din Gud av hele ditt hjerte og hele din sjel.»

Med andre ord: til tross for at de brøt pakten, forkastet ikke Gud dem, og hvis de ikke ønsket at han skulle oppgi dem, kunne de vise det ved å vende om.

`Dette handler om folket som helhet, men hvordan gjenspeiler tekstene hvor sentral omvendelsen er for oss som tror, vi som også iblant bryter den pakten vi har inngått med Gud?`