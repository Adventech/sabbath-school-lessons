---
title: 'Av hele ditt hjerte'
date: 24/11/2021
---

5 Mos 30,1–10 åpenbarer Guds nåde og godhet for frafalne og syndere, også de som tidligere har vært velsignet av Gud på en spesiell måte: «Hvilket stort folk har vel en gud som er like nær som Herren vår Gud er nær oss hver gang vi kaller på ham?» (5 Mos 4,7). Til tross for alt det han hadde gjort for dem, og til tross for at de ikke hadde noen unnskyldning eller begrunnelse for sin synd, syndet de likevel. Lyder det kjent?

Men selv da – hva?

`I 5 Mos 30,1–10: konsentrer deg om deres omvendelse, at de vender tilbake (teshuvah) til Gud. Hva ble forlangt, og hva burde det lære oss om hva sann omvendelse er?`

De måtte velge å vende tilbake til ham og adlyde ham av hele sitt hjerte. Det virkelige problemet var hjertet, for hvis hjertet hadde vært på rett sted overfor Gud, ville deres handlinger følge: de ville være lydige.

Det er derfor de fikk løftet om at hvis de oppriktig «vendte tilbake» til Herren, ville han arbeide i dem og «omskjære» deres hjerte. De må ta valget om å vende tilbake til Gud, og da vil han føre dem tilbake til seg selv og til landet. Og der, i landet, ville han velsigne dem. Og en del av velsignelsen er at han ville gjøre sin gjerning i dem for å forandre hjertet deres «så du elsker Herren din Gud av hele ditt hjerte og av hele din sjel, slik at du skal få leve».

Når de svarte på tilskyndelsene fra Gud (se Apg 5,31), måtte de virkelig omvende seg fra sine synder. Og selv om det var en annen historisk sammenheng, skrev Ellen G. White: «De sørget over lidelsene de ble utsatt for på grunn av sin synd, ikke over at de hadde vanæret Gud ved å overtre hans hellige lov. Sann anger er noe mer enn sorg over synd. Det er å vende ryggen til det onde.» – _Alfa og Omega_, bind 2, side 145 [PP 557]. Og dette er en sannhet vi kan se i 5 Mos 30,1–10.

`Hvordan kan vi vite forskjell på å være lei seg for syndens følger og å være lei seg for synden som sådan? Hvorfor er skillet viktig?`