---
title: Misjonsfortelling
date: 26/11/2021
---

#### Hjelp fra himmelen

_David Kim (53), Sør-Korea_

David svingte av motorveien og inn på en øde landevei. Han fulgte sin GPS til en avtale i en kirke i Utah. Plutselig meldte mobiltelefonen at veien var farlig og bare egnet for terrengbiler. Han hadde kjørt langt på veien og kunne ikke bare snu. Han fortsatte. Litt senere kom advarselen igjen, og så forsvant asfalten.

Etter en kort motbakke stoppet motoren. Han fikk ikke start på den igjen, og telefonen hadde ikke signal. Her satt han, en dataprogrammerer fra Sør-Korea, fast på en grusvei i USA.

«Enn om det kommer ville dyr,» tenkte han. David knelte på veien og ba. «Tilgi meg, Herre. Jeg visste ikke at dette ville skje. Men jeg skal holde et seminar på sabbaten. Hva galt har jeg gjort?»

Han glemte at Gud hadde ledet ham på sine reiser for å forelese om hvordan man kunne misjonere over nettet og på sosiale medier.

Fem minutter senere kom en pickup opp bakken. Et eldre ektepar kom ut. «Hva har skjedd?» sa mannen.

David fortalte om motoren som ikke ville starte. Mannen prøvde, men uten hell. Så han ga David nøkkelen igjen og sa han ville kjøre ham ti km til et sted der telefonen virket og han kunne skaffe veihjelp.

Men plutselig ba mannen om nøkkelen igjen og ba David sette seg inn. Bilen startet med én gang. David takket den gamle og snudde bilen. Han kjørte tilbake til hovedveien og takket Gud hele veien. Han hadde oversett advarslene, men Gud hadde skaffet ham hjelp fra himmelen så han kunne komme frem til sin neste avtale i tide.

David Kim er en av mange adventister fra Sør-Korea som er misjonærer i andre land. Dette kvartalet har verdensmenigheten anledning til å hjelpe med to prosjekter i Sør-Korea: et omsorgssenter for innvandrerbarn i byen Ansan og et misjonssenter i byen Daegu.

David driver to nettsteder. På 3AMS.com tilbyr han Ellen Whites skrifter på koreansk, kinesisk, spansk, portugisisk, fransk, nederlandsk, russisk, rumensk, japansk og engelsk. På sabbathtruth.or.kr samler han sannheten om sabbaten.