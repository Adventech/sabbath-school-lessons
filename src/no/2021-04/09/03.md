---
title: 'Søk meg og finn meg'
date: 22/11/2021
---

Gjennom hele Bibelen får vi bevis for Guds forutviten. Det vil si at han vet alt som vil skje. Enten det er verdensrikenes fremvekst og fall (Dan 7) eller den enkeltes handlinger bare timer før de skjer: «Sannelig, jeg sier deg: I natt, før hanen galer, skal du fornekte meg tre ganger,» sier Jesus (Matt 26,34). Herren kjenner enden fra begynnelsen. Hans forutviten, også om våre frie valg, gjør ikke disse valgene mindre fri.

Allerede før Gud førte israelittene inn i landet, visste han hva de ville gjøre når de var i landet.

`Les 5 Mos 4,25–28. Hva sa Herren at de ville gjøre etter at de hadde kommet til landet han lovet dem?`

I versene foran leser vi at Gud sier at de ikke skal lage avguder og ikke tilbe dem (5 Mos 4,15–20). Likevel forteller de neste versene at det er akkurat dette de kommer til å gjøre, til tross for alle advarslene.

Legg merke til 5 Mos 4,25. Moses sier at det ikke vil skje med en gang. Etter alt det de nettopp hadde opplevd, ville de neppe henfalle til avgudsdyrkelse med en gang. Men etter en generasjon eller så ville tendensen til å «glemme» det Herren hadde gjort for dem og det han hadde advart dem mot, få dem til å gjøre det han hadde advart mot (5 Mos 4,9).

`Les 5 Mos 4,29–31. Hva sier Herren at han vil gjøre for dem i denne situasjonen?`

Guds nåde er fantastisk. Selv etter at de har tilbedt avguder og fått kjenne følgene av sine synder, vil han tilgi dem og ta dem til seg hvis de vender om. Kort sagt, hvis de fritt velger å omvende seg, vil han godta omvendelsen.

Ordet i 5 Mos 4,30, ofte oversatt med «vend om», betyr egentlig «å komme tilbake.» Det vil si at de går tilbake til Herren, dit de skulle ha vært hele tiden. Det hebraiske ordet teshuvah, fra samme rot som «å vende tilbake», betyr «omvendelse».

Dermed er kjernen i omvendelsen at vi vender tilbake til Gud etter at våre synder har skilt oss fra ham.