---
title: 'Moses dør'
date: 21/12/2021
---

Stakkars Moses! Etter å ha kommet så langt og gjennomgått så mye, og så å bli holdt utenfor oppfyllelsen av løftet til Abram mange århundrer tidligere: «Jeg vil gi dette landet til din ætt» (1 Mos 12,7) .

`Les 5 Mos 34,1–12. Hva skjedde med Moses, og hva sa Herren som viste hvor spesiell han var?`

«I sin ensomhet så Moses tilbake på sitt liv som hadde vært så fylt av omskiftelser og vanskeligheter, helt fra den dagen da han gav avkall på hofflivets glans og utsikten til kongeverdigheten i Egypt for å dele skjebne med Guds utvalgte folk. Han gjenopplevde de lange årene i ørkenen med saueflokkene til Jetro, engelen som viste seg i den brennende tornebusken, og kallet han fikk om å utfri Israel. Igjen så han for seg de mektige mirakler Gud hadde utført for sitt folk, og tenkte på hans langmodighet og nåde i alle de år de hadde gått omkring i ørkenen og gjort opprør mot ham. Til tross for alt det Gud hadde gjort for dem, og på tross av Moses› egne bønner og anstrengelser, ble bare to av dem som var voksne da den veldige hærskaren forlot Egypt, funnet verdige til å dra inn i løftets land. Idet han nå så tilbake på resultatet av alt sitt strev, syntes det som om hans vanskeligheter og oppofrelse hadde vært nesten forgjeves.» – _Alfa og Omega_, bind 2, side 70 [PP 471].

5 Mos 34,4 sier noe interessant. «Dette er det landet som jeg med ed lovet Abraham, Isak og Jakob at jeg ville gi deres etterkommere.» Gud brukte nesten de samme ordene han hadde sagt om og om igjen til patriarkene og deres barn, om å gi dem dette landet. Nå gjentok han det for Moses.

Gud sa også: «Nå har jeg latt deg se det med egne øyne, men du får ikke komme over dit» (5 Mos 34,4). Med det naturlige øye var det umulig fra der han sto å se alt Herren hadde vist ham – fra Moab til Dan og Naftali og så videre. Ellen G. White sier det var en overnaturlig åpenbaring, ikke bare av landet, men av hvordan det ville se ut etter at de hadde tatt det i eie.

Det kan nesten virke som om Herren ertet Moses og gned det inn: Du kunne ha vært her hvis du bare hadde gjort som jeg sa, eller noe sånt. I stedet viste Herren Moses at tross alt, til tross for Moses’ feil, ville Gud være trofast mot de paktsløftene han hadde gitt til fedrene og til Israel selv. Og som vi skal se, hadde Herren også noe bedre i vente for sin trofaste, men ufullkomne tjener.