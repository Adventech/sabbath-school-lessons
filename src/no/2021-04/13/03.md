---
title: 'Moses’ synd: 2. Del'
date: 20/12/2021
---

`Les 4 Mos 20,12–13 om igjen. Hvilken grunn oppga Herren til at Moses ikke fikk krysse elven på grunn av det han hadde gjort? Se også 5 Mos 31,2 og 34,4.`

Ifølge denne teksten stakk Moses’ synd dypere enn bare forsøket på å ta Guds plass, som var ille nok. Han viste også mangel på tro, og for en som Moses fantes det ingen unnskyldning. Dette er jo mannen som fra den brennende busken (2 Mos 3,2–16) av hadde hatt en opplevelse med Gud som overgikk de fleste andres, og som likevel, ifølge teksten, «trodde ikke på meg». Moses viste altså manglende tro på det Herren hadde sagt, og dermed hadde han unnlatt å hellige Gud i folkets nærvær. Hvis Moses hadde forholdt seg rolig og vist sin tro og tillit til Gud midt i frafallet, ville han med andre ord ha helliget Herren for folket og igjen vært et eksempel på sann tro og lydighet.

Moses hadde også vært ulydig mot det Herren rent konkret hadde bedt ham gjøre.

`Les 4 Mos 20,8. Hva hadde Gud bedt Moses om, og hva gjorde han i stedet (4 Mos 20,9–11)?`

I vers 9 tar Moses staven slik Gud hadde befalt ham. Så langt, så bra. Men i vers 10 slo han på klippen i stedet for å tale til den, ikke én gang men to ganger. Ja, det var et mirakel å kunne slå en klippe og få vann fra den, men ikke så mirakuløst som bare å snakke til den og se det samme skje.

På overflaten kan Guds dom over Moses virke ekstrem: etter alt det Moses hadde gjennomgått, skulle han ikke få lov til å krysse elven til løftets land. Så lenge denne historien har blitt fortalt, har folk lurt på hvorfor han ble nektet det han hadde ventet så lenge på, og bare for én utålmodig handlings skyld.

`Hva burde israelittene ha lært av det som skjedde med Moses?`