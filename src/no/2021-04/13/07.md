---
title: 'Til ettertanke'
date: 24/12/2021
---

«I stedet ropte de i harme: ‘Tror dere vi kan få vann til å strømme fram for dere fra dette berget?’ Dermed satte de seg i Guds sted, som om det sto til dem å utøve en slik makt, de som bare var skapninger som var belastet med menneskelige svakheter og tilbøyeligheter. Moses var nedtrykt på grunn av folkets stadige murring og opprør, og derfor hadde han tapt sin allmektige hjelper av syne. Men uten styrke fra Gud kom den menneskelige svakhet frem hos ham og satte flekker på hans rulleblad. Den mannen som helt til slutten av sin livsgjerning kunne ha stått urokkelig i renhet og uselviskhet, var blitt overmannet. Gud var blitt vanæret overfor israelittene på et tidspunkt da han skulle ha vært opphøyet og æret.» – _Alfa og Omega_, bind 2, side 19–20 [PP 418].

«På Forklarelsens berg var Moses sammen med Elia som var blitt tatt levende til himmelen. Gud hadde sendt dem med lys og herlighet til sin Sønn. Slik ble den bønnen Moses hadde bedt mange århundrer i forveien, endelig oppfylt. Han sto på herlighetens fjell i det landet som hans folk hadde fått i arv, og vitnet om ham som var midtpunktet for alle løftene til Israel. Dette var siste gang dødelige mennesker fikk se den personen som himmelen æret så høyt.» – _Alfa og Omega_, bind 2, side 76 [PP 479].

**Spørsmål til drøftelse**

`I en viss forstand ble Moses reist fra de døde og ført til himmelen kort tid etter sin død. Men samtidig blir stakkars Moses (antar vi) vitne til at tingene rotes til her nede. Det er godt at de fleste av oss skal stå opp etter at alle kampene på jorden er over ved Jesu annet komme. Hvordan er dette en større velsignelse enn den Moses fikk?`

`Hvordan viser historien om Moses’ død og senere oppstandelse oss hvordan NT fører oss lenger enn GT og kan kaste mye nytt lys over det?`

`Hvordan er historien om Moses’ liv, inkludert det at han slo på klippen i sinne, et eksempel på hva det vil si å leve i tro og bli frelst ved tro uten lovgjerninger?`

`Snakk sammen om løftet om oppstandelsen ved tidens ende. Hvorfor er dette så viktig et håp? Og hvis vi kan stole på at Gud vil reise oss fra døden, burde vi ikke da kunne stole på ham for alt annet? For hvis han kan gjøre det for oss, hva er det da han ikke kan gjøre?`