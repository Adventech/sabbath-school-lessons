---
title: 'Vår oppstandelse'
date: 23/12/2021
---

Med lyset fra NT fortoner utestengingen av Moses fra løftets land ikke lenger seg som en så stor straff. I stedet for et jordisk Kanaan og senere et jordisk Jerusalem er «det himmelske Jerusalem» også nå hans hjem (Hebr 12,22). Et mye bedre sted å være!

Moses var det første kjente eksemplet i Bibelen på de dødes oppstandelse. Enok ble ført til himmelen uten å ha sett døden (1 Mos 5,24), og likedan Elia (2 Kong 2,11), men så langt skriftlige kilder kjenner til, var Moses den første som ble oppreist til evig liv.

Vi vet ikke hvor lenge Moses sov i jordens muld, men for ham betydde det ikke noe. Han lukket øynene i døden, og om det var tre timer eller 300 år, for ham ble det likegyldig. Det er også det samme for alle de døde gjennom historien. Deres opplevelse blir ikke annerledes enn Moses’. Vi lukker øynene i døden, og det neste vi vet, er enten Jesu annet komme eller den endelige dom (se Åp 20,7–15).

`Les 1 Kor 15,13–22. Hva er det store løftet her, og hvorfor gir Paulus’ ord bare mening hvis de døde sover i Kristus til oppstandelsen?`

Uten oppstandelseshåpet har vi ikke noe håp i det hele tatt. Kristi oppstandelse garanterer vår oppstandelse. Etter å ha «fullført renselsen for våre synder» (Hebr 1,3) på korset som vårt offerlam, døde Kristus og sto opp fra de døde, og takket være hans oppstandelse kan vi være trygge på vår, med Moses som det første eksemplet på at et syndig menneske blir oppreist fra de døde. På grunn av det Kristus ville gjøre, sto Moses opp, og på grunn av det Kristus har gjort, skal også vi stå opp.

I Moses finner vi et eksempel på frelse ved tro, en tro som viser seg i et liv i trofasthet og tillit til Gud, selv om han snublet på slutten. Og gjennom hele 5. Mosebok kan vi se at Moses kalte Guds folk til en lignende trofasthet, et lignende svar på den nåden de fikk slik vi har fått den, vi som står på grensen til løftets land.

`Kaller ikke Gud også oss til trofasthet? Hva kan vi gjøre for å være sikre på at vi ikke begår de samme feilene som Moses advarte om?`