---
title: 'Moses’ synd: 1. Del'
date: 19/12/2021
---

Gang på gang sørget Gud mirakuløst for israelittene. Uansett hvor ufortjent det var, så strømmet Guds nåde ut til dem. I dag har vi også del i hans nåde, enda vi ikke fortjener den. For det ville vel ikke være nåde hvis vi fortjente det?

Og i tillegg til den overflod av mat som Herren mirakuløst hadde gitt dem i ørkenen, var vannet et annet uttrykk for hans nåde. Uten det ville de ha gått til grunne i den tørre, varme og øde ørkenen. Paulus skrev: «For de drakk av den åndelige klippe som fulgte dem, og denne klippen var Kristus» (1 Kor 10,4). «Uansett når behovet meldte seg, rant det vann fra fjellkløfter tett ved leirområdet.» – _Alfa og Omega_, bind 2, side 15 [PP 411]

`Les 4 Mos 20,1–13. Hva skjedde, og hvordan forstår vi Herrens straff mot Moses på grunn av det han hadde gjort?`

Det er ikke vanskelig å forstå at Moses var frustrert. Etter alt Gud hadde gjort for dem, tegnene og underverkene og den mirakuløse utfrielsen, sto de på grensen til løftets land. Og hva skjer? Plutselig har de lite vann, og så rotter de seg sammen mot Moses og Aron. Var det slik at Herren ikke kunne skaffe dem vann nå, slik han hadde gjort så ofte før? Selvfølgelig ikke. Det kunne han ha gjort, og han ville gjøre det igjen.

Men se på Moses’ ord da han slo på klippen, to ganger. «Hør nå, dere opprørere! Tror dere vi kan få vann til å strømme ut til dere fra denne klippen?» (4 Mos 20,10). Man kan nesten høre sinnet i stemmen, for han begynner med å kalle dem «opprørere».

Problemet var ikke så mye hans sinne. Det var ille nok, men forståelig – men da han sa «Tror dere vi kan få vann til å strømme ut til dere fra denne klippen?» Som om han eller noe menneske kunne få vann ut av en stein! Det var som han et øyeblikk hadde glemt at det bare var Guds kraft som kunne utføre et slikt mirakel. Han av alle mennesker burde ha visst det.

`Hvor ofte sier eller gjør vi ting i sinne, selv om vi mener at sinnet er berettiget? Hvordan kan vi lære å stoppe opp, be og søke Guds kraft til å si og gjøre det rette før vi sier og gjør noe galt?`