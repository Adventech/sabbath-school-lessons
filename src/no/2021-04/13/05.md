---
title: 'Moses’ oppstandelse'
date: 22/12/2021
---

«Så døde Moses, Herrens tjener, der i Moabs land, slik Herren hadde sagt. Han gravla ham nede i dalen i Moab, rett imot Bet-Peor. Men til denne dag har ingen visst hvor graven er» (5 Mos 34,5–6). Med disse få ordene døde Moses – som hadde vært så viktig i Israels liv, en mann hvis forfatterskap lever videre, ikke bare i Israel, men også i kirken og i synagogen i vår tid.

Moses døde og ble gravlagt, folket sørget, og det var det. Prinsippet i Åpenbaringens ord gjelder her: «Salige er de døde som fra nå av dør i Herren. Ja, de skal få hvile fra sitt strev, for deres gjerninger følger med dem, sier Ånden» (Åp 14,13). Men Moses’ død var ikke det siste kapitlet i historien om gudsmannen.

`Les Jud 9. Hvordan hjelper teksten til å forklare at Moses senere opptrer i NT?`

Vi får bare et glimt, men det er en utrolig scene. Mikael, Kristus selv, lå i strid med djevelen om kroppen til Moses. Hva slags strid? Det er ingen tvil om at Moses var en synder. Ja, hans siste kjente synd, å tilrane seg den æren som hørte Gud til, var samme slags synd som fikk Lucifer kastet ut himmelen: «Jeg vil stige opp på haugen av skyer og gjøre meg lik Den høyeste» (Jes 14,14) Striden om kroppen til Moses må ha vært fordi Kristus nå ville at han skulle ha del i oppstandelsen.

Men hvordan kunne Kristus gjøre det for en synder som Moses, som hadde brutt loven hans? Svaret kan bare være korset. Akkurat som alle dyreofringene pekte frem mot Kristi død, så Herren nå hen til korset og ville at kroppen til Moses skulle oppstå. «På grunn av synd hadde Moses kommet inn under Satans velde. Så langt hans egen fortjeneste rakk, var han dødens rettmessige fange. Men han ble oppreist til udødelighet på grunn av gjenløserens fortjeneste. Moses kom frem fra graven herliggjort, og sammen med sin frigjører steg han opp til Guds rike.» – _Alfa og Omega_, bind 2, side 75–76 [PP 479]

`Hvordan gjør historien om Moses det lettere å forstå dybden i frelsesplanen, at han ville bli reist opp til udødelighet allerede før korset?`