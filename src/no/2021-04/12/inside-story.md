---
title: Misjonsfortelling
date: 17/12/2021
---

#### Landsbykirken

_Gao Xiu-yue (68), Taiwan_

Denne fortellingen om Xiu-yue (68) i Nord-Taiwan gjenspeiler livet blant de innfødte i Taiwan. For tre år siden gikk noe av offeret 13. sabbat til evangelisering blant de innfødte, og dette kvartalet vil det bidra til å åpne tre innflytelsessentre for innfødte og andre i Taiwan. Takk for at du støtter utbredelsen av evangeliet til alle folkeslag.

Jeg kan ikke kjøre bil eller sykle, så jeg tar drosje når jeg forlater byen og går i kirken på hjemstedet mitt. Min mann, som ikke var adventist, var dårlig til bens og ble sint når jeg gikk i kirken. En sabbat jeg kom hjem og ville gi ham lunsj, kastet han maten på gulvet. «Du bryr deg bare om kirken. Du bryr deg ikke om jeg lever eller dør!» brølte han.

Jeg brydde meg om ham også, men jeg visste ikke hva jeg skulle gjøre. Det var som om fienden angrep meg når jeg ville være tro mot Gud.

Min sønn ble alvorlig skadet under førstegangstjenesten. Mens jeg var borte og pleiet ham, døde min mann plutselig. Jeg følte det var min skyld og kunne ikke be eller lese i Bibelen en hel måned. Men så skjønte jeg at Gud hadde en plan for meg.

Jeg så også at han hadde en plan for landsbykirken vår. Den måtte pusses opp, og det ville koste 100 000 taiwanske dollar. Det var et enormt beløp for oss i landsbyen, som tilhører atayalfolket.

Reparasjonene støtte på mange problemer. Et kvinnelig medlem måtte på sykehus, og da mistet vi to verdifulle frivillige (hun og mannen hennes) samme dag. Så fikk vår eneste innleide arbeider solstikk. Men han våknet til og gikk tilbake til arbeidet. Etter det mistet min bror motet og tenkte vi hadde forregnet oss: «Vi klarer aldri å betale for dette,» sa han.

Jeg sa at han måtte ha tro og fortsette arbeidet. Det var et lavpunkt. Men så kom en mann fra en annen menighet forbi. Han stoppet og tilbød seg å hjelpe oss med reparasjonene. «Livet er for kort til å hindre en kristen fra en annen menighet i å arbeide for Gud,» sa han. Da det ble kveld, ga han meg en pakke. «Jeg vil bidra,» sa han. Jeg åpnet og fant en haug med pengesedler: svimlende 6000 taiwanesiske dollar.

Da den innleide arbeideren fikk høre om gaven, ble han så rørt at han sa han ikke ville ha mer betaling for arbeidet sitt. «Jeg vil arbeide gratis for kirken,» sa han.

Min bror var vitne til alt dette. Han gjenvant sin tillit til Gud og lovpriste ham.

Det har gått seks år, og restaureringen av kirken er ikke ferdig, men jeg tror Gud vil ta seg av sin menighet og sitt folks behov. Det gjør han alltid. Be for oss!