---
title: '«Det står skrevet»'
date: 12/12/2021
---

`Les Matt 4,1–11. Hvordan svarte Jesus på Satans fristelser i ørkenen, og hva kan vi lære av hans svar?`

Jesus diskuterte ikke med Satan. Han siterte ganske enkelt Skriften fordi den som Guds ord er «levende og virkekraftig og skarpere enn noe tveegget sverd» (Hebr 4,12). Og alt han siterte var fra 5. Mosebok. Mens Jesus var i ødemarken, valgte han å sitere tekster som også ble gitt til Israel da de var i ørkenen.

I den første fristelsen viste Jesus til 5 Mos 8,3. Moses hadde fortalt Israel hvordan Herren hadde sørget for dem alle årene i ørkenen og gitt dem manna som en del av deres videre utvikling, for Gud ønsket å gi dem åndelige lærdommer. Og en av lærdommene var at «at mennesket ikke lever bare av brød; mennesket lever av hvert ord som kommer fra Herrens munn». Gud ga deg fysisk mat, men han gir deg også åndelig næring. Du kan ikke bare ta det ene uten det andre. Jesus brukte bildet om brødet som en overgang til 5. Mosebok og til å irettesette Satan og den tvilen han prøvde å så hos ham.

I den andre fristelsen går Jesus tilbake til 5 Mos 6,16, der Moses viste folket tilbake til opprøret i Massa (se 2 Mos 17,1–7) og sa:

«Dere skal ikke sette Herren deres Gud på prøve, slik som dere gjorde ved Massa». Om og om igjen hadde Gud vist dem sin makt og vilje til å sørge for dem, men straks det kom problemer, ropte de: «Er Herren iblant oss eller ikke?» (2 Mos 17,7). Og det var den historien Jesus brukte til å irettesette Satan.

I den tredje fristelsen prøvde Satan å få Jesus til å bøye seg og tilbe ham. For en åpenbaring av Satans vesen og hva han virkelig ønsket! I stedet for å diskutere, irettesetter Jesus Satan og tyr igjen til Guds ord i 5. Mosebok, hvor Herren advarte sitt folk om hva som ville skje hvis de falt fra og tilba andre guder: «Herren din Gud skal du frykte, ham skal du tjene» (5 Mos 6,13), altså ham og ham alene.

`Hvordan kan vi lære å hente mer kraft til vårt liv fra studiet av Guds ord, slik at vi kan gjenspeile Jesu sinn mer og motstå Satans fristelser slik han gjorde?`