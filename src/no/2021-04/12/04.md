---
title: 'Forbannet på et tre'
date: 14/12/2021
---

`Les Gal 3,1–14. Hva sier Paulus som er relevant for oss i dag, og hvordan bruker han 5 Mos 27,26 og 5 Mos 21,22–23 for å fremsette poenget?`

Dessverre bruker noen dette brevet som rettferdiggjørelse for ikke å holde loven, de ti bud. Dette sier de egentlig for å slippe å holde det fjerde budet, som om å holde dette ene budet, i motsetning til de andre ni, er et uttrykk for den lovtrelldommen Paulus hadde å gjøre med her.

Men Paulus talte ikke mot loven, og ingenting i avsnittet rettferdiggjør brudd på sabbatsbudet. Nøkkelen finner vi i Gal 3,10, der han skriver at «de som holder seg til lovgjerninger, er under forbannelse» og så siterer 5 Mos 27,26. Problemet er ikke lydighet mot loven, men «å stole på loven» – et vanskelig, om ikke et umulig valg for syndere som oss.

Paulus’ poeng er at vi ikke blir frelst ved lovgjerninger, men ved Kristi død for oss, som tilregnes oss ved tro. Han understreker det Kristus har gjort for oss på korset. Og som støtte for dette, viser han til 5. Mosebok igjen, denne gangen 5 Mos 21,23. I likhet med Jesus sier Paulus «det står skrevet», som viser GTs autoritet, og så siterer han en tekst som handler om en som har begått en stor forbrytelse og blitt henrettet, for så å bli hengt på et tre, kanskje til skrekk og advarsel.

Men Paulus bruker det som symbol på Kristi stedfortredende død for oss: Kristus kom under «forbannelse for vår skyld» ved at han tok lovens forbannelse, det vil si døden som alle mennesker ville møte fordi alle har brutt loven. Men evangeliets gode nyhet er at forbannelsen som skulle ha vært vår, ble hans på korset «så vi ved troen skulle få Ånden som det var gitt løfte om» (Gal 3,14).

«Ingen andre enn Kristus kunne løskjøpe menneskene fra lovens forbannelse og igjen bringe dem i harmoni med himmelen. Han ville ta på seg skylden som synden hadde forårsaket, en synd så anstøtelig for den hellige Gud at den måtte skille Faderen fra Sønnen.» – _Alfa og Omega_, bind 1, side 43 [PP 63].

`Tenk på hva du ville stå overfor hvis du skulle få en rettferdig straff for alt det gale du har gjort. Hva burde din reaksjon være nå som Kristus har båret straffen for alt det gale du har gjort, slik at du slipper å gjøre det?`