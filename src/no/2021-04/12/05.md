---
title: 'En profet som deg'
date: 15/12/2021
---

Gud hadde ofte advart Israel om ikke å følge skikkene hos nabofolkene. Tvert imot, de skulle være vitner for disse folkene (5 Mos 4,6–8). I 5 Mos 18,9–14 advarer Moses dem igjen om disse skikkene, som var «avskyelige» for Gud (5 Mos 18,12). I den sammenhengen sa han at de skulle være «helhjertet i forholdet til Herren din Gud» (5 Mos 18,13).

`Les 5 Mos 18,15–19. Hva sier Moses der? Sammenlign dette med Apg 3,22 og Apg 7,37. Hvordan bruker Peter og Stefanus 5 Mos 18,18?`

Når det gjelder pakten på Sinai, taler Moses om hvordan israelittene, da Guds lov ble åpenbart (2 Mos 20,18–21), ville ha Moses som mellommann mellom dem og Gud. Det var da Moses lovet dem to ganger at Herren ville la det stå frem en profet som Moses (5 Mos 18,15; 5 Mos 18,18). Sammenhengen viser at denne profeten blant annet vil være mellommann mellom folket og Gud, slik som Moses.

Mange århundrer senere siterer både Peter og Stefanus teksten med tanke på Jesus. For Peter var Jesus oppfyllelsen av det som var talt om ved hans «hellige profeters munn» (Apg 3,21), og at lederne må adlyde ham og det han sier. Peter benyttet altså denne teksten, som jødene kjente, og anvendte den direkte på Jesus. Tanken var at de skulle angre det de hadde gjort mot ham (Apg 3,19).

Før Stefanus ble steinet, viste han også til dette løftet, og han sa også at det pekte frem mot Jesus (Apg 7,37). Han sa at Moses hadde vært et bilde på Jesus. Stefanus ville vise folket at Jesus oppfylte profetiene og at de måtte lytte til ham. Stefanus ble anklaget for å «si spottende ord mot Moses og mot Gud,» (Apg 6,11), men han forkynte Jesus som Messias, en direkte oppfyllelse av det Gud hadde lovet gjennom Moses.

`Hvordan viser disse versene oss hvor sentral Jesus var i hele Bibelen og hvorfor vår forståelse av den må være Kristus-sentrert?`