---
title: 'Løfte opp ansikter'
date: 13/12/2021
---

I 5 Mos 10 gjengav Moses (igjen) Israels historie og brukte (igjen) disse historiene til å oppmuntre sitt folk til trofasthet. Midt i denne formaningen sa han noe annet.

`Les 5 Mos 10,17–19. Hva er budskapet til folket, og hvorfor er dette budskapet relevant for Guds kirke i dag?`

Uttrykket «ikke gjør forskjell» er oversatt fra en hebraisk metafor: Det betyr bokstavelig at han ikke «løfter opp ansikter». Dette mener man stammer fra en juridisk sammenheng der dommeren eller kongen ser ansiktet til personen som er tiltalt, og ut fra vedkommendes status (en viktig eller ubetydelig person), avsier dommeren eller kongen en dom. I 5. Mosebok står det altså at Gud ikke behandler folk slik, til tross for sin store kraft og makt. Han er rettferdig mot alle, uavhengig av status. Denne sannheten kom til uttrykk i Jesu liv og hans behandling av selv de mest foraktede i samfunnet.

`Les Apg 10,34; Rom 2,11; Gal 2,6; Ef 6,9; Kol 3,25 og 1 Pet 1,17. Hvordan bruker disse tekstene 5 Mos 10,17?`

Uansett hvor ulike omstendighetene var i hvert av disse tilfellene (i Ef ber Paulus slaveeiere om å være forsiktige med hvordan de behandler slavene, i Rom taler han om at når det gjelder frelse og fordømmelse, er det ingen forskjell på jøder og hedninger). Begge steder går han tilbake til 5. Mosebok og tanken om at Gud «ikke løfter opp ansikter». Og hvis Gud ikke gjør det, burde vi iallfall ikke gjøre det.

Spesielt Paulus gir oss en åpenbaring av evangeliet: vi er alle på samme plan, samme hvem vi er når det gjelder status. Vi er syndere som trenger Guds frelsende nåde. Og den gode nyheten er at vi blir frelst i Jesus Kristus uansett status.

`Hvor ofte «løfter du opp ansikter», og hvorfor viser korset at denne holdningen er synd?`