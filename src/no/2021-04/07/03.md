---
title: 'Lov i 5. Mosebok'
date: 08/11/2021
---

Guds utvalgte folk står på grensen til Kanaan og skal endelig til å arve landet som Gud hadde lovet dem. Og som vi har sett, 5. Mosebok er Moses’ siste veiledning til hebreerne før de inntar landet. Og blant disse veiledningene var befalingene om å adlyde.

`Les tekstene nedenfor. Hvilket poeng gjentas om og om igjen, og hvorfor er dette poenget så viktig for folket? (5 Mos 4,44; 17,19; 28,58; 30,10; 31,12; 32,46; 33,2).`

Selv en overfladisk lesning av 5. Mosebok viser hvor viktig lydighet mot loven var for israelittene. Det var deres paktsforpliktelser. Gud hadde gjort så mye for dem og ville fortsette å gjøre mye for dem – ting de ikke kunne gjøre for seg selv og som de i utgangspunktet ikke fortjente (det er det som er nåde, at Gud gir oss det vi ikke fortjener). Og det han ba om til respons, var lydighet mot sin lov.

Slik er det ennå. Guds nåde frelser oss, uten lovgjerninger. «For vi hevder at mennesket blir rettferdig ved tro, uten lovgjerninger» (Rom 3,28) – og vår respons er lydighet mot loven. Men vi adlyder ikke loven i et forsøk på å bli frelst av den: «For ikke noe menneske blir rettferdig for Gud på grunn av gjerninger som loven krever. Ved loven lærer vi synden å kjenne» (Rom 3,20 ) – men som et resultat av den frelsen vi har fått av nåde. «Dersom dere elsker meg, holder dere mine bud» (Joh 14,15).

Femte Mosebok kan ses som en eneste stor lekse i nåde og lov. Ved nåden kjøper Gud oss fri og gjør det for oss som vi ikke selv kunne gjøre (ikke mer enn Israel kunne ha rømt fra Egypt på egen hånd), og som respons lever vi i tro et liv i lydighet mot ham og hans lov. Fra Adams fall og frem til dem som lever gjennom trengselstiden og dyrets merke, ser man et folk som beskrives som dem som «holder seg til Guds bud og troen på Jesus» (Åp 14,12). Guds forhold til paktsfolket handler om lov og nåde. Guds nåde tilgir oss at vi har brutt hans lov, og Guds nåde setter oss også i stand til å adlyde hans lov, en lydighet som vokser ut av vårt paktsforhold til ham.

`Hvordan kan vi unngå å bli lovtreller når vi holder loven?`