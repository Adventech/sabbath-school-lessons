---
title: 'Lᵉtov lak'
date: 09/11/2021
---

Skeptikere, de som leter etter grunner til å forkaste Bibelen, peker ofte på noen harde ord fra Gud i GT. Tanken er at GTs Gud var hard, hevngjerrig og smålig i motsetning til Jesus. Dette er ikke noe nytt argument, men det er like feil nå som da det ble fremsatt for mange århundrer siden.

GT viser gang på gang at Gud elsker sitt folk Israel og bare vil dem det beste. Og denne kjærligheten ser vi tydelig i 5. Mosebok.

`Les 5 Mos 10,1–15. Hva er disse versenes nære sammenheng, og hva lærer de oss om Guds følelser for sitt folk, også etter at de syndet? Hva lærer de oss om nåde?`

Guds nåde og kjærlighet til Israel stråler ut fra disse tekstene. Legg spesielt merke til vers 12 og 13. Det er egentlig én lang setning, et spørsmål, og spørsmålet er enkelt: Hva er det Herren din Gud krever av deg? Bare dette: at ... du alltid går på hans veier og elsker ham og ... holder Herrens bud og forskrifter?

På hebraisk står ordene for «din» og «du» i entall. Ja, Gud taler til folket som helhet, men hva hjelper det om ikke den enkelte adlyder dem? Helheten er summen av delene. Herren talte en til en til Israel som et folk.

Vi må heller ikke glemme slutten av vers 13: hold disse tingene lᵉtov lak, det vil si: «Da skal det gå deg vel.» Med andre ord befaler Gud folket å adlyde fordi det er i deres egen interesse å gjøre det. Gud skapte dem, opprettholder dem og vet hva som er best for dem, og han vil det beste for dem. Lydighet mot hans lov, de ti bud, kan bare føre til noe godt.

Loven har ofte blitt sammenlignet med et gjerde, en beskyttende mur, og ved å holde seg innenfor muren, blir etterfølgerne hans beskyttet mot mye ondskap som ellers ville komme over dem og ødelegge dem. Kort sagt, Gud ga folket sin lov av kjærlighet, og lydighet mot hans lov ville være til deres eget beste.

`Hvordan kan vi se at lydighet mot Guds lov faktisk gjør at det går oss vel?`