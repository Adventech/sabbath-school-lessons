---
title: 'Ikke for din rettferdighet'
date: 11/11/2021
---

Temaet rettferdiggjørelse ved tro alene står sentralt i kristentroen. «For hva sier Skriften? Abraham trodde Gud, og derfor regnet Gud ham som rettferdig» (Rom 4,3).

Det kan også uttrykkes slik: «Hva er rettferdiggjørelse ved tro? Dette er et Guds verk som kullkaster menneskets storhet og gjør det for mennesket som mennesket selv ikke kan utrette for seg selv. Når mennesker ser at de ikke er noe, er de klare til å bli kledd i Kristi rettferdighet.» – _The Faith I Live By_, side 109.

Når man tenker på hvem Gud er og hvor hellig han er i motsetning til hvem vi er og hvor vanhellige vi er, så må det en utrolig nåde til for å frelse oss. Og det skjedde på korset, der Kristus, den uskyldige, døde for de skyldiges synder.

`Les 5 Mos 9,1–6 med tanke på dette. Hva sier Moses som avslører virkeligheten av Guds nåde for de uverdige? Hvordan gjenspeiler det som skjedde her prinsippet om rettferdiggjørelse ved tro?`

Hvis man skulle sammenfatte Paulus’ lære om evangeliet, kunne vi kanskje finne det i 5 Mos 9,5: «Det er ikke fordi du er rettferdig og rettskaffen» at Gud vil frelse deg. Nei, han vil gjøre det på grunn av løftene i det «evige evangelium» (Åp 14,6), et løfte han har gitt oss «ikke på grunn av våre gjerninger, men etter sin egen vilje og nåde, som er gitt oss i Kristus Jesus fra evighet av» (2 Tim 1,9; se også Tit 1,2). Hvis løftet ble gitt «fra evighet av», kan det slett ikke være for våre gjerningers skyld, for vi eksisterte ikke «fra evighet av» og hadde derfor ingen gjerninger.

Kort sagt, Herren vil gjøre dette fantastiske arbeidet for deg og i deg til tross dine feil og mangler. Derfor befaler Herren deg å adlyde ham og hans lover. Løftet er allerede gitt: Dine gjerninger, din lydighet er ikke veien til frelse, selv om de hadde vært gode nok (det er de ikke). De er heller resultatet.

Herren har frelst deg av nåde. Gå så ut med loven skrevet i hjertet og i Åndens kraft og hold hans lov.