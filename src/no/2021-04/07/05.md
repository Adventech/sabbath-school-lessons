---
title: 'En slave i Egypt'
date: 10/11/2021
---

Ett tema går igjen i 5. Mosebok: at Herren reddet sitt folk Israel fra Egypt. Gang på gang blir de minnet om hva Gud har gjort for dem: «Og Herren førte oss ut av Egypt med sterk hånd, utstrakt arm og skremmende kraft, med tegn og under» (5 Mos 26,8; se 16,1–6).

Gjennom hele GT blir historien om utvandringen skildret som et eksempel på Guds mektige utfrielse, ved hans nåde, fra slaveriet og undertrykkelsen av Egypt: «For jeg førte deg opp fra Egypt og fridde deg ut fra slavehuset» (Mi 6,4).

Selv i NT er tanken om utvandringen fra Egypt ved Guds store kraft et symbol på frelsen ved tro på Kristus: «I tro gikk de gjennom Rødehavet som over tørt land. Men da egypterne prøvde på det samme, druknet de» (Hebr 11,29; se også 1 Kor 10,1–4).

`Les 5 Mos 5,6–22, der Moses gjentar loven, de ti bud, grunnlaget for pakten med Jahve. Legg merke til det fjerde budet og grunnen som gis for det. Hva blir sagt som avslører lovens og nådens realitet?`

Moses gjentar budet om å hvile på den syvende dag, men han gir det ekstra vekt. Det ble skrevet i stein i 2. Mosebok, men her utvider Moses det de allerede har fått. Hold sabbaten, ikke bare som et minnesmerke om skapelsen, men som et minne om redningen fra Egypt. Guds nåde reddet dem fra Egypt og ga dem hvile fra deres gjerninger (Hebr 4,1–5). Og som svar på den nåde Gud ga dem, skulle de vise slik nåde mot andre.

I dette tilfellet blir den syvende dag ikke bare et sterkt symbol på skapelsen, men også på frelse og nåde. Alle i husstanden, ikke bare barna, men tjenerne, dyrene og til og med de fremmede blant dem kan hvile. Sabbaten utvider også den nåde som jødene fikk til andre, de som sto utenfor paktsfolket. Og den står midt i Guds lov. Det Gud har gjort for dem i nåde, må de gjøre for andre. Så enkelt er det.

`Les Matt 18,21–35. Hvordan åpenbares prinsippet i denne lignelsen i sabbatsbudet slik det vektlegges i 5. Mosebok?`