---
title: Misjonsfortelling
date: 12/11/2021
---

#### Bortkommet lam

_Chie Chinyama (43), Japan_

Min mann og jeg driver en engelsk språkskole i Osaka, en by med 2,7 mill. innbyggere. Skolen måtte stenges pga. korona, men vi startet nettstudier før myndighetene erklærte unntakstilstand og har utrolig nok klart å beholde 90 % av elevene.

Men en tidligere elev har forundret meg enda mer. En 60 år gammel kvinne, Chikako, kontaktet meg midt under pandemien. Vi har kjent hverandre i 13 år, men mistet kontakten for to år siden. Men en dag fikk jeg en melding fra henne på Facebook Messenger

«Jeg vil komme i kirken din selv om det er pandemi,» skrev hun. Chikako var ikke kristen. Det forundret meg at hun ville lære mer om Jesus, og vi skrev litt frem og tilbake om hvordan jeg ble en kristen. Vi avtalte å møtes etter gudstjenesten på sabbaten.

Da fortalte jeg henne lignelsen om den bortkomne sauen (Luk 15,4–7). Chikako identifiserte seg straks med sauen. Hun sa at Jesus hadde kalt henne til å følge seg i mange år, men hun ville bestemme tiden selv. Det neste hun sa, forbauset meg.

«Jeg vet at Jesus har kalt meg som en forvillet sau, og jeg har oversett ham,» sa hun. «Men nå har jeg sluttet å overse ham, og jeg ønsker å bli døpt.»

Det var tydelig at Den hellige ånd hadde arbeidet med henne, spesielt under pandemien, og jeg fortalte med glede om Jesu kjærlighet og hans lære.

Vi møttes flere ganger etter dette. En sabbat da vi snakket om Jesu død, ble hun rørt av historien om røveren på korset som i siste øyeblikk valgte å dø som troende. Chikako var veldig opptatt av at Jesus alltid elsker og er villig til å tilgi. Hun hadde prøvd å finne glede og fred på egen hånd, men uten å lykkes.

«Jeg vil gjerne være som røveren på korset og ta imot Jesus,» sa hun.

Korona kan forstyrre vårt liv, men den kan ikke hindre Jesus i å vinne hjerter. Han sier: «Jeg har også andre sauer, som ikke hører til denne flokken. Også dem må jeg lede. De skal høre min stemme, og det skal bli én flokk og én gjeter» (Joh 10,16).

Jesus arbeider i vårt liv også når vi ikke ser eller føler det. Han kaller oss ved navn og vil frelse oss når vi overgir oss til ham.

Korona har gjort nettet og slike tiltak som Chies virtuelle engelskklasser enda viktigere for utbredelsen av evangeliet. En del av offeret dette kvartalet vil bidra til et prosjekt som skal hjelpe japanske mennesker, spesielt de unge, å bli kjent med Jesus over nettet. Takk for at du vil gi rundhåndet.