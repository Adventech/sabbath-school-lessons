---
title: 'Oppfylt profeti'
date: 04/10/2021
---

Til tross for noen av feilene som moderne vitenskap prøver å forkynne som sannhet (som at universet oppsto av «absolutt ingenting» eller at alt liv på jorden tilfeldigvis oppsto fra enkle kjemikalier), har vitenskapen likevel gitt oss forbløffende innsikt i Guds skaperkraft. Den harmonien, balansen og nøyaktigheten som mange sider av naturen viser, forbløffer dem som studerer dem.

Og hvis Gud kan være så nøye med fysiske ting, må han også være nøye med åndelige ting. Derfor kan vi se mer av Guds utrolige presisjon i de første versene av 5. Mosebok.

`Les 5 Mos 1,1–6. Hvilken profetisk betydning har det når 5 Mos 1,3 nevner det «førtiende året»?`

Hva skjedde etter fiaskoen da Moses sendte spioner fra Kadesj Barnea for å speide ut landet og folket avviste kallet om å innta landet? De fikk vite at de ikke ville komme inn i løftets land som de hadde håpet. Og hvor lang skulle ventetiden bli? «Slik dere utforsket landet i førti dager, skal dere bære skylden deres i førti år, et år for hver dag. Dere skal få kjenne min uvilje» (4 Mos 14,34).

5. Mosebok fortsetter derfor i det førtiende året, akkurat slik Gud hadde sagt. Guds profetiske ord er like pålitelig som Gud selv, og de første versene i 5. Mosebok understreker denne påliteligheten: at Gud vil gjøre det han sier, og han vil gjøre det når han sier han vil gjøre det.

Dette er ikke den eneste profetiske tidsperioden som ble oppfylt slik Gud hadde forutsagt. I dag kan vi f.eks. se tilbake på Dan 9,24–27 og tidsperioden for Jesus, oppfylt akkurat som Gud hadde sagt. Vi ser at «tid og tider og en halv tid» (Dan 7,25; se også Åp 12,6; Åp 12,14; Åp 13,5) har blitt oppfylt i historien, slik som de 2300 dagene i Dan 8,14.

Dessuten har profetiene i Daniel 2, 7 og 8, som forutsa verdenshistorien, gitt oss bevis for at Gud vet det på forhånd, har kontroll og er pålitelig.

`Gud oppfylte disse tidligere profetiene som forutsagt. Hvorfor bør vi da stole på ham når det gjelder det som ennå ligger i fremtiden?`