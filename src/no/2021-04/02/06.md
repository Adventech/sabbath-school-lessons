---
title: 'Amorittenes ondskap'
date: 07/10/2021
---

I 5 Mos 2 og 3 gjengir Moses israelsk historie og hvordan de overvant sine fiender. Når de var trofaste, ga Gud dem seier også over kjemper (5 Mos 2,11; 5 Mos 2,20; 5 Mos 3,13). Hva skal vi si om ødeleggelsen av andre folk? Ofte tilbød israelittene først fred med folk (5 Mos 20,10–11), men hvis de avslo tilbudet, hendte det at de gikk inn og drepte dem, også kvinner og barn. «Herren vår Gud overga ham til oss, og vi slo både ham og sønnene hans og hele hæren. På samme tid inntok vi også alle byene hans, slo hver by med bann og utryddet alle, både menn, kvinner og barn. Vi lot ingen overleve» (5 Mos 2,33–34).

Noen prøver å omgå dette ved å si at historiene ikke er sanne. Men siden vi tror at «hver bok i Skriften er innblåst av Gud og nyttig til opplæring, tilrettevisning, veiledning og oppdragelse i rettferd» (2 Tim 3,16), er ikke det et argument adventister kan bruke. Derfor må vi slite med dette spørsmålet.

`Les 1 Mos 15,1–16. Hva sa Gud til Abram, ifølge 1 Mos 15,16, og hvordan kaster det lys over dette vanskelige emnet?`

Mange av disse hedenske folkene var sikkert grusomme mennesker som kunne ha møtt Guds vrede og straff for lenge siden. Det er riktig nok, og selv om Gud ventet tålmodig på at de skulle skikke seg, og de ikke gjorde det, så kommer vi ikke bort fra at alle ble drept, også barn.

Vi vet veldig lite om sammenhengen og kan bare godta det som står og stole på Guds godhet, som er åpenbart på så mange måter. Tro handler ikke bare om å elske Gud på en vakker dag i vakre omgivelser. Det handler også om å stole på ham når vi ikke helt forstår alt.

`Les 1 Kor 10,1–4 og Joh 14,9. Hvordan kan disse versene gi oss tillit til Guds kjærlighet, rettferdighet og godhet, også når vi ser ting som er vanskelig å forene med vår forståelse av Gud?`