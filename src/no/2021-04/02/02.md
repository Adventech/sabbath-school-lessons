---
title: 'Moses’ tjeneste'
date: 03/10/2021
---

Man merker Moses gjennom hele Bibelen. Og selv om han ikke er nevnt før i 2 Mos 2,2, hadde han skrevet 1. Mosebok, historien om hvem vi er, hvordan vi ble til, hvorfor verden er som den er og hvorfor vi likevel kan ha håp. Skapelsen, syndefallet, frelsesløftet, syndfloden, Abraham, evangeliet – alt har sin rot i 1. Mosebok, og forfatteren var Moses. Det er vanskelig å måle den innflytelsen dette ene mennesket har hatt. Han var ikke feilfri, men var likevel i stand til å arbeide for Gud fordi han elsket ham og ville tjene ham.

`Les 2 Mos 32,29–32, samtalen mellom Herren og Moses etter synden med gullkalven. Hva sier dette om Moses, og hvorfor Gud kunne bruke ham selv om han hadde sine feil?`

Moses hadde ikke noe med synden å gjøre, men han gikk i forbønn for det syndige folket og var villig til å ofre sin sjel for dem. Når han ber Gud om å tilgi syndene deres (2 Mos 32,32), er verbet egentlig «å bære». Moses – som forsto hvor alvorlig synden var og hva som skulle til for å sone for den – ba Gud om å «bære» synden deres, for dette er til syvende og sist den eneste måten synd kan tilgis på.

Allerede her har vi altså et uttrykk for stedfortredelse, der Gud selv i Jesu person vil bære straffen for vår synd; det er Guds forutbestemte måte å frelse menneskeheten på, hvor han er trofast mot prinsippene i sitt eget styre.

Senere skrev Peter om Jesus: «På sin egen kropp bar han våre synder opp på treet, så vi skulle dø bort fra syndene og leve for rettferdigheten. Ved hans sår ble dere helbredet» (1 Pet 2,24).

I historien om Moses og hans reaksjon på deres synd ser vi Moses idet han går i forbønn for et syndig folk, et bilde på hva Jesus vil gjøre for oss (se Hebr 7,25).

`Villig til å ofre sin sjel for sitt folk? Tenk på hva det innebærer. Hva kan det lære oss om hva det virkelig er å elske andre?`