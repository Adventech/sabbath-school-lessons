---
title: 'Daniels bønn'
date: 09/12/2021
---

En av de best kjente bønnene i hele GT er i Dan 9. Daniel begynte å be oppriktig da han leste hos profeten Jeremia at tiden Israel «skulle ligge i ruiner» (Dan 9,2), sytti år, snart var ute.

Og for en bønn det var – en gripende bønn med mange tårer der han bekjenner sine og folkets synder samtidig som han erkjenner Guds rettferdighet midt i ulykken som hadde rammet dem.

`Les Dan 9,1–19. Hvilke temaer har direkte sammenheng med 5. Mosebok?`

Daniels bønn er en oppsummering av det 5. Mosebok hadde sagt om følgen av å ikke holde sin del av pakten. To ganger henviste Daniel til «Moseloven» (Dan 9,11; Dan 9,13), som inkluderte 5. Mosebok og i dette tilfellet kanskje ble direkte henvist til.

De ble drevet fra landet (se 5 Mos 4,27–31; 5 Mos 28) fordi de ikke adlød, akkurat det Moses fikk vite ville skje (5 Mos 31,29).

I stedet for at folkene rundt dem sa: «Så klokt og forstandig det er, dette store folket!» (5 Mos 4,6), ble Israel «til spott» blant de samme folkene (Dan 9,16).

Daniel gråter og ber, men han stiller ikke det spørsmålet som så mange stiller når katastrofen rammer: «Hvorfor?» Han stiller det ikke, for takket være 5. Mosebok vet han akkurat hvorfor alt dette skjedde. Med andre ord ga 5. Mosebok Daniel (og andre landflyktige) en bakgrunn for å kunne forstå at det onde som kom over dem, ikke bare var skjebnen, rene tilfeldigheter, men frukten av deres ulydighet, akkurat det de ble advart om.

Men Daniels bønn uttrykte også at det fantes håp tross disse hendelsene. Gud hadde ikke forlatt dem, selv om det kunne se slik ut. 5. Mosebok ga ikke bare en bakgrunn for å forstå deres situasjon, den pekte også på løftet om gjenreisning.

`Les Dan 9,24–27, profetien om Jesus og hans død på korset. Hvorfor ble profetien gitt til Daniel (og oss andre) i sammenheng med Israels eksil og løftet om hjemkomsten?`