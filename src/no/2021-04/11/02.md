---
title: Lovboken
date: 05/12/2021
---

Kong Josjia av Juda, som var åtte år da han ble konge, regjerte 31 år (640–609 f.Kr.) før han døde på slagmarken. I hans attende regjeringsår skjedde noe som iallfall en stund endret Guds folks historie.

`Les 2 Kong 22. Hva kan vi lære av denne hendelsen?`

Forskere har lenge ment at «en bokrull med loven» (2 Kong 22,8) var 5. Mosebok, som tilsynelatende hadde gått tapt for lenge siden.

«Det gjorde et dypt inntrykk på Josjia da han for første gang hørte de formaninger og advarsler som sto i den gamle bokrullen. Aldri tidligere hadde han hatt en så klar forståelse av Guds tydelige utsagn da han stilte Israel på valg mellom ‘liv og død, velsignelse og forbannelse’ … Boken var full av løfter om Guds villighet til helt og fullt å frelse dem som stolte ubetinget på ham. Slik han hadde utfridd dem fra trelldommen i Egypt, ville han på en mektig måte sørge for at de kunne bosette seg i løftets land, og han ville sette dem fremst blant folkeslagene.» – _Alfa og Omega_, bind 3, side 191–192 [PK 393].

Gjennom det neste kapitlet ser vi at kong Josjia søkte å «holde hans bud, regler og forskrifter av hele sitt hjerte og hele sin sjel» (2 Kong 23,3; se også 5 Mos 4,29; 6,5; 10,12; 11,13). Og denne reformasjonen inkluderte en renselse og utrenskning av «alle avskyelige gudebilder som var å se i Juda og Jerusalem. Slik ville han oppfylle lovens forskrifter som sto skrevet i den bokrullen presten Hilkia hadde funnet i Herrens tempel» (2 Kong 23,24).

5 Mos var full av advarsler og formaninger mot å ta etter de andre folkeslagene. Alt det Josjia gjorde, deriblant henrettelsen av det som må ha vært prester i Samaria som dyrket avguder (2 Kong 23,20), viste hvor langt de hadde kommet bort fra den sannheten som var betrodd dem. I stedet for å være det hellige folket de skulle være, inngikk de kompromiss med verden, selv om de ofte tenkte: Takk, vi har det bra med Herren. For et farlig bedrag.

`Hva kan vi ha behov for å renske grundig ut av våre hjem eller til og med våre institusjoner for å kunne tjene Herren av hele vårt hjerte og sjel?`