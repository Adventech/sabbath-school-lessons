---
title: Misjonsfortelling
date: 10/12/2021
---

#### Kjærlighetens vaksine

_Jang Dong-woon (65), Sør-Korea_

Den delen av Sør-Korea hvor jeg bor, var en koronafri sone under pandemien, men så førte pasient nr. 31 viruset til vårt område etter å ha vært på et møte i en kristen gruppe. Møtet ble en superspreder, og i byen min var det mest smitte i hele landet. Folk overalt så ned på oss som dem som spredte viruset over hele landet.

Plutselig var det ingen i butikkene, torgene og restaurantene. Ingen kjøpte eller solgte.

Jeg hadde vitnet om Jesus i årevis, men nå stoppet alt. Måtte vi gi opp og vente på bedre tider? Jeg ba: «Far, krisen er din mulighet. Hvilken mulighet vil du gi meg?»

Så trengte lyset gjennom. Jeg husket at jeg hadde lært å lage håndsprit i Adventistkirkens helseavdeling. «Det er det vi trenger nå,» tenkte jeg.

Med hjelp av helseavdelingen fikk min menighet laget ca. 1000 flasker håndsprit som vi delte ut på torget. Folk takket som om det var verdens mest verdifulle gave. Vi sa ikke hvem vi var, men når folk spurte, sa vi at vi var fra Adventistkirken.

Krisen ble en mulighet. Så ga Gud meg enda en idé. Det ble krise da landet gikk tom for masker. Jeg husker at jeg hadde lært å bruke en symaskin da jeg var ung. Jeg laget tøymasker hjemme. Andre medlemmer hørte om det og ville hjelpe. Det gledet meg at medlemmer som hadde trukket seg tilbake fra misjonsarbeid på grunn av korona gjenvant sin iver for Kristus.

Gud bruker kriser. Folk kom hverandre nærmere med håndsprit og masker. Min menighet ble et sted hvor man delte kjærlighetens vaksine, den beste som fins i en krise. Vi har delt ut 3000 flasker håndsprit og hundrevis av masker.

Jeg ber om at dette vil bidra til at jorden ikke blir fylt med korona, men med «kjennskap til Herren slik vannet dekker havbunnen» (Jes 11,9).

En del av offeret dette kvartalet vil bidra til å bygge et misjonssenter i den delen av Sør-Korea der Jang-Dong-woons menighet holder til. Jang Dong-woon er menighetssøster og misjonsleder i Adventistkirken Gyeongsan Sentral. Hun er også leder for kvinneforum i Adventistkirkens Sørøst- Korea-distrikt.