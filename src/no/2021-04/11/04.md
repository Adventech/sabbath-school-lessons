---
title: '5 Mos i Jeremia'
date: 07/12/2021
---

For lenge siden var en ung agnostiker på jakt etter sannhet – uansett hva sannheten var og hvor den førte ham. Han kom til å tro på Gud Fader og på Jesus, og han tok også imot adventbudskapet. Favorittverset hans i Bibelen var Jer 29,13 som lyder: «Dere skal søke meg, og dere skal finne meg. Når dere søker meg av et helt hjerte». Senere fant han verset igjen, men i 5. Mosebok. Det vil si at Jeremia fikk det fra Moses.

`Les 5 Mos 4,23–29. I hvilken sammenheng står dette løftet til Israel, og hvordan kan det ha noe med oss å gjøre?`

Vi så at 5. Mosebok ble gjenfunnet under kong Josjia, og det var i hans tid Jeremia ble profet. Det er ikke rart at vi kan se innflytelsen fra 5. Mosebok i Jeremias bok.

`Les Jer 7,1–7. Hva ber Jeremia folket gjøre, og hvordan henger det sammen med det som ble skrevet i 5. Mosebok?`

Gang på gang i 5. Mosebok understreket Moses at deres eksistens i Kanaan var betinget, og at hvis de ikke var lydige, ville de ikke bli værende på det stedet Gud hadde valgt for dem. Se på advarselen i Jer 7,4. Ja, dette var Guds tempel, og de var det utvalgte folket, men det betydde ikke noe om de ikke var lydige.

Og den lydigheten gjaldt også behandlingen av fremmede, foreldreløse, enker – en tanke som går rett tilbake til 5. Mosebok og noen av paktsbestemmelsene de skulle følge: «Du skal ikke fordreie retten for innflyttere og farløse og ikke ta en enkes klær i pant» (5 Mos 24,17; se også 24,21; 5 Mos 10,18–19; 5 Mos 27,19).

`Les Jer 4,4 og 5 Mos 30,6. Hva er budskapet til folket, og hvordan gjelder prinsippet like mye Guds folk i dag?`