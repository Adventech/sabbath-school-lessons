---
title: 'Hva krever herren?'
date: 08/12/2021
---

Mye av profetenes skrifter besto av appeller til trofasthet. Og ikke bare generell trofasthet, men trofasthet mot deres del av pakten, som ble stadfestet rett før de kom inn i landet. Vi ser dette i 5. Mosebok: stadfestelsen av Guds pakt med Israel. Etter den 40 år lange omveien var Gud i ferd med å oppfylle (eller begynne å oppfylle) mer av sine paktsløfter, hans del av avtalen. Derfor formante Moses dem også om å holde sin del. Mye av det profetene skrev, handlet om det samme: de appellerer til folket om å holde sin del av pakten.

`Les Mi 6,1–8. Hva forteller Herren folket, og hva har det med 5. Mosebok å gjøre? (Se også Am 5,24 og Hos 6,6.)`

Disse versene i Mika ser ut til å beskrive en situasjon der Herren «saksøker» eller fører en sak mot sitt folk for brudd på pakten. I dette tilfellet sier Mika at Herren «har sak med sitt folk» (Mi 6,2), der ordet «sak» (riv) kan bety et juridisk tvistemål. Det vil si at Herren førte en sak mot dem, et bilde som antyder den juridiske – foruten den relasjonelle – siden av pakten. Dette burde ikke overraske oss, for loven var tross alt viktig i pakten.

Legg også merke til at Mika låner uttrykk fra 5. Mosebok: «Og nå, Israel, hva er det Herren din Gud krever av deg? Bare dette: at du frykter Herren din Gud, så du alltid går på hans veier og elsker ham og tjener Herren din Gud av hele ditt hjerte og hele din sjel; at du holder Herrens bud og forskrifter, som jeg gir deg i dag. Da skal det gå deg vel» (5 Mos 10,12–13). Men i stedet for å sitere det direkte, modifiserer Mika det ved å bytte ut «lovens bokstav» i 5. Mosebok med «lovens ånd», som handler om å være rettferdig og barmhjertig.

Det som ser ut til å skje her, er at uansett ytre religiøsitet og fromhet (mange dyreofringer, dvs. «tusenvis av værer»), er det ikke dette som utgjør Israels paktsforhold til Gud. Hva nytter all denne ytre fromheten når f.eks. «markene de har lyst på, røver de, husene tar de, og de tvinger under seg mannen og hans hus, bonden og eiendommen hans?» (Mi 2,2). Israel skulle være et lys for verden, og folkeslagene skulle undre seg og si: «Så klokt og forstandig det er, dette store folket!» (5 Mos 4,6). Derfor skulle de vise visdom og forstand, som inkluderte å behandle andre rettferdig og barmhjertig.