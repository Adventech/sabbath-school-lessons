---
title: Paktsboken
date: 12/10/2021
---

Overalt i Bibelen er pakten (berit på hebraisk) benyttet for å beskrive Guds forhold til sitt folk, men ordet brukes så ofte i 5. Mosebok at boken har blitt kalt «Paktsboken.»

`Se på 5 Mos 5,1–21. Hva skjer her som hjelper oss å se hvor sentral tanken om pakt (berit) er i 5. Mosebok?`

Ikke lenge etter at israelittene ble reddet fra Egypt, opprettet Gud pakten med dem på Sinai, rett før de skulle komme inn i løftets land. Så, etter en omvei på 40 år og rett før de igjen skal inn i løftets land, som var en viktig del av paktsløftet (se 1 Mos 12,7; 2 Mos 12,25), gir Gud dem igjen de ti bud gjennom Moses for å understreke hvor viktig det var at de også fornyet sine paktforpliktelser.

Ja, Herren ville oppfylle sine paktsløfter til dem. Men nå er de forpliktet til å holde sin del av avtalen: «Han kunngjorde sin pakt for dere, som han påla dere å holde, de ti bud som han skrev på to steintavler» (5 Mos 4,13). Han hadde gjort det på Sinai, og nå gjorde han det igjen i Moab, rett før de skulle innta det landet som var lovt dem gjennom løftet til fedrene flere århundrer tidligere, et uttrykk for «den evige pakt» som er fra før verden ble til.

«Før verdens grunnvoll ble lagt, hadde Faderen og Sønnen inngått en avtale om å løskjøpe menneskene hvis de skulle bli overvunnet av Satan. De hadde inngått en høytidelig overenskomst om at Kristus skulle tre inn som borgsmann for menneskeslekten.» – _Alfa og Omega_, bind 5, side 381 [DA 834].

`Les 5 Mos 5,3. Hvordan skal vi forstå dette verset?`

Hva sa Moses til dem? Han understreket nok at deres fedre var borte, og at paktsløftene som ble gitt til fedrene, nå ble gitt til dem. Moses kan ha ønsket å si at de ikke skulle rote det til slik som den forrige generasjonen. Løftene (og forpliktelsene) tilhører nå dem.