---
title: 'Hans eget folk'
date: 13/10/2021
---

Det er vanskelig å forestille seg verden den gang israelittene trasket rundt i ørkenen. Hele imperier har kommet og gått, og bare ruiner er igjen, så hva kan vi vite om mange av de mindre hedenske folkene som bodde i området?

Ikke stort, men vi vet én ting: de var gjennomsyret av hedenskap, flerguderi og noen helt nedverdigende skikker, bl.a. barneofringer. Prøv å forestille deg hvor ond en kultur ville være som gjorde det mot sine egne barn, og det i en guds navn!

Ikke rart at Gud advarte sitt folk mot å gjøre som folkene rundt dem. «Når du kommer til det landet Herren din Gud gir deg, skal du ikke ta etter alle avskyelige skikker hos folkeslagene der» (5 Mos 18,9).

For Gud hadde et spesielt formål med dette folket. Som Guds paktsfolk skulle de være et spesielt folk, et vitnesbyrd for verden om Gud som skapte himmelen og jorden – den eneste Gud.

`Les 5 Mos 26,16–19. Hvordan sammenfattes paktsforholdet mellom Gud og Israel i disse versene? Hvordan skulle deres troskap mot pakten vise seg i den slags mennesker de skulle bli? Hva kan vi lære av dette?`

Moses begynner disse fire versene med ordene «i dag», for nå befaler Gud deg å gjøre disse tingene (tanken gjentas i vers 17). Han hadde hele tiden befalt dem å leve slik. Det er som om han forteller dem at de må forplikte seg, akkurat nå, på å være det trofaste, hellige og spesielle folket som virkelig er hovedgrunnen til at de er paktsfolket. De var det eneste folket som kjente den sanne Gud og sannheten om denne Gud og hvordan han ville at folk skulle leve. De ikke bare hadde en «nærværende sannhet,» de skulle på sin egen måte legemliggjøre denne sannheten inntil Jesus, som er «sannheten» selv, skulle komme (Joh 14,6).

`Hvorfor er tanken om å forplikte seg på Gud og hans paktskrav «i dag» også relevant for oss?`