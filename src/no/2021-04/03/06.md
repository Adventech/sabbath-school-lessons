---
title: 'Andre bilder'
date: 14/10/2021
---

Bibelforskerne har lenge sett likhetene mellom Israels pakt med Gud og andre paktsavtaler riker imellom. Denne parallellen er ingen overraskelse. Gud arbeidet med sitt folk i et miljø som de kunne forstå.

Samtidig kan tanken om en pakt, en juridisk avtale mellom to parter med regler og bestemmelser og forskrifter, virke kald og formell. Denne delen må jo med, for Gud er lovgiveren, men det er ikke stort nok til å uttømme det forholdet han ønsket med sitt folk. Derfor bruker 5. Mosebok andre bilder for å skildre den samme tanken som pakten mellom Gud og Israel, men de gir den ekstra dimensjoner.

`Les 5 Mos 8,5; 5 Mos 14,1; 5 Mos 32,6 og 5 Mos 32,18–20. Hvilke bilder blir benyttet, og hvordan avslører det hva slags forhold Gud ønsket å ha til sitt folk?`

`Les 5 Mos 4,20 og 5 Mos 32,9. Hvilke bilder brukes her, og hvordan viser de hva slags forhold Gud ønsket å ha til sitt folk?`

Her er det tanken om familien, som burde være det næreste, tetteste og mest kjærlige av alle bånd. Gud har alltid ønsket et slikt forhold til sitt folk. Selv etter den skammelige avvisningen av Jesus i korsfestelsen, sa Jesus til Maria etter oppstandelsen: «Gå og si til mine brødre at de skal dra til Galilea. Der skal de se meg» (Matt 28,10). Den oppstandne Kristus omtalte disiplene som «mine brødre», et uttrykk for kjærlighet og nåde som strømmer fra kjærligheten til dem som ikke fortjente det. Det er slik forholdet mellom Gud og menneskeheten alltid har vært: nåde og kjærlighet til den som ikke fortjener det.

`Hva slags forhold har du til Gud? Hvordan kan du forbedre det og lære å elske ham mens du samtidig forstår at du må adlyde hans lov i tråd med pakten? Hvorfor utfyller disse to tankene hverandre?`