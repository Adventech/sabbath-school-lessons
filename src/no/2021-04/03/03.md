---
title: 'Pakten og israel'
date: 11/10/2021
---

`«Det er ikke fordi du er rettferdig og rettskaffen at du får gå inn og legge landet deres under deg. Nei, fordi de har gjort urett tar Herren din Gud landet fra disse folkeslagene, og fordi Herren vil holde det løftet han med ed ga dine fedre, Abraham, Isak og Jakob» (5 Mos 9,5; se også 5 Mos 9,27). Hvordan blir paktsløftenes realitet åpenbart i dette verset?`

Også her ser vi nådepakten: Gud arbeidet for dem – til tross for gjentatte feil. (Det er jo også slik evangeliet fungerer i dag.) Og det var på grunn av løftet til fedrene at Guds nåde ble gitt til deres fremtidige generasjoner.

Når Moses talte til det folket som paktsløftene ble gitt til, henviste han ofte til paktsløftene som ble gitt til patriarkene.

`Les 2 Mos 2,24; 2 Mos 6,8 og 3 Mos 26,42. Hvordan fungerer paktens løfter, ifølge disse tekstene?`

Utgangen fra Egypt, det store symbolet på Guds frelsende nåde, hvilte også på den pakten Herren hadde inngått med fedrene. Det vil si at løftene ble gitt før mottakerne ble født. Uten egen fortjeneste (mildt sagt) fikk de den lovte utfrielsen gjennom miraklene og hendelsene ved utgangen.

Det var heller ikke alt. De dro fra Egypt til – og hvor? Ja, til Sinai, der pakten med dem ble «offisielt» inngått (se 2 Mos 20). Og sentralt i denne pakten sto evangeliet og loven, de ti bud, som de ble bedt om å holde, et uttrykk for deres frelsende forhold til Herren, som allerede hadde frelst dem (evangeliet). Derfor ble de gang på gang oppfordret til å adlyde denne loven som sin del av pakten som var blitt ratifisert på Sinai.

`Hvilken rolle burde Guds lov spille i vårt liv i dag, vi som er frelst av nåde, og hvorfor er denne loven så viktig for vår erfaring med Gud?`