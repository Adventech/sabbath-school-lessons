---
title: 'Pakten og evangeliet'
date: 10/10/2021
---

Pakten og evangeliet hører sammen i hele Bibelen. Pakten som begrep fantes før Israel ble et folk (f.eks. pakten med Noah), og paktsløftet ble gitt før Israel var et folk, men den kom tydelig til uttrykk i Guds samspill med sitt folk fra patriarkene av.

Og helt fra starten var evangeliet paktens sentrale sannhet: frelse ved troen alene.

`Les 1 Mos 12,1–3; 1 Mos 15,5–18 og Rom 4,1–5. Hva var paktsløftet til Abram (senere Abraham), og hvordan åpenbares evangeliet i dette paktsløftet?`

Abraham trodde Gud, han trodde på Guds løfter, og slik ble han rettferdig for Gud. Men dette var ingen billig nåde: Abraham forsøkte å holde sin del av pakten ved lydighet, som beskrevet i 1 Mos 22, på Moria-fjellet. Og det selv om han blir «regnet som rettferdig fordi han tror» (Rom 4,5). Det var derfor Paulus benyttet Abraham som eksempel på hva det vil si å leve etter de paktsløftene Gud hadde gitt sitt folk.

Dette temaet går igjen i hele Bibelen. Paulus tok det også opp (Gal 3,6), hvor han igjen siterer 1 Mos 15,6, om at Abrahams tro ble «ble regnet ham til rettferdighet» og viser til løftet som ble gitt til Abram om at alle folkeslag skulle bli velsignet i hans ætt (Gal 3,8–9). Paktsløftene er gitt til alle, jøde og ikke-jøde, «som tror» (Gal 3,7) og som dermed er rettferdiggjort av tro uten lovgjerninger, enda de er forpliktet til å holde loven på grunn av pakten.

Selv når Jeremia omtaler den nye pakt, gjør han det i sammenheng med loven: «Men dette er pakten jeg vil slutte med Israels hus i dager som kommer, sier Herren: Jeg legger min lov i deres sinn og skriver den i deres hjerte. Jeg skal være deres Gud, og de skal være mitt folk» (Jer 31,33). Dette gjenspeiler ordlyden i 3. Mosebok: «Jeg vil vandre midt iblant dere. Jeg skal være deres Gud, og dere skal være mitt folk» (3 Mos 26,12).

`Hvordan passer paktens tanke om loven og evangeliet sammen med de tre englebudskapene i Åp 14, Guds siste advarsel til verden?`