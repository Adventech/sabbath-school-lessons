---
title: 'Omskjær hjertet'
date: 24/10/2021
---

5 Mos 10 fortsetter kapittel 9 og er i grunnen Guds bekreftelse av den pakten han hadde inngått med Israel. Ja, mye av denne boken er en slags fornyelse av pakten: Selv etter den forferdelige synden ved Horeb, da de henfalt til avguderi straks Moses forlot dem en liten stund, ga ikke Gud opp.

`Les 5 Mos 10,1–11. Hva skjer her som gjør at vi skjønner at Gud tilgav folket dets synd og stadfestet paktsløftet gitt til dem og deres fedre?`

Moses knuste steintavlene med de ti bud (5 Mos 9,17) – et tegn på at pakten var brutt (5 Mos 32,19). «For å vise sin avsky for deres forbrytelse, kastet han steintavlene fra seg, og de gikk i stykker like for øynene på folket. Med dette gav han til kjenne at slik de hadde brutt pakten med Gud, hadde han brutt pakten med dem.» – _Alfa og Omega_, bind 1, side 304–306 [PP 320].

Når Gud ba Moses om å hugge nye tavler «lik de første» og at han ville skrive ordene som var på de første, viser det at Gud hadde tilgitt folket og ikke hadde oppgitt dem.

`Les 5 Mos 10,14–16. Hva sier Gud til dem? Hva er meningen med de bildene han brukte her?`

Vi har en blanding av bilder her: forhuden, hjertet og nakken. Men poenget er klart. Omskjæring var et tegn på pakten, men det er bare et ytre tegn. Gud ønsket hjertet, altså deres sinn, følelser og kjærlighet. Bildet av de stivnakkede pekte ganske enkelt på hvor sta de var i sin motvilje mot å adlyde Herren. Og Gud ba dem egentlig om å slutte med vinglingen og tjene ham av hele sitt hjerte.

`Tenk på alle gangene Herren har tilgitt dine synder. Hva burde det si deg om hans nåde?`