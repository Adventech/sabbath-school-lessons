---
title: Misjonsfortelling
date: 29/10/2021
---

#### Velsmakende budskap

_Hasegawa Harue (65), Japan_

Min mann hadde kreft, og vi fløy fra Japan til Alabama for at han skulle få behandling av adventistleger, siden jeg var adventist. Han var ikke kristen.

Vi spiste vegansk mat og trimmet. Jeg gikk mye ned i vekt, og mannen min sluttet å røyke. Han begynte å lese Bibelen og ble døpt. Han døde en uke senere, bare 56 år gammel. Jeg sørget, men gledet meg til å treffe ham igjen.

Tilbake i Japan skjønte jeg at jeg hadde mer enn nok å leve av. Jeg ville bruke pengene til å utbre evangeliet her i landet, hvor bare én prosent er kristne. Så jeg ba: «Kjære Gud, hva skal jeg gjøre?»

En dag leste jeg Jes 55,13: «I stedet for tornekratt skal det vokse sypresser, i stedet for nesler skal det vokse myrt. Slik skal Herren få et navn, et evig tegn som aldri slettes ut.»

Da visste jeg at jeg ville starte en restaurant og hjelpe folk å få det bedre, slik som jeg i Alabama. Kanskje kunne jeg vinne deres tillit og vende deres blikk mot Jesus. Jeg ville kalle restauranten Myrt, som i verset i Jesaja.

Den dagen oppdaget jeg en tomt til salgs i en gate i hjembyen min. Den lå utmerket til, nær tre adventistkirker. Jeg kjøpte tomten og betalte for å få restauranten bygd.

Jeg kunne ingenting om restauranter, så jeg tok et kokekurs hos en adventist. Det kom ganske mange til åpningen, men det var kaos, og jeg kunne ingenting om å drive restaurant. En av kundene var en tidligere kunde fra forsikringsjobben min. Han kjente en kaféeier som han ba om å hjelpe meg. Hun var til stor hjelp!

Forretningen går godt. Myrt er en av de få helt vegetariske restaurantene i Tokyo-området. Jeg arbeider på forsikringsjobben om morgenen, går til restauranten kl. 11 og serverer lunsj til kl. 14. Etter det går jeg tilbake til forsikringsjobben. Og restauranten er selvsagt stengt på lørdager.

Denne restauranten har gitt meg kontakt med mennesker. En fast kunde har brystkreft og ba om hjelp med en sunn livsstil. Jeg ga henne adventistlitteratur. En enslig kvinne sa at hun ønsket seg nye venner. Jeg inviterte henne til kirken, og hun har kommet flere ganger.

Hovedtanken bak restauranten er å lede mennesker til Jesus. Derfor startet jeg den. Dette er Guds restaurant. Gud hjelper meg med driften, og Jesus eier den.