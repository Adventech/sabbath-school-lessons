---
title: 'En ren religion'
date: 28/10/2021
---

`Les 5 Mos 24,10–15. Hvilke viktige prinsipper kommer til uttrykk om hvordan vi skal behandle dem vi har makt over?`

Igjen ser vi Guds omsorg for menneskers verdighet. Ja, noen står i gjeld til deg, og det er på tide å inndrive – men vis personen litt respekt og verdighet, da vel. Ikke treng deg på og forlang din rett. Vent utenfor og la ham komme og gi deg det. 5 Mos 24,12–13 ser ut til å si at hvis en stakkar har gitt deg klærne sine som sikkerhet, må du i det minste la ham sove i det natten over. De andre versene tar for seg behandlingen av fattige som arbeider for en og som lett lar seg undertrykke. Ikke gjør det, for i Guds øyne er det synd, en alvorlig synd. For hvis Israel skulle være et vitne, et hellig folk som vandrer i sannheten midt i en verden gjennomsyret av avgudsdyrkelse, ondskap og synd, må de være snille mot de svakeste. Ellers ville deres vitnesbyrd ikke være noe verd.

`Les Jak 1,27–2,11. Hva gjenspeiler det Herren fortalte sitt folk i 5. Mosebok? Hvilken betydning har det at behandlingen av de fattige forbindes med de ti bud?`

Ingenting i de ti bud handler direkte om å vise partiskhet overfor de rike fremfor de fattige, men en streng etterlevelse av lovens bokstav mens man behandler de fattige eller svake dårlig vil være en hån mot ens egen trosbekjennelse og påstand om å holde budene. Å elske din neste som deg selv er det høyeste uttrykk for Guds lov – og dette er like mye sannheten for vår tid som det var på Jakobs tid, og som det var da Moses talte til Israel på grensen til Kanaan.

`Hvorfor må vi, som tar loven på alvor, sørge for at vi er like opptatt av det som står hos Jakob og i 5. Mosebok? Hvorfor bør vår tro på det å holde loven bare styrke vår beslutning om å hjelpe de fattige og nødstedte blant oss?`