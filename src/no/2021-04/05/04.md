---
title: 'For dere var fremmede i Egypt'
date: 26/10/2021
---

`«Dere skal elske innflytterne, for dere var selv innflyttere i Egypt» (5 Mos 10,19). Hva er budskapet til det gamle Israel? Hva skal det også si til oss?`

Gud hadde sagt til Abram: «Dette skal du vite: Ætten din skal bo som innflyttere i et land som ikke er deres. De skal være slaver og bli plaget av folket der i fire hundre år» (1 Mos 15,13; se også 1 Mos 17,8; Apg 13,17). Og de første kapitlene i 2. Mosebok gjengir dramaet om hvordan de ble frikjøpt (2 Mos 15,13) og frelst (2 Mos 14,13) fra Egypt, et symbol på frelsen vi har fått i Kristus Jesus. I dette verset vil Herren at de skal huske hvor de hadde vært og hva de hadde vært: fremmede i et fremmed land.

Så husk da dere var blant de svake i samfunnet og prisgitt dem som var sterkere og kunne misbruke dere og ofte gjorde det. Israel var et utvalgt folk kalt av Gud, et «kongerike av prester» (2 Mos 19,6), og det var visse forskjeller på dem og de fremmede blant dem – spesielt når det gjaldt religiøse skikker. Men når det gjaldt «menneskerettigheter», skulle den fremmede, enken og den foreldreløse behandles like godt som israelittene selv.

`Les Matt 7,12. Hvordan sammenfatter verset det Gud lærte Israel om behandlingen av de svake blant dem?`

Disse ordene om hvordan de skulle behandle de utenforstående, var slett ikke normen i oldtiden, da de utstøtte i visse tilfeller ble behandlet som dyr, eller verre. Israel skulle være annerledes, et lys for folkeslagene. Forskjellen ville ligge i den Gud de tilba, hvordan de tilba og hele det religiøse systemet Gud hadde gitt dem. Men deres vennlige behandling av de marginaliserte ville ha vært et mektig vitnesbyrd for verden om deres Guds overlegenhet og deres tro, som jo var hele poenget med deres eksistens, å være et vitne til verden om deres Gud.