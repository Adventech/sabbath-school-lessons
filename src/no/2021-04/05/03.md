---
title: 'Elsk den fremmede'
date: 25/10/2021
---

Midt i formaningene sier Moses: «Se, himmelen og himmelen over alle himler, jorden og alt som finnes der, tilhører Herren din Gud» (5 Mos 10,14). Dette uttrykker Guds suverenitet, en tanke vi også finner andre steder i Bibelen: «Jorden og det som fyller den, hører Herren til, verden og de som bor der, er hans» (Sal 24,1).

`Les 5 Mos 10,17–19. Hva sier Moses om Herren i disse versene? Og hva befaler Gud sitt folk som et resultat av denne erklæringen?`

Jahve er ikke bare himmelens og jordens hersker, han er også «Gud over alle guder og Herre over alle herrer» (5 Mos 10,17). Det er ikke dermed sagt at det finnes andre guder, så som de gudene hedningene rundt dem tilba. Snarere er det en måte å si at han ikke bare er den eneste Gud (5 Mos 32,39), men at han står over alle andre krefter, virkelige eller antatte, både i himmelen eller på jorden.

Teksten sier også at han er «den store, mektige og skremmende Gud som ikke gjør forskjell og ikke lar seg bestikke». Alt dette er en del av helheten: Jahve er din Gud, og du, hans folk, må adlyde ham.

Her har vi også en stor kontrast. Ja, Jahve er gudenes Gud og herrenes Herre, den høyeste hersker og skaperverkets opprettholder (Kol 1,16–17), men han har også omsorg for den farløse, enken og den fremmede, og han viser denne omsorgen ved å se til deres umiddelbare fysiske behov. Den Gud som ser om en spurv faller til bakken (Matt 10,29) kjenner problemene til de utsatte i samfunnet. Gud sier altså at jo, du er kanskje utvalgt og noe spesielt, og jeg elsker deg, men jeg elsker også andre, som de fattige og hjelpeløse blant dere. Og som jeg elsker dem, må du også elske dem. Dette er en av dine forpliktelser i pakten, og den er viktig.

`Les Sal 146,5–10. Hva i salmen gjenspeiler det Gud sier her, og hva burde dette bety for oss som troende mennesker?`