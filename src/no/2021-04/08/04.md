---
title: 'Liv og godt, død og ondskap, velsignelse og forbannelse'
date: 16/11/2021
---

Mot slutten av 5. Mosebok, etter å ha fortalt hva som vil skje hvis folket er ulydige mot Gud og bryter paktsløftene, begynner 5 Mos 30 med et løfte om at selv om de falt i ulydighet og ble straffet med eksil, så ville Gud likevel gi dem landet. Det vil si hvis de angret og vendte om fra sin ondskap.

`Les 5 Mos 30,15–20. Hva er alternativene som ble lagt frem for Israel, og hvordan gjenspeiler de det vi har sett gjennom Bibelen?`

Herren er tydelig: Han har lagt frem et av to alternativer for dem, egentlig det samme han gjorde med Adam og Eva i Edens hage. De hebraiske ordene for «godt» (tov) og «ondt» (ra’) i 5 Mos 30,15 er de samme ordene som ble brukt i 1. Mosebok om treet til kunnskap om «godt» (tov) og «ondt» (ra’). Her, som overalt i Bibelen, finnes det ikke noe nøytralt ståsted. De vil enten tjene Gud og ha liv, eller de vil velge døden. Det er det samme for oss.

Liv, godhet, velsignelse, eller hva? Død, det onde og forbannelser. Egentlig kan man si at Gud bare tilbyr dem det gode, bare livet og bare velsignelsene. Men hvis de vender seg bort fra ham, vil disse dårlige tingene bli det naturlige resultatet, siden de ikke lenger har hans spesielle beskyttelse.

Uansett hvordan vi forstår det, blir folket stilt på valg. Det er også klart at de har en fri vilje. Disse versene gir ingen mening uten vår frie vilje.

Gud sa egentlig: Bruk så den frie viljen jeg har gitt dere og velg liv, velg velsignelse, velg godhet, ikke død, ondskap og forbannelse.

Det virker jo opplagt hva det riktige valget er, ikke sant? Og likevel vet vi hva som skjedde. Den store konflikten var like reell som den er nå, og vi bør lære av Israels eksempel hva som kan skje hvis vi ikke overgir oss helt til Gud og velger livet og alt dette valget innebærer.

`Les 5 Mos 30,20. Legg merke til sammenhengen mellom kjærlighet og lydighet. Hva må Israel gjøre for å være trofast mot Herren? Hvordan gjelder de samme prinsippene oss i dag?`