---
title: 'Et spørsmål om tilbedelse'
date: 18/11/2021
---

Tilbedelsen sto sentralt i paktsforholdet mellom Gud og Israel. Det som gjorde dem forskjellige fra verden rundt dem, var at de var det eneste folket som tilba den sanne Gud i motsetning til den hedenske verdens falske guder, som egentlig ikke var guder i det hele tatt. «Se nå, jeg er Han! Det finnes ingen annen gud enn jeg» (5 Mos 32,39).

`Les 5 Mos 4,19; 8,19; 11,16 og 30,17. Hva er den advarselen som går igjen i alle disse versene? Hvorfor er den så viktig for folket Israel?`

Den gang som nå eksisterte Guds folk i en kultur og et miljø som var i konflikt med deres tro. Derfor må Guds folk alltid passe seg så ikke de også tilber verdens avguder og guder.

Vår Gud er en «nidkjær Gud» (5 Mos 4,24; 5,9; 6,15), og som vår skaper og frelser er bare han verdig vår tilbedelse. Her er det heller ingen kompromiss: Vi tilber enten Gud, som gir liv, godhet og velsignelser, eller vi tilber en annen gud som bringer ondskap, forbannelser og død.

`Les Åp 13,1–15 og se hvordan tilbedelse fremstilles der. Se dette i kontrast til Åp 14,6–12. Hva skjer her som gjenspeiler advarselen i 5. Mosebok om falsk tilbedelse?`

Problemet er det samme: Vil folk tilbe den sanne Gud og ha liv, eller vil de gi etter for presset og oppgi sin troskap til ham og gå døden i møte? Svaret ligger hos den enkelte. Gud tvang ikke Israel til å følge ham, og han tvinger ikke oss. Som vi ser i Åp 13, vil dyret og dets bilde bruke makt. Men Gud anvender kjærlighet.

`Hvordan kan vi unngå å oppgi vår troskap til Jesus til fordel for en annen gud?`