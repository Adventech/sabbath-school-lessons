---
title: Misjonsfortelling
date: 19/11/2021
---

#### Forretningsmannens bønn

_Kiyong Kwon (56), Sør-Korea_

Når Kiyong ber, skjer det ting. Mens han ba, følte eieren av et sørkoreansk regnskapsfirma at han skulle plante en adventistmenighet. Han fikk bruke et tidligere kirkebygg, og 40 ble døpt det første året. Han fortsatte å be, og antallet døpte steg til 98 etter to og et halvt år. Kiyong bestemte seg for å be om 100 døpte.

Da han åpnet øynene, husket han en kvinne han ikke hadde sett på tre år. Han spurte seg for og fikk vite at hun hadde startet en kunstskole for barn. Han kjøpte en bukett blomster og ga den til henne på skolen. Så fortalte han om menighetsplantingen og de 98. «Du burde bli nummer 100,» sa han.

«Ja visst, jeg blir den hundrede,» sa kvinnen.

«Flott!» sa Kiyong. Men først må du ta bibelstudier. Jeg kommer hjem til deg kl. 19:30 i morgen og lærer deg om Bibelen. «Sørg for at mannen din er der!»

Han nevnte mannen fordi han trengte to for å komme til hundre. Da han gikk, ringte hun til sin mann.

«Kiyong kommer hjem til oss for å undervise oss i Bibelen,» sa hun.

Hennes mann var også forretningsmann, men han tilba forfedrene og flere guder. Han hadde nylig kjøpt en haug engelske bøker for å forbedre engelsken sin med tanke på jobben, og en av bøkene var en bibel. Men den hadde forvirret ham. Han forsto ordene, men ikke hva de betydde. Til slutt bestemte han seg for å be til Bibelens Gud.

«Hvis du er den sanne Gud, så send meg en som kan lære meg å forstå Bibelen,» sa han høyt. Dermed ringte telefonen. Det var hans kone: «Kiyong kommer og underviser oss fra Bibelen i morgen,» sa hun.

Han ble målløs. Han rørte seg ikke på en lang stund. Det var som om lynet hadde slått ned. Han kjente det i hele kroppen, i hodet, ryggmargen og fotsålene.

Dagen etter kom Kiyong og så til sin forundring at de satt og ventet ivrig på å få bibelundervisning. De to voksne barna deres var der også og ville lære om den Gud som hadde besvart fars bønn så fort.

Familien studerte Bibelen med Kiyong og tok imot alt de lærte. De overga seg til Jesus, og i stedet for 100 døpte, ga Gud ham 102.

En del av offeret 13. sabbat vil gå til å utbre evangeliet i Sør-Korea med to prosjekter: et omsorgssenter for immigrantbarn i byen Ansan og et misjonssenter i byen Daegu.

Kiyong har plantet hele tre menigheter i Sør-Korea.