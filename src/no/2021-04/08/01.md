---
title: 'Velg livet'
date: 13/11/2021
---

### Bakgrunnsstoff
1 Mos 2,8–9, Rom 6,23, 1 Joh 5,12, 5 Mos 30,1–20, Rom 10,6–10, 5 Mos 4,19, Åp 14,6–12

> <p>Minnevers</p>
> I dag tar jeg himmel og jord til vitne mot dere. Jeg har lagt fram for deg liv og død, velsignelse og forbannelse. Velg da livet, så du og dine etterkommere kan få leve (5 Mos 30,19).

Det er en trist historie: en 22 år gammel kvinne får en dødelig sykdom. Hjernesvulst. Selv med alle moderne medisiner kunne ingenting gjøres før det uunngåelige. Men denne unge kvinnen, «Sandy», ville ikke dø.

Så hun hadde en plan. Etter hennes død ville hodet bli frosset ned i flytende nitrogen i håp om å bevare hjernecellene. Og der ville det ligge i femti år, hundre år, tusen år, til en gang i fremtiden når teknologien var kommet langt nok til at hjernen hennes kunne lastes opp til en datamaskin. Og ja, Sandy kunne «leve» videre, kanskje også for alltid.

Trist historie, ikke bare fordi en ung person skulle dø, men på grunn av hennes håp om liv. Som folk flest ønsket Sandy livet, hun ville leve. Men hun valgte en vei som ikke fører frem.

Denne uken fortsetter vi i 5. Mosebok og vil vi se på livets valg og muligheten vi har fått til å velge liv, men å velge det på de vilkårene som Gud har tilbudt i sin nåde.