---
title: 'Husk regnbuen'
date: 28/11/2021
---

Første gang ordet «husk» opptrer i Bibelen, er i 1 Mos 9, da Gud fortalte Noah at han ville sette regnbuen på himmelen som et tegn på sin pakt med jorden, at han aldri mer ville ødelegge jorden med en vannflom.

`Les 1 Mos 9,8–17. Hvordan brukes ordet «husk» her, og hva kan dette lære oss om hvordan vi skal huske hva Gud har gjort for oss?`

Selvsagt trenger ikke Gud regnbuen for å huske løftet og pakten. Han benyttet bare et språk som mennesker kan forstå. Regnbuen er utspent for at vi skal huske Guds løfte og pakt om ikke å ødelegge verden igjen med vann. Med andre ord skulle regnbuen hjelpe folk å huske den spesielle pakten som Gud hadde inngått: hver gang de ser regnbuen, skal Guds folk ikke bare huske Guds dom over verden for dens synd, men også hans kjærlighet til verden og hans løfte om ikke å oversvømme den igjen. Derfor ser vi her betydningen av å huske: huske Guds løfter, huske Guds advarsler, huske Guds handlinger i verden.

Regnbuen på himmelen blir enda viktigere i dag når mange avviser tanken om at det har vært noen verdensomspennende flom. Det er fascinerende at Ellen G. White skrev at før flommen kom, hadde mange den samme ideen om at naturlovene var konstante og utelukket muligheten for at en verdensomspennende flom noen gang kunne skje. Hun skrev at de vise og kloke hevdet at naturens «lover er så grunnfestet at ikke engang Gud selv kan forandre dem.» – _Alfa og Omega_, bind 1, side 74 [PP 97]. Før syndfloden hevdet folk altså at naturlovene tilsa at den ikke kunne komme, og etter syndfloden sier folk at det aldri har vært noen syndflod fordi naturlovene ikke tillater det.

Men i sitt ord fortalte Gud om syndfloden og ga verden et tegn, ikke bare på syndfloden, men på hans løfte om ikke å sende enda en flom. Hvis vi husker hva regnbuen betyr, kan synet av den forsikre oss om at Guds ord er pålitelig. Og hvis vi kan stole på hans ord når det gjelder dette løftet, hvorfor ikke også stole på hans ord i alle ting?

`Neste gang du ser en regnbue, så tenk på Guds løfter. Hvordan kan vi lære å ha tillit til løftene?`