---
title: 'Ta deg i vare … så du ikke glemmer det'
date: 30/11/2021
---

`Les 5 Mos 4,9 og 5 Mos 4,23. Hva sier Gud de skal gjøre, og hvorfor er denne formaningen så viktig for folket?`

To verb dominerer begynnelsen av begge versene: «ta deg i vare» og «glem». Gud sier: ta deg i vare så du ikke glemmer. Det vil si: Glem ikke hva Herren har gjort for deg eller pakten han inngikk med deg.

Verbet «ta deg i vare», smr (som også brukes i en annen form i 5 Mos 4,9, oversatt med «vokt deg vel»), forekommer i hele GT, og det betyr å «holde», «å våke», «å bevare» eller «å vokte.» Det opptrer første gang i Skriften før synden, da Gud ba Adam om å «passe» hagen han hadde gitt ham (1 Mos 2,15).

Men nå ba Gud folket, hver enkelt av dem (verbet står i entall), om å vokte seg selv, så de ikke glemmer. Dette er ikke «glemme» som hukommelsestap (det kan skje over generasjoner), men mer i betydningen å være slapp når det gjelder paktsforpliktelsene. Det vil si at de skulle tenke på hvem de var og hva det betydde når det gjaldt å leve for Gud, for andre hebreere, for de fremmede blant dem og for folkene rundt dem.

`Les igjen 5 Mos 4,9 (se også 6,7 og 11,19), men fokuser på den siste delen, om å lære dem videre til barn og barnebarn. Hva ville det ha å gjøre med å hjelpe dem til ikke å glemme?`

Det er ikke tilfeldig at rett etter at Moses ba dem om ikke å glemme, ikke å la disse tingene «forlate ditt hjerte», så ba han dem om å lære det videre til nye generasjoner. Barna trengte å høre om disse tingene, men kanskje enda viktigere var det at ved å fortelle og gjenfortelle historiene om hva Gud hadde gjort for dem, ville folket ikke glemme hva dette var. Noen bedre måte å bevare kunnskapen om hva Herren hadde gjort for sitt utvalgte folk, fantes vel ikke?

`Hvordan har det å fortelle andre om din erfaring med Gud vært godt ikke bare for andre, men også for deg? Hvordan har din fortelling om hans ledelse hjulpet deg til ikke å glemme dette?`