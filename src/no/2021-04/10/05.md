---
title: 'Spist og mett'
date: 01/12/2021
---

En som hadde jobbet ved generalkonferensen i 34 år, fortalte en historie om hvordan han og hans kone landet på en flyplass for lenge siden og hadde mistet et kolli av bagasjen. «Der ved bagasjebåndet og synlig for alle knelte vi og ba Gud om at vi måtte få tilbake bagasjen.» Så sa han at mange år senere skjedde det samme: de ankom flyplassen, men et kolli var ikke med. Han fortalte hva som skjedde videre. «Slapp av,» hadde han sagt til sin kone, «forsikringen dekker det.»

`Ha dette i mente når du leser 5 Mos 8,7–18. Hvilken advarsel gir Gud sitt folk, og hva burde det også bety for oss i dag?`

Se på hva trofasthet mot Herren ville føre til. Ikke bare ville de ha et godt og rikt land, «et land der du ikke skal spise ditt brød i fattigdom og ikke mangle noen ting» (5 Mos 8,9), men de vil bli rikt velsignet i landet: storfe og småfe, gull og sølv og fine hus. De får alt det livet kan by på.

Men hva da? De ville møte den faren som alltid følger med rikdom og fysisk velstand, at de glemmer at det er Herren «som gir deg kraft til å vinne rikdom» (5 Mos 8,18).

Kanskje ikke med en gang, men etter som årene går og de får all den materielle velstand de trenger, vil de glemme fortiden, glemme hvordan Herren hadde ført dem gjennom «den store og uhyggelige ørkenen» (5 Mos 1,19) og tro at det var deres egen kløkt og talenter som gjorde suksessen mulig.

Det var akkurat dette Herren advarte dem mot – og når man leser de senere profetene, er det akkurat dette som fant sted.

Moses sier at de midt i all velstanden må huske at det var Herren som hadde gjort dette for dem og ikke la seg lure av de materielle velsignelsene han hadde gitt dem. Århundrer senere advarte Jesus mot «rikdommens bedrag» i lignelsen om såmannen (Mark 4,19).

`Samme hvor mye penger og materielle goder vi har, er vi kjøtt og blod, og venter på et hull i bakken. Hva burde dette fortelle oss om rikdommens farer, siden rikdom kan få oss til å glemme vårt behov for den eneste som kan frelse oss fra dette hullet i bakken?`