---
title: Misjonsfortelling
date: 03/12/2021
---

#### SOS-misjonær

_Jang So-hee (19), Sør-Korea_

Som tenåring ville jeg bli misjonær. Men hvordan? Far døde da jeg var liten, og mor var den eneste kristne jeg kjente. Resten av familien var sjamaner og tilba fedrenes ånder hjemme i Sør-Korea. En dag fortalte mor om en professor som sender misjonærer til andre land og som ville snakke med meg om mine drømmer.

Jeg avtalte et møte med professoren. Noen dager senere så jeg en gruppe tenåringer med bokstavene SOS på T-skjortene sine. De inviterte meg til et studentmøte i en adventistkirke. Jeg ble gladelig med.

Da pastoren fikk høre at jeg var kristen, spurte han hva jeg visste om sabbaten. Han forklarte sabbaten for meg. Det talte til meg. Da ringte professoren, og jeg utsatte møtet vårt.

Den kvelden lærte jeg om sabbaten, Jesu gjenkomst, dommen, Guds frelse og den store konflikten. Jeg var så glad. Jeg kom tilbake dagen etter for å lære mer. Da ringte professoren igjen. Han ble sint da jeg fortalte at jeg studerte Bibelen i en adventistkirke. Han la ut om sin lære for meg. Pastoren hørte noe av samtalen og sa professoren hørtes ut som en fra en gruppe som mener at deres leder er Den hellige ånd selv. Det viste seg at det stemte, og at mor tilhørte den samme gruppen.

Det gjorde meg trist at hun hadde prøvd å lure meg inn i denne gruppen. Jeg ba henne studere Bibelen sammen med adventistpastoren, men hun ble sint og nektet.

Pastoren foreslo at jeg skulle studere ved Sahmyook Adventist University. «Der kan du studere Bibelen og lede din mor til sannheten,» sa han.

Mor ble gradvis mildere stemt mens jeg studerte. Jeg fortalte henne det jeg lærte og la igjen bibelstudier hjemme. Etter hvert så hun adventistprogrammer på YouTube og leste adventistblader. Jeg fullførte mine studier i 2020.

Mors gruppe hadde en sammenkomst som ble en superspreder av koronaviruset og førte til et av de verste utbruddene i Sør-Korea. Tusenvis av mennesker ble smittet, også mor. Hun kom seg fort, men gruppens kirke ble stengt og møtene forbudt. Jeg tror Gud leder mor til større kunnskap om seg selv.

Jeg liker Jesu ord: «Menneskesønnen er kommet for å lete etter de bortkomne og berge dem» (Luk 19,10). Det er meg. Gud satte meg i kontakt med SOS-studentene og hjalp meg å se sannheten om mor. «SOS» står for «Salvation, Only Jesus, Service» (frelse, bare Jesus, tjeneste). Jeg vil bli SOS-misjonær til min mor og verden. Denne planen er svaret på min drøm.

So-hee er en av mange adventister fra Sør-Korea som brenner for misjon. Dette kvartalet kan vi brenne for misjonen i Sør-Korea. En del av offeret 13. sabbat vil bidra til misjonssentre i to byer.