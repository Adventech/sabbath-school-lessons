---
title: 'Når det gjelder tidligere tider'
date: 29/11/2021
---

I 5 Mos 4 har vi lest de formaningene Herren ga sitt folk om deres privilegier som Guds utvalgte folk. Han hadde reddet dem ut av Egypt «ved prøvelser og tegn, ved under og krig, med sterk hånd og utstrakt arm og store, skremmende gjerninger? Alt dette så du at Herren deres Gud gjorde for dere i Egypt» (5 Mos 4,34). Med andre ord har Gud ikke bare gjort noe stort for deg, han gjorde det på måter som skulle hjelpe deg å huske, og aldri glemme, hvilke store ting han hadde gjort.

`Les 5 Mos 4,32–39. Hva sa Herren de skulle huske, og hvorfor var det så viktig å huske det?`

Moses peker tilbake gjennom historien, helt til skapelsen, og spør om noe noen gang har blitt gjort for noen som det som ble gjort for dem. Han ber dem granske selv og se om noe slikt som det de opplevde, noen gang hadde skjedd før. Moses prøvde å få dem til å innse hva Herren hadde gjort for dem, og dermed hvor takknemlige de burde være for hans mektige handlinger i deres liv.

Sentralt i disse handlingene var utfrielsen fra Egypt og det at han talte til dem på Sinai slik at de fikk høre hans ord i ilden.

`Les 5 Mos 4,40. Hvilken konklusjon ønsket Moses at folket skulle trekke av ordene om hva Gud hadde gjort for dem?`

Herren gjorde ikke alt dette uten en hensikt. Han hadde utfridd sitt folk og holdt sin del av pakten han hadde inngått med dem. De var utfridd fra Egypt, og i ferd med å komme inn i løftets land. Gud gjorde sin del. De ble nå bedt om å gjøre sin del, som ganske enkelt var å adlyde.

`Hvordan representerer denne modellen frelsesplanen slik den kommer til uttrykk i NT? Hva gjorde Jesus for oss, og hvordan skal vi svare på det han har gjort? (se Åp 14,12).`