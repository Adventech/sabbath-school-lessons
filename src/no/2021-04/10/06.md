---
title: 'Husk at du var slave'
date: 02/12/2021
---

`Les 5 Mos 5,15; 6,12; 15,15; 16,3; 16,12; 24,18 og 24,22. Hva ville Gud at de aldri skulle glemme, og hvorfor?`

Gjennom hele GT førte Herren folkets tanker tilbake til den mirakuløse utgangen fra Egypt. Den dag i dag feirer jødene påsken til minne om det Gud gjorde for dem. «Når dere så kommer inn i det landet Herren har lovet å gi dere, skal dere holde denne skikken ved lag. Og når barna deres spør: Hva er dette for en skikk? skal dere svare: Det er påskeoffer for Herren fordi han gikk forbi israelittenes hus i Egypt da han slo egypterne, men sparte husene våre» (2 Mos 12,25–27).

I dag er påsken et symbol på den utfrielsen vi har i Kristus: «For vårt påskelam er slaktet, Kristus» (1 Kor 5,7).

`Les Ef 2,8–13. Hva får de hedningkristne beskjed om å huske? Hvordan er det en parallell til det hebreerne fikk beskjed om å huske?`

Paulus ville de skulle huske hva Gud hadde gjort for dem i Kristus, hva han hadde reddet dem fra, og hva de hadde på grunn av Guds nåde mot dem. Som israelittene hadde heller ikke de noe å rose seg av. Det var bare Guds nåde som gjorde dem til dem de var i Kristus Jesus, en nåde de hadde fått selv om de hadde vært «uten del i paktene og løftet».

Det er viktig at vi alltid husker og ikke glemmer hva Gud har gjort for oss i Kristus. «Det ville være godt for oss å bruke en time hver dag til å meditere over Kristi liv. I tankelivet burde vi gjenopplive hans liv steg for steg, og i fantasien holde fast ved hver begivenhet, særlig de avsluttende scener. Når vi tenker på hans store offer for oss, vil vi få en mer stabil tillit til ham, vår kjærlighet vil opplives, og vi vil bli mer gjennomtrengt av hans Ånd.» – _Alfa og Omega_, bind 4, side 63 [DA 83].