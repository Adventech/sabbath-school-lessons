---
title: Misjonsfortelling
date: 05/11/2021
---

#### Evangeliet med karriris

_Sara (14), Japan_

Sara går i Adventistkirken i Japan. Hun er ikke adventist, og ingen i familien er kristne. Hun går hver sabbat for å få spise i barnerestauranten der. Sara elsker sushi, men hun er spesielt glad for sabbatene når restauranten serverer karriris, som er populært blant japanske barn. Etter lunsj hører hun på bibelhistorier, synger sanger og leker sammen med de andre barna.

Sara begynte å gå i kirken da hun var seks. Mor var alene og sendte henne dit for å få et sunt måltid mat. Det er ikke absolutt fattigdom i Japan, men relativ fattigdom, der barn lever langt under gjennomsnittlig levestandard. Hvert syvende barn i Japan lever slik. Det gjelder spesielt barn av enslige mødre. De har ikke råd til ordentlig mat til barna eller til fritidsaktiviteter for dem, og de har verken tid til å hjelpe dem med lekser eller råd til å betale privatlærere slik som mer velstående mennesker.

Medlemmene i en adventistkirke la merke til den relative fattigdommen i lokalsamfunnet og begynte å gi gratis lunsj på sabbater og leksehjelp de andre dagene. Da bystyret begynte å tilby økonomisk hjelp til organisasjoner som ga fattige barn mat, søkte kirken om støtte og fikk det. 10- 30 barn begynte å komme hver sabbat.

I førstningen var Sara veldig sky når hun kom. Men hun elsket maten og bibellekene, og den oppmerksomheten medlemmene viste henne, så hun kom sabbat etter sabbat. Da hun ble eldre, begynte hun å hjelpe til med ettermiddagsprogrammet for de yngre barna. Så ble hun invitert til sommerleir, og der overga hun seg til Jesus.

Hun fortalte det da hun kom hjem, men mor ble ikke glad: «Du får vente til du er gammel nok til å bestemme selv,» sa hun. Dermed måtte Sara vente fire år på å bli døpt. Japanske barn får ikke bestemme slikt uten foreldrenes samtykke før de er 18 år. Sara er 14. Menighetsmedlemmene ble lei seg da Sara fortalte hva mor hadde sagt, men de ble ikke overrasket. Det var en typisk reaksjon fra en mor som ikke er kristen.

Be for Sara og moren hennes. Be for de andre barna som spiser, leker og lærer om Jesus hver sabbat i Adventistkirken i Kashiwa. Takk for misjonsgavene som bidrar til å spre evangeliet – med og uten sushi og karriris.

Skrevet av Yasuki Miyamota. Sara er et vanlig japansk navn og er et pseudonym for å beskytte hennes privatliv.