---
title: 'Baal peor'
date: 01/11/2021
---

I 5 Mos 4,3–4 får israelittene litt mer historieundervisning som en påminnelse om fortiden og hvilke åndelige og praktiske sannheter de burde lære av den.

`Les 4 Mos 25,1–15. Hva skjedde, og hvilke åndelige og praktiske sannheter burde folket ha fått med seg fra denne fiaskoen?`

Vi kan mislike historiene om at Israel utslettet noen av de hedenske folkeslagene rundt seg, men denne historien forklarer logikken bak befalingen. Israel skulle være et vitne for hedningene om den sanne Gud – den eneste Gud. De skulle være et eksempel og vise hvordan den sanne Gud skulle tilbes. Men da de holdt seg til de hedenske «gudene», ble det til opprør mot den Gud de skulle representere for verden.

Selv om uttrykket «å hore» ofte har en åndelig betydning, at Israel fulgte hedenske guder og skikker (se Hos 4,12–14), antyder språket – og resten av historien – i dette tilfellet at det var seksuell synd, iallfall i begynnelsen. Her benyttet Satan seg også av den syndige menneskenaturen da han brukte de hedenske kvinnene til å forføre mennene, som åpenbart lot seg forføre.

Fysisk hor utartet utvilsomt også til åndelig hor. De involverte ble til slutt med på hedensk tilbedelse slik at Israel «bandt seg til Baal-Peor», det vil si at de ble knyttet til denne falske guden og ofret til den. Til tross for alt de hadde lært, var de villige til å forlate det for lidenskapens og lystens skyld.

Hvordan kunne det skje? Ganske enkelt ved å forherde samvittigheten med den første synden, den fysiske. Slik ble de klar til å falle for den siste, den åndelige, som må ha vært Satans endelige mål. De hadde sunket så dypt at teksten sier at en mann førte sin midjanittiske kvinne rett inn i selve leiren, rett foran Moses og folket som sto og gråt utenfor tabernaklet.

`Sinn og kropp er nært forbundet. Påvirkes det ene, påvirkes det andre. Hva kan denne historien si oss om hvor åndelig farlig det kan være for oss når vi hengir oss til visse nytelser?`