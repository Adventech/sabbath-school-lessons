---
title: 'Hold fast ved herren din Gud'
date: 02/11/2021
---

Tusenvis døde i synden ved Baal-Peor. «Gud utryddet enhver som fulgte Baal-Peor.» Men mange var ikke med på frafallet. Hvem var de?

`«Men dere som holdt fast ved Herren deres Gud, er alle i live i dag» (5 Mos 4,4). Hvordan forklarer teksten forskjellen mellom dem som falt i synd og dem som ikke gjorde det? Hva sier dette om synd og fristelse og Guds kraft i vårt liv?`

Legg merke til kontrasten mellom ordet «alle» i dette verset og verset før. «Enhver» som fulgte etter Baal-Peor, ble ødelagt, men «alle dere» som holdt fast ved Herren, er i live. Det var ingen mellomting den gang, og det er ingen nå heller. Vi er enten for eller imot Jesus (Matt 12,30).

Det hebraiske ordet for «holdt fast ved», dbq, peker ofte på en sterk forpliktelse til å holde seg til noe utenfor seg selv. Den samme hebraiske roten er brukt i 1 Mos 2,24, når en mann skal forlate sin familie og «holde fast ved» sin kone (se også Rut 1,14). I denne sammenhengen forekommer det fire ganger til i 5. Mosebok (10,20; 11,22; 13,4; 30,20), og i hvert tilfelle var tanken den samme: folket skulle holde fast ved (klamre seg til) sin Gud. Det vil si at de skulle overgi seg til ham og hente kraft og styrke fra ham.

Det som er viktig å huske, er at folket er verbets subjekt: de må holde fast. De må ta valget om å «holde fast ved» Gud og i hans kraft og styrke unngå å falle i synd.

`Les Jud 24 og 1 Kor 10,13. Hva sies her i NT som også sies i 5 Mos 13,4?`

Gud er trofast, han kan hindre at vi faller. Men vi må bevisst velge å holde fast ved ham, slik de trofaste i Baal-Peor gjorde. Da kan vi være trygge på at vi kan være trofaste uansett fristelse.

`Hvordan hjelper bønn, bibelstudium, tilbedelse og trosfellesskapet oss å holde oss til Herren?`