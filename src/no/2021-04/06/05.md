---
title: 'For hvilket folk er så stort?'
date: 03/11/2021
---

Det som følger i de neste versene etter 5 Mos 4,4, er noen av de dypeste og vakreste tekstene i hele Skriften. Man kan argumentere for at budskapet i 5. Mosebok faktisk finnes her, og at alt annet er utleggelse. Når du leser disse versene, kan du tenke på hvordan prinsippet kan anvendes for oss i dag.

`Les 5 Mos 4,5–9. Hva sa Gud til Israel? Hvorfor?`

Herren vil at folket skal innse at de er blitt kalt og utvalgt av en bestemt grunn. De er et «stort» folk, akkurat slik Gud hadde sagt til Abram da han kalte ham bort fra kaldeerne, at: «Jeg vil gjøre deg til et stort folk» (1 Mos 12,2; se også 1 Mos 18,18).

Men formålet med å bli stor, var at de kunne være en «velsignelse» (1 Mos 12,2) for «alle slekter på jorden» (1 Mos 12,3). Og selv om den ultimate velsignelsen ville være at Jesus, Messias, ville komme gjennom deres slekt, skulle de være verdens lys til det skjedde. «Jeg gjør deg til lys for folkeslag så min frelse kan nå til jordens ende» (Jes 49,6). Ikke slik at frelsen ble funnet hos dem, men at den sanne Gud som alene kan frelse, skulle åpenbares gjennom dem.

Israel tilba og tjente den Gud som skapte verden, himmelens og jordens Herre; hedningene tilba stokk og stein og demoner (5 Mos 32,17; Sal 106,37).

For en forskjell!

I disse versene pekte Moses på to ting som gjorde Israel spesielt. For det første var Herren nær dem på en unik måte, f.eks. i helligdommen, og for det andre på grunn av «rettferdige forskrifter og lover som hele denne loven» inneholder (5 Mos 4,8).

`Les 5 Mos 4,32–35. Hva sa Herren også til dem som skulle ha fått dem til å forstå hvilket spesielt kall de hadde fått?`

Israel hadde fått mye. Hva ville deres respons bli?