---
title: 'Din visdom og din forstand'
date: 04/11/2021
---

5 Mos 4,1–9 var et sterkt uttrykk, ikke bare for folkets spesielle status, men også dets misjonskall. I disse versene er tanken at de skulle adlyde og gjøre det Gud befalte.

`Les 5 Mos 4,6 igjen. Hva sier Herren er deres «klokskap» og «forstand» i disse folkenes øyne?`

Ved første øyekast kan det virke som om lovene og forskriftene var visdommen og forstanden. Men det står ikke det. Ja, Herren hadde lært dem lover og forskrifter, men deres klokskap og forstand var at de holdt dem og adlød dem. Deres lydighet – det var deres klokskap og forstand.

Folket kunne ha hatt det flotteste systemet med lover og regler og forskrifter verden hadde sett (det hadde de), men hva nytter det hvis ikke Israel retter seg etter det? Deres klokskap og forstand kom av at Guds lov åpenbarte seg i deres liv. De skulle leve sannhetene som Herren hadde gitt dem, og de kunne bare gjøre det ved å adlyde dem. Alt lyset og all sannheten ville ikke gjøre verken dem eller hedningene noe godt hvis ikke Israel levde sannheten. Derfor blir de om og om igjen kalt til å adlyde, for deres lydighet mot vedtektene og lovene, ikke selve vedtektene og lovene, var det som gjorde dem til et vitne for verden.

«Deres lydighet mot Guds lov ville gjøre dem til et under av velstand og framgang i livet midt for øynene på en forbauset verden. Han som kunne gi dem visdom og dyktighet i sinnrik skapende virksomhet, ville fortsette å være deres lærer, og han ville foredle dem og løfte dem opp på et stadig høyere plan, takket være lydigheten mot hans lover. Om de bare var lydige, ville de bli skjermet mot sykdommene som herjet blant andre folk. Og de ville bli velsignet med kraft og intelligens. Herrens herlighet, hans majestet og makt skulle åpenbares gjennom all deres framgang i livet. De skulle være et kongerike av prester og fyrster. Gud utstyrte dem med alle muligheter for å bli det mektigste folket på jorden.» – _Ord som lever_ (2006), side 205 [COL 288].

`Les Matt 5,13–16. Hva sier Jesus som gjenspeiler det han hadde sagt til det gamle Israel? Hvordan er dette relevant for oss?`