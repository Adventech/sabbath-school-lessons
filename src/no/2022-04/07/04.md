---
title:  Mange sto opp sammen med ham
date:  08/11/2022
---

«Da revnet forhenget i tempelet i to, fra øverst til nederst. Jorden skalv, og klippene slo sprekker. Gravene åpnet seg, og kroppene til mange hellige som var sovnet inn, ble reist opp. Etter Jesu oppstandelse gikk de ut av gravene og kom inn i den hellige byen, hvor de viste seg for mange» (Matt 27,51–53). Hva sier denne beretningen om Jesu oppstandelse og hva den utrettet?

`Hva sier dette om Jesu oppstandelse og hva den utrettet?`

Et jordskjelv markerte Jesu død (Matt 27,50–51), og enda et markerte hans oppstandelse (Matt 28,2). Idet Jesus døde, «skalv jorden, og klippene slo sprekker. Gravene åpnet seg, og kroppene til mange hellige som var sovnet inn, ble reist opp. Etter Jesu oppstandelse gikk de ut av gravene og kom inn i den hellige byen, hvor de viste seg for mange» (Matt 27,51–53). Disse hellige ble vakt til live herliggjort som vitner om Kristi oppstandelse og som forbilder på dem som skal stå opp ved Jesu gjenkomst. Så rett etter Jesu oppstandelse fikk mange jøder sterke bevis for å tro på hans oppstandelse og ta imot ham som sin frelser, noe mange gjorde, også blant prestene (se Apg 6,7).

«Under sin virksomhet hadde Jesus vekket døde til liv. Han hadde vekket opp sønnen til enken fra Nain, synagogeforstanderens datter og Lasarus. Men disse ble ikke udødeliggjort. Etter at de hadde stått opp, var de fremdeles underlagt dødens lov. Men de som kom ut av graven ved Kristi oppstandelse, ble oppreist til evig liv. De ble tatt til himmelen sammen med ham som trofeer og tegn på hans seier over døden og graven ... De gikk inn i byen, viste seg for mange og forkynte: Kristus er stått opp fra de døde, og vi ble oppreist sammen med ham. Slik ble oppstandelsens hellige sannhet udødeliggjort.» – _Alfa og Omega_, bind 5, side 337–338.

Menneskelig sett hadde øversteprestene og de eldste store fordeler. De var nasjonens religiøse maktsentrum og klarte også å overbevise de romerske myndighetene og folkemassen om å hjelpe dem med planene deres. Men de glemte at «Den høyeste rår over menneskenes rike og gir det til hvem han vil» (Dan 4,32). De oppstandne helliges eksistens avslørte deres løgner.

`Hvorfor kan vi stole på Guds endelige seier for oss mens vi fortsatt kjemper våre kamper i en syndig verden?`