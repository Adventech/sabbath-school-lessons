---
title:  Førstegrøden av dem som er sovnet inn
date:  10/11/2022
---

`Les 1 Kor 15,20 i lys av 5 Mos 26,1–11. I hvilken forstand er den oppstandne Kristus «førstegrøden av dem som er sovnet inn»?`

Ofring av «førstegrøden» var en gammel praksis med dyp religiøs betydning. Det var en anerkjennelse av Gud som nådig forsørger, som hadde betrodd sine forvaltere landet der avlingene vokste og var ferdige til å bli høstet (se 2 Mos 23,19; 2 Mos 34,26; 3 Mos 2,11– 16; 5 Mos 26,1–11). Førstegrøden indikerte at innhøstingen var begynt, og den viste kvaliteten på produktene.

Ifølge Wayne Grudem er det slik: «Når Paulus kaller Kristus ‘førstegrøden’ (gr. aparchē), bruker han en metafor fra jordbruket for å vise at vi skal bli som Kristus. Slik ‘førstegrøden’ eller den første smaken av den modne avlingen viser hvordan resten av avlingen vil bli, slik viser Kristus som «førstegrøden» hvordan vår oppstandelseskropp vil bli når Gud i den endelige ‘innhøstingen’ vekker oss fra de døde og fører oss inn til seg.» – Wayne Grudem, _Systematic Theology_ (Grand Rapids, MI: Zondervan, 1994), side 615.

Husk at Jesus kom ut av graven med en herliggjort menneskekropp, men han bar fortsatt merkene etter korsfestelsen (Joh 20,20; Joh 20,27). Betyr dette at Guds barn også skal bære de fysiske merkene av sine lidelser etter oppstandelsen? Hva med Paulus? Skal han fortsatt bære sin «torn i kroppen» i sin herlighet (2 Kor 12,7), og «Jesu merker»? (Gal 6,17).

Frem til sin død skulle Paulus «alltid bære med seg i legemet merkene på Kristi herlighet, i sine øyne, som var blitt blendet av det himmelske lys (se Apg 9,1–9).» – _The Story of Redemption_, side 275. Men dette betyr ikke at han eller andre av de herliggjorte gjenløste vil stå opp med spor av sine egne lidelser (se 1 Kor 15,50–54). Det er imidlertid noe annet med Kristus: «Disse ondskapens merker vil han bære for bestandig. Avtrykkene av naglene vil fortelle om menneskenes vidunderlige gjenløsning, og den kostbare prisen de ble kjøpt for.» – _Herren har vist meg_, side 153. Hans merker er garantien for at alle våre vil være borte for alltid.

`Kristus vil for alltid bære arrene etter korsfestelsen. Hva sier det om Guds kjærlighet til oss og hva det kostet å frelse oss? Og hvordan viser det hvor mye guddommen satset for å redde oss?`