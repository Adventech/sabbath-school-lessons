---
title:  «Han er stått opp!»
date:  07/11/2022
---

Kristi seier over Satan og hans onde krefter ble sikret på korset og stadfestet av den tomme graven. «Da Jesus ble lagt i graven, triumferte Satan. Han håpet at Frelseren ikke ville ta igjen sitt liv, og han gjorde krav på Herrens legeme. Han satte sin egen vakt omkring graven for å holde Kristus som fange, og han ble forbitret og harm da englene hans flyktet idet den himmelske budbæreren kom. Da han så at Kristus kom seirende ut av graven, visste han at det betydde slutten på hans eget rike, og at han selv til sist måtte dø.» – _Alfa og Omega_, bind 5, side 336. Og selv om Kristi menneskelighet døde, var det ikke tilfelle med hans guddommelighet. I sin guddommelighet hadde Kristus makt til å bryte dødens lenker.

`Les Matt 28,1–6; Joh 10,17–18 og Rom 8,11. Hvem var direkte involvert i Jesu oppstandelse?`

Jesus hadde sagt at han hadde makt til å gi sitt liv og ta det igjen (Joh 10,17–18). Til Marta sa han: «Jeg er oppstandelsen og livet» (Joh 11,25). Andre tekster taler om hans oppstandelse som en handling av Gud (Ap 2,24; Rom 8,11; Gal 1,1; Hebr 13,20). En mektig Herrens engel var også med på den store begivenheten (Matt 28,1–2).

I mellomtiden viser Matt 28,11–15 ledernes anstrengelser for å fortsette kampen mot Jesus. Den romerske vaktstyrken fortalte lederne «alt som hadde hendt» (Matt 28,11). Her er det underforstått at de var vitne til oppstandelsen. Hva skulle rapporten ellers gå ut på? At en engel kom ned fra himmelen, flyttet steinen, satte seg på den, og vaktene besvimte? Det neste de visste, var at graven var tom? Kanskje hadde engelen fjernet Jesu lik mens romerne var bevisstløse? Kanskje disiplene gjorde det? Eller har noen andre stjålet det? Uansett hva som skjedde, var Jesu kropp åpenbart borte.

En engel fra himmelen som kom ned, mennene som besvimer av frykt og at graven var tom, ville ha vært foruroligende nok for de religiøse lederne. Men det at de «ga soldatene en stor sum penger» (Matt 28,12) for å få dem til å tie, tyder på at det soldatene fortalte dem, gjorde dem svært urolige. Og det de fortalte om, var selvfølgelig Jesu oppstandelse.

`Noen spotter tanken om at de første menneskene som så den oppstandne Kristus, var romere. Hvorfor? Hvordan er denne sannheten symbolsk for det som skulle komme: at evangeliet også går til hedningene?`