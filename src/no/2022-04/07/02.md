---
title:  En forseglet grav
date:  06/11/2022
---

Kristi misjon så ut til å ha endt (og mislyktes) med hans død på korset. Satan klarte å få Judas til å svikte frelseren (Luk 22,3–4; Joh 13,26–27) og øversteprestene og de eldste til å forlange hans død (Matt 26,59; Matt 27,20). Etter at Jesus ble arrestert, «forlot alle disiplene ham og flyktet» (Matt 26,56), og Peter fornektet ham tre ganger (Matt 26,69–75). Nå lå Jesus i en grav hugget ut av klippen, stengt inne bak en stor og forseglet stein som ble voktet av romerske soldater (Matt 27,57–66) og overvåket av usynlige demoniske krefter. «Hvis det hadde vært mulig, ville han [Satan] ha holdt Kristus innestengt i graven.» – _Manuscript Releases_, bind 12, side 412.

Kristus hadde ikke bare forutsagt sin død på korset, men også sin oppstandelse. Ved å bruke Østens inkluderende talemåte – der en del av en dag står for en hel dag – nevnte Jesus at «slik profeten Jona var i buken på den store fisken i tre dager og tre netter, slik skal Menneskesønnen være i jordens dyp i tre dager og tre netter» (Matt 12,39–40). Ved andre anledninger understreket Jesus at han ville bli drept, men på den tredje dagen ville han stå opp igjen (Matt 16,21; Matt 17,22–23; Matt 20,17–19). Øversteprestene og fariseerne kjente til disse uttalelsene og iverksatte tiltak for å forhindre at han sto opp igjen.

`Les Matt 27,62–66. Hvordan bidro disse handlingene bare til at verden fikk flere bevis for Jesu oppstandelse?`

Alle sikkerhetstiltakene for å holde Jesus i graven gjorde bare hans seier over døden og ondskapens hærskare enda tydeligere.

Disse mennene hadde sikkert også hørt om Jesu mirakler; noen av dem hadde de også sett. Og likevel tror de at en vakt over graven kunne stoppe ham, han som hadde vært i stand til å gjøre så mange mirakler?

Og så å sette vakt ved graven i tilfelle hva? Disiplene kunne stjele liket og si at Jesus hadde stått opp fra de døde? Når folket spurte hvor den oppstandne Jesus var, kunne de si: Bare ta vårt ord for det.

Om ikke annet så viste deres handlinger hvor redde øversteprestene var for Jesus, også etter at han var død. Innerst inne fryktet de kanskje at han kunne stå opp igjen.