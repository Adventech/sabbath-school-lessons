---
title:  Misjonsfortelling
date:  11/11/2022
---

#### Salomo verdensforandreren

_Salomo, Papua Ny-Guinea_

Salomo var kirkegjenger og trodde han kjente Bibelen godt. Men han hadde ikke studert Bibelen selv.

En dag kom en adventistmisjonær til fjellandsbyen hans og tilbød ham en hvit bok som het World Changers Bible (verdensforandrerens Bibel). «Jeg har kommet for å fortelle landsbyen om Guds ord», sa misjonæren. Salomo ble glad. Han gransket Bibelen nøye. Det var New Living Translation, en lettlest bibel. Det likte han. Han og mange andre der var i 20-årene og gikk ennå på skolen.

Misjonæren inviterte Salomo til en bibelgruppe. «Vi skal lese om Jesus. Studiet tar 15–20 minutter», sa han.

På det første møtet åpnet de Bibelen til Markus 1. Misjonæren ba: «Kjære Gud, veiled oss. Takk.» Salomo ble bedt om å lese det første kapitlet hos Markus. Han leste om døperen Johannes, en forkynner i en kappe av kamelhår som spiste vill honning og døpte Jesus i Jordan-elva. Da han var ferdig, ba misjonæren en annen om å lese historien om igjen. Etterpå ba han en tredje om å gjenfortelle historien uten å se i Bibelen. Så sa han: «Hva var nytt for dere?» De snakket om det før de ble spurt hva som overrasket dem og om det var noe de ikke hadde forstått. Deretter spurte misjonæren om historien sa noe de kunne sette ut i livet. En sa det var viktig å bli døpt. Til avslutning spurte misjonæren: «Hva vil dere snakke med noen om fra denne historien denne uken?» Så ba han: «Kjære Gud, takk for ditt ord. Hjelp oss å følge deg. Amen.»

Etter som ukene gikk, gjorde bibelstudiene at Salomo lærte Jesus bedre å kjenne. Alle studiene fulgte det samme formatet. Salomo fant ut at misjonæren brukte et bibelleseprogram som het Discovery Bible Reading. Han fikk også vite at den hvite Bibelen hans kom fra et opplegg South Pacific-divisjonen hadde med å dele ut 200 000 bibler til unge mennesker. Og nå forsto han navnet World Changers Bible. En verdensforandrer er en Jesu disippel som ønsker å leve som disippel og verve flere disipler.

Etter et års bibelstudier besluttet Salomo å bli en verdensforandrer. Han fulgte Jesu eksempel og ble døpt. I dag er Salomo 26 år og tiendeklassing. Han leder en gruppe unge som bygger en ny adventistkirke i landsbyen. Han er også misjonær og bruker sin World Changers Bible til å gi bibelstudier til familie og naboer.

Takk for misjonsgavene som sprer evangeliet i Papua Ny-Guinea og resten av divisjonen.

I dag har over 225 700 bibler blitt delt ut i Papua Ny-Guinea, Solomon-øyene, Samoa, Fiji og andre steder. Les mer på bit.ly/worldchangersbible.

Se bilder på Facebook: bit.ly/fb-mq.