---
title:  Vitner om den oppstandne Kristus
date:  09/11/2022
---

`Les Joh 20,11–29 og 1 Kor 15,5–8. Hvordan reagerte disiplene da de møtte den oppstandne Kristus første gang?`

De to englene ved den tomme graven fortalte Maria Magdalena og noen andre kvinner at Jesus hadde stått opp (Matt 28,1; Matt 28,5–7; Mark 16,1–7; Luk 24,1–11). Men snart viste Jesus seg for dem, og de tilba ham (Matt 28,1; Matt 28,9–10; Joh 20,14–18). Han viste seg også for Peter (Luk 24,34; 1 Kor 15,5) og for de to disiplene på veien til Emmaus (Mark 16,12; Luk 24,13–35). Da Jesus kom inn på salen, var disiplene først livredde, men så ble de fylt av glede og undret seg over det som hadde skjedd (Luk 24,33–49; Joh 20,19–23). En uke senere kom Jesus igjen til det samme rommet uten å åpne dørene, og da trodde også Tomas på oppstandelsen (Joh 20,24–29).

I de førti dagene mellom oppstandelsen og Jesu himmelfart ble han sett av «mer enn fem hundre søsken på én gang» og av Jakob (1 Kor 15,6–7). Jesus sluttet seg til noen disipler ved bredden av Galileasjøen og spiste frokost med dem, etterfulgt av en samtale med Peter (Joh 21,1–23). Jesus kan ha vist seg flere ganger (Apg 1,3) før den siste ved hans himmelfart (Luk 24,50–53; Apg 1,1–11). Paulus regnet seg også som et øyenvitne til den oppstandne Kristus, som viste seg for ham på veien til Damaskus (1 Kor 15,8; se også Apg 9,1–9).

Da de andre disiplene fortalte den fraværende Tomas at de hadde sett den oppstandne Kristus, sa han: «Dersom jeg ikke får se naglemerkene i hendene hans og får legge fingeren i dem og stikke hånden i siden hans, kan jeg ikke tro» (Joh 20,25). En uke senere dukket Jesus opp igjen, og nå var Tomas der. Da sa Jesus til ham: «Kom med fingeren din, se her er hendene mine. Kom med hånden og stikk den i siden min. Og vær ikke vantro, men troende!» (Joh 20,27). Da bekjente Tomas: «Min Herre og min Gud!» Og Jesus sa: «Fordi du har sett meg, tror du. Salige er de som ikke ser, og likevel tror» (Joh 20,29).

`«Salige er de som ikke ser, og likevel tror.» Du har ikke sett den oppstandne Kristus, så hvilke grunner har du for din tro på Jesus?`