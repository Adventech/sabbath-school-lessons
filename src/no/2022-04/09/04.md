---
title:  Å gå bort og være med Kristus
date:  22/11/2022
---

`Les Fil 1,21–24 og 1 Tess 4,13–18. Når forventet Paulus å være «med Kristus» (Fil 1,23) og «med Herren» (1 Tess 4,17)?`

Paulus ivret etter å leve «i Kristus» nå (2 Kor 5,17) og «med Kristus» etter hans annet komme (se 1 Tess 4,17). For apostelen kunne ikke engang døden frata ham forsikringen om å tilhøre hans frelser og Herre. Som han skrev i brevet til romerne: «verken død eller liv» kan «skille oss fra Guds kjærlighet i Kristus Jesus, vår Herre» (Rom 8,38–39). «Om vi lever, så lever vi for Herren, og om vi dør, så dør vi for Herren. Enten vi da lever eller dør, hører vi Herren til» (Rom 14,8).

Med denne vissheten i tanke talte Paulus om de troende som allerede var døde som «dem som sover i Jesus» (1 Tess 4,14) og som skal bli oppreist ved Kristi annet komme for å motta evig liv (1 Kor 15,16–18; 1 Tess 4,13–18).

Når Paulus nevnte sitt ønske om å «bryte opp og være sammen med Kristus» (Fil 1,23), antydet han da at hans sjel etter døden ville dra for å leve bevisst med Kristus? Nei, i denne teksten «uttrykker Paulus sitt ønske om å forlate denne nåværende urolige tilværelsen og være med Kristus, uten snakk om noe tidsforløp mellom de to hendelsene. Verset lærer ikke at Paulus regnet med å komme til himmelen når han døde. Han ville ikke få sin belønning før Jesu annet komme (2 Tim 4,8).

Kort sagt: Paulus sier at det neste han ville vite av etter å ha gått bort (døden), ville være Kristus som kommer på himmelens skyer for å vekke opp de døde, og da ville han ‘være hos Herren’ (1 Tess 4,17). Det skal også sies at Bibelens forfattere iblant omtaler to hendelser sammen som kan være adskilt av en lang tidsperiode.» – _Andrews Study Bible_, side 1555.

Men hvorfor ville Paulus heller dø enn leve? Fordi han da endelig kunne hvile fra alle plagene uten å behøve å lide fysiske smerter. Og han ville gjøre det i full visshet om at han ville motta «rettferdighetens seierskrans» ved Jesu annet komme (2 Tim 4,6–8). Paulus ønsket ikke å dø, men han visste hva som ville følge etter døden.

`Hvem har vel ikke, spesielt i motgangstider, tenkt på hvor fint det ville være å lukke øynene i døden og «være med Kristus» som det neste man visste? Hvordan kan denne tanken hjelpe oss å forstå Paulus’ ord i Filipperbrevet?`