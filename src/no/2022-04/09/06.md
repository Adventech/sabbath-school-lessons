---
title:  Sjelene under alteret
date:  24/11/2022
---

`Les Åp 6,9–11. Hvordan kan «sjelene» til de døde martyrene rope «under alteret»?`

Åpningen av det femte apokalyptiske seglet avslører en uvanlig scene. Martyrenes sjeler ble billedlig talt sett «under alteret» der de ropte til Gud om hevn (Åp 6,9–11). Noen kommentatorer identifiserer dette «alteret» som røkelsesalteret som er nevnt under det syvende seglet (Åp 8,1–6). Men henvisningen til «blod» (i stedet for «røkelse») i Åp 6,9–11 gjør at vi ser en hentydning til brennofferalteret, der blodet fra ofringene ble utøst (3 Mos 4,18; 3 Mos 4,30; 3 Mos 4,34). På samme måte som blodet fra disse ofringene pleide å bli stenket rundt alteret, slik ble martyrenes blod symbolsk utøst ved Guds alter når de mistet sitt liv fordi de var trofaste mot Guds ord og Jesu vitnesbyrd (Åp 6,9, se også 12,17; 14,12).

«Sjelene» under alteret er også symbolske. Tar vi dem bokstavelig, må vi konkludere med at martyrene ikke er helt lykkelige i himmelen, for de roper fortsatt etter hevn. Det høres ikke ut som om de nyter frelsens belønning. Ønsket om hevn kan gjøre livet surt. Men også din død?

Dessuten er det viktig å huske at Johannes ikke fikk et syn om himmelen slik den faktisk er. «Det finnes ingen hvite, røde, svarte eller gulbleke hester der med krigerske ryttere. Jesus dukker ikke opp der i form av et lam med et blødende knivsår. De fire dyrene er ikke faktiske bevingede skapninger med de dyrenes kjennetegn som er nevnt ... Det ligger heller ikke noen ‘sjeler’ ved foten av et alter i himmelen. Hele scenen var en billedlig og symbolsk fremstilling.» – _SDA Bible Commentary_, bind 7, side 778.

George E. Ladd skrev: «I dette tilfellet [Åp 6,9–11] er alteret helt klart offeralteret der offerblod ble utøst. Det at Johannes så martyrenes sjeler under alteret har ingenting å gjøre med de dødes tilstand eller deres situasjon i mellomtilstanden; det er bare en levende måte å beskrive det faktum at de hadde lidd martyrdøden i sin Guds navn.» – _A Commentary on the Revelation of John_ (Grand Rapids, MI: Eerdmans, 1972), side 103.

`Hvem (spesielt av dem som har lidd urett) har ikke ropt etter en rettferdighet som ennå ikke har kommet? Hvorfor må vi i tro sette vår lit til at den rettferdigheten som mangler her i verden likevel inntrer til slutt? Hvilken trøst kan du hente i dette fantastiske løftet?`