---
title:  Den rike mannen og Lasarus
date:  20/11/2022
---

`Les Luk 16,19–31. Hvorfor er ikke dette en bokstavelig skildring av livet etter døden?`

Noen vil at Luk 16,19–31 skal tolkes bokstavelig, som en skildring av de dødes tilstand. Men dette fører til ubibelske konklusjoner og motsier mange tekster vi allerede har sett på.

For det første måtte vi gå med på at himmel og helvete er nær nok til at beboerne på begge steder kan snakke med hverandre (Luk 16,23–31). Vi må også anta at det i etterlivet, mens kroppen ligger i graven, er en bevisst form av den åndelige sjelen med «øyne», en «finger», en «tunge» som til og med føler tørst (Luk 16,23–24).

Hvis dette var en beskrivelse av menneskets tilstand i døden, ville himmelen ikke vært noe gledens sted, for de frelste kunne følge med på sine fortapte kjæres endeløse lidelser, og til og med snakke med dem (Luk 16,23–31). Hvordan kunne en mor være lykkelig i himmelen mens hun ser sitt elskede barns endeløse smerter i helvete? Da ville Guds løfte om det ikke skal være mer sorg, gråt og smerte ikke kunne oppfylles (Åp 21,4).

Takket være slik mangel på sammenheng ser mange bibelforskere historien om den rike mannen og Lasarus som en lignelse der ikke alle detaljer kan tolkes bokstavelig. George E. Ladd er ikke adventist, men han sier at historien trolig var «en lignelse som gjorde bruk av gjeldende jødisk tenkning og ikke er ment å lære oss noe om de dødes tilstand». – G. E. Ladd, «Eschatology» i _The New Bible Dictionary_, redigert av J. D. Douglas (Grand Rapids, MI: Eerdmans, 1962), side 388.

Lignelsen om den rike mannen og Lasarus viser en skarp kontrast mellom en velkledd «rik mann» og «en fattig mann som het Lasarus, full av verkende sår» (Luk 16,19–20). Historien lærer at

1. status og sosial anerkjennelse her i livet ikke garanterer fremtidig belønning, og
2. enhvers evige skjebne avgjøres her i livet og kan ikke endres i etterlivet (Luk 16,25–26).

`«Abraham sa til ham: ‘Hører de ikke på Moses og profetene, lar de seg heller ikke overbevise om noen står opp fra de døde.’» (Luk 16,31). Hva burde Jesu ord si oss om Bibelens autoritet og vår reaksjon på den?`