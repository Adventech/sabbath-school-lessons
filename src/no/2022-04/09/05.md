---
title:  Forkynne for åndene i fangenskap
date:  23/11/2022
---

`Les 1 Pet 3,13–20. Hvordan forkynte Kristus «for åndene som var i fangenskap ... i Noahs dager»? (Se også 1 Mos 4,10.)`

Kommentatorer som tror på sjelens udødelighet, sier som regel at Kristus forkynte «for åndene som var i fangenskap» (1 Pet 3,19) mens han fortsatt hvilte i graven. De tenker at hans kroppsløse ånd dro inn i helvete og forkynte for de kroppsløse åndene til mennesker som hadde levd før syndfloden.

Men denne tanken er bibelsk uakseptabel fordi de døde ikke får noen ny mulighet til frelse (Hebr 9,27–28). Så hvorfor skulle Jesus forkynne for dem som ikke lenger hadde noen sjanse til å bli frelst?

Denne teorien er i strid med Bibelens lære om at de døde er bevisstløse i graven frem til oppstandelsen (Job 14,10–12; Sal 146,4; Fork 9,5; Fork 9,10; 1 Kor 15,16–18; 1 Tess 4,13–15).

Og hvorfor var det bare de som hadde levd før syndfloden, som hørte Jesu budskap hvis han dro til helvete og forkynte mens han lå i graven? Var det ingen andre fortapte mennesker som brant i helvete sammen med dem? Hvorfor hørte bare individer fra før syndfloden ham forkynne?

Det er også meningsløst å antyde at Kristus forkynte for falne engler som hadde vært ulydige på Noahs tid. Mens det sies at «åndene som var i fangenskap» hadde vært ulydige «tidligere» (1 Pet 3,19–20; NKJV), taler Bibelen om at de onde englene fortsatt er ulydige i dag (Ef 6,12; 1 Pet 5,8). Dessuten: De falne englene «holder han bundet i mørket med evige lenker til dommen på den store dagen» (Jud 6, NIV), uten noen mulighet til frelse.

Vi bør merke oss at i 1 Pet 3 blir «åndene som var i fangenskap» identifisert i vers 20 som de «ulydige» «i Noahs dager». Begrepet ånd (gresk pneuma) brukes her og andre steder i NT (1 Kor 16,18; Gal 6,18) om levende mennesker som kan høre og ta imot frelsesbudskapet. Uttrykket «i fangenskap» viser åpenbart ikke til et bokstavelig fengsel, men til syndens fengsel, der den ugjenfødte menneskenatur finnes (Rom 6,1–23; Rom 7,7–25).

Kristi forkynnelse til de ubotferdige før syndfloden ble utført av Noah, som ble utpekt av Gud (Hebr 11,7) til «rettferdighetens talsmann» for sine samtidige (2 Pet 2,5). Peters vers ble skrevet i sammenheng med hva det vil si å være trofast; det er ikke en kommentar om de dødes tilstand.