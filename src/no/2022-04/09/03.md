---
title:  «I dag ... med meg i paradis»
date:  21/11/2022
---

Et av de mest brukte bibelstedene for å prøve å bevise sjelens udødelighet, er Luk 23,43, der Jesus sier: «Sannelig, jeg sier deg: I dag skal du være med meg i paradis.» Nesten alle bibeloversettelser (med få unntak) oversetter teksten på en lignende måte og gir inntrykk av at Kristus og røveren ville være sammen i Paradiset den dagen Kristus døde. Dette burde ikke overraske oss, for disse oversettelsene er laget av bibelforskere som tror på dogmet om sjelens naturlige udødelighet. Men er dette den beste oversettelsen av teksten?

`Sammenlign Luk 23,43 med Joh 20,17 og Joh 14,1–3. Hvordan bør løftet til den angrende røveren på korset forstås i lys av Jesu ord til Maria Magdalena og hans løfte til disiplene?`

Antagelsen om at Kristus og røveren dro til paradiset (eller himmelen) samme dag, motsier Jesu ord til Maria Magdalena etter oppstandelsen, da han sa at han ennå ikke hadde dratt til sin himmelske Far (Joh 20,17). Denne feilen, at både Jesus og den angrende røveren dro til himmelen den dagen, motsier også Jesu løfte til disiplene om at de ikke ville bli tatt med til himmelen før hans annet komme (Joh 14,1–3).

Spørsmålet i Luk 23,43 er om adverbet «i dag» (gresk sēmeron) skal knyttes til verbet som følger etter det («å være») eller til verbet som går foran det («å fortelle»). Wilson Paroschi erkjenner at «fra et grammatisk synspunkt» er det praktisk talt umulig å avgjøre det riktige alternativet. «Lukas har imidlertid en klar tendens til å bruke dette adverbet med verbet foran. Dette skjer i 14 av de 20 forekomstene av sēmeron i Lukas og Apostlenes gjerninger.» – Wilson Paroschi; «The Significance of a Comma: An Analysis of Luke 23,43» i _Ministry_, juni 2013, side 7.

Så den mest naturlige lesningen av Luk 23,43 er «Sannelig, jeg sier deg i dag: Du skal være med meg i paradis.» I dette tilfellet understreker uttrykket «Jeg sier deg i dag» relevansen og høytideligheten av utsagnet «du skal være med meg i paradis». Kort sagt: Jesus lovet ham der og da at han skulle bli frelst.

`Les historien om den angrende røveren (Luk 23,39–43) som fikk løfte om evig liv til tross for sin synd, til tross for at han ikke hadde noe å vise til. Hvordan åpenbarer denne historien den store sannheten om frelse ved tro alene? På hvilke måter er vi akkurat som denne røveren? På hvilke måter er vi forskjellige?`