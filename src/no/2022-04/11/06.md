---
title:  Personifikasjoner og lignende
date:  08/12/2022
---

Ikke ulikt nekromanti er djevelske personifikasjoner av døde og andre opptredener av onde ånder. De kan fremstille et avdødt familiemedlem, venn eller hvem som helst. Både det fysiske utseendet og stemmen er svært lik den avdøde. Slike djevelske bedrag vil bli brukt til å forføre dem som ikke er grunnfestet i Guds ord. Ellen G. White advarer: «De ‘apostler’ som disse løgnaktige ånder gir seg ut for å være, motsier det som de virkelige apostlene skrev under inspirasjon av Den hellige ånd mens de levde.» – _Alfa og Omega_, bind 8, side 64. Og dessuten: «Som klimaks i bedraget vil djevelen gi seg ut for å være Kristus.» – _Alfa og Omega_, bind 8, side 125.

`Les 2 Kor 11,14–15 og Ef 6,10–18. Hva burde beskytte oss mot onde ånders bedrag?`

«For vår kamp er ikke mot kjøtt og blod, men mot makter og åndskrefter, mot verdens herskere i dette mørket, mot ondskapens åndehær i himmelrommet,» skriver Paulus (Ef 6,12). Vi kan bare beskytte oss mot disse bedragene ved å være ikledd «Guds fulle rustning», som er beskrevet i Ef 6,13–18.

Det kan være veldig skremmende og villedende når onde ånder gir seg ut for å være avdøde mennesker, men de kan ikke villede dem som er beskyttet av Gud og grunnfestet i hans Ord. De som tror på Bibelens lære om menneskets betingede udødelighet, vet at enhver åpenbaring eller kommunikasjon med de døde er av djevelsk opphav og må avvises ved Guds nåde. Og uansett hvor mektig, overbevisende og ekte manifestasjonen virker, må vi likevel stå fast på læren om at de døde sover i graven.

Men forestill deg at du mister en du er glad i og tror at denne samme kjære viser seg for deg? Og uttrykker kjærlighet til deg? Og forteller deg hvor mye de savner deg? Og sier ting som bare de kan vite? Og sier at de er på et bedre sted nå? Tenk så lett man kan falle for det hvis man ikke er forankret i det Bibelen lærer om de dødes tilstand. Spesielt fordi du også gjerne vil tro det.

`Hva vil det si å ta på seg Guds rustning? I praktisk forstand fra dag til dag: Hvordan gjør vi dette på alle områder av livet, ikke bare når det gjelder endetidens bedrag?`