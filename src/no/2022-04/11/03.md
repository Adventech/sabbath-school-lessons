---
title:  Nær døden-opplevelser
date:  05/12/2022
---

Noen av de mest populære moderne argumentene for teorien om sjelens udødelighet er «nær døden-opplevelser». I boken Life After Life: _The Investigation of a Phenomenon – Survival of Bodily Death_ (Atlanta, GA: Mockingbird, 1975) la Raymond A. Moody, Jr. frem resultatene av sin studie av over hundre mennesker som hadde vært «klinisk døde» og ble gjenopplivet. De hevdet at de hadde sett et kjærlig og varmt lysvesen før de kom tilbake til livet. Dette har blitt sett på som «spennende bevis for den menneskelige ånds overlevelse ut over døden» (bakside). I årenes løp har de kommet mange andre bøker som fremmer den samme tanken. (se studium 2)

`Les beretningene om oppstandelser i 1 Kong 17,22–24; 2 Kong 4,34–37; Mark 5,41–43; Luk 7,14–17 og Joh 11,40–44. Hvor mange av dem nevner en bevisst eksistens mens de oppstandne var døde, og hvorfor er svaret viktig?`

Alle nær-døden-opplevelsene i moderne litteratur gjelder klinisk døde, men egentlig ikke døde mennesker, i motsetning til Lasarus, som hadde vært død i fire dager og som holdt på å råtne (Joh 11,39). Verken Lasarus eller noen av dem som ble oppreist fra de døde i bibelsk tid, nevnte opplevelser etter døden, verken i paradis, i skjærsilden eller i helvete. Dette er et argument fra taushet, men i tråd med Bibelens lære om de dødes ubevisste tilstand.

Men hva med de «nær døden-opplevelsene» som ofte blir fortalt i dag? Hvis vi godtar Bibelens lære om de dødes bevisstløshet (Job 3,11–13; Sal 115,17; Sal 146,4; Fork 9,10), har vi to hovedteorier: enten er det en naturlig psykokjemisk hallusinasjon under ekstreme forhold, eller det kan være en villedende overnaturlig satanisk opplevelse (2 Kor 11,14). Sataniske bedrag kan være forklaringen, siden noen av disse menneskene sier de har snakket med sine døde slektninger! Men det kan være en kombinasjon av begge deler.

Når bedraget er så utbredt og overbeviser mange, er det viktig at vi holder fast ved det Guds ord lærer uansett hvilke erfaringer vi eller andre måtte ha som strider mot Bibelens lære.

`Det er fascinerende at «nær døden-opplevelser» ofte får «vitenskapens» støtte. Hva sier dette om hvor forsiktige vi må være, også med ting som vitenskapen angivelig «beviser»?`