---
title:  Nekromanti og forfedrekulter
date:  07/12/2022
---

Ordet «nekromanti» stammer fra de greske begrepene nekros (død) og manteia (spådom). Nekromanti har vært praktisert siden oldtiden og er en form for påkallelse av de dødes påståtte aktive ånder for å få kunnskap, ofte om fremtidige hendelser. Forfedrekulter ærer avdøde forfedre fordi de fortsatt regnes som en del av familien, og man tror deres ånder kan påvirke de levendes anliggender. Disse hedenske praksisene kan appellere til dem som tror på en udødelig sjel og savner sine avdøde kjære.

`Les 1 Sam 28,3–25. Hva kan vi lære om antatt kontakt med de døde av Sauls opplevelse med det kvinnelige mediet i En-Dor?`

I Israels teokrati var alle spiritister, medier, trollmenn og åndemanere vederstyggeligheter for Herren og skulle drepes ved steining (3 Mos 19,31; 3 Mos 20,6; 3 Mos 20,27; 5 Mos 18,9–14). Saul hadde da også utryddet alle medier og spiritister fra Israel (1 Sam 28,3,9).

Men etter at Herren forkastet ham, dro Saul til kanaanitterbyen Endor for å spørre en åndemaner (1 Sam 28,6–7; 1 Sam 28,15; se Jos 17,11; Sal 83,11). Han ba henne hente opp den avdøde profeten Samuel, som angivelig viste seg og snakket med Saul (1 Sam 28,13–19). Den forføreriske ånden, som utga seg for å være Samuel, sa til Saul: «I morgen skal du og sønnene dine være hos meg» (1 Sam 28,19). Ånden, som hadde tatt Samuels skikkelse, forutså Sauls død og støttet den ubibelske teorien om sjelens udødelighet. Det var et sterkt bedrag, og Saul burde ha visst bedre enn å rote seg borti det han før hadde fordømt.

Over to århundrer senere skrev profeten Jesaja: «Men når de sier til dere: ‘Spør gjenferd og spådomsånder til råds, slike som hvisker og mumler! Skal ikke et folk spørre sine guder, spørre de døde til råds for de levende om lov og om vitnesbyrd?’ Sannelig, for dem som sier slikt, går ikke solen opp mer!» (Jes 8,19–20, også 19,3).

`Hvor ofte gjør vi ting som vi vet er feil når vi er under stress? Hvorfor er tro, bønn og lydighet mot Guds ord vårt eneste sikre forsvar mot oss selv?`