---
title:  Reinkarnasjon
date:  06/12/2022
---

Den hedenske tanken om en udødelig sjel er grunnlaget for den ubibelske teorien om reinkarnasjon eller sjelens transmigrasjon. Denne teorien finner støtte i noen store verdensreligioner. Mens de fleste kristne tror på en udødelig sjel som oppholder seg i en permanent himmel eller helvete etter døden, mener de som tror på reinkarnasjon, at en slik udødelig sjel går gjennom mange sykluser med død og gjenfødelse her på jorden.

For noen er reinkarnasjon en åndelig utviklingsprosess der ånden når stadig høyere nivåer av kunnskap og moral på sin ferd mot fullkommenhet. Hinduene tror at den evige sjelen går gjennom en bevissthetsprogresjon eller «samsara» i seks livsklasser: vannlevende, planter, krypdyr og insekter, fugler, dyr og mennesker, medregnet dem i himmelen.

`Les Hebr 9,25–28 og 1 Pet 3,18. Hvis Jesus døde bare «én gang» (Hebr 9,28; 1 Pet 3,18) og alle mennesker også dør bare «én gang» (Hebr 9,27), hvorfor tror til og med noen bekjennende kristne på en slags reinkarnasjon?`

Mange mennesker tror ikke det de burde tro, men det de gjerne vil tro. Hvis en teori gir dem eksistensiell fred og trøst, er saken avgjort. Men den som tar Bibelen på alvor, kan ikke godta teorien om reinkarnasjon.

1. For det første motsier denne teorien Bibelens lære om «sjelens» dødelighet og legemets oppstandelse (1 Tess 4,13–18).
2. For det andre opphever den læren om frelse ved nåde gjennom tro på Jesu Kristi frelsesverk (Ef 2,8–10) og erstatter den med menneskegjerninger.
3. For det tredje motsier teorien Bibelens lære om at vår evige skjebne avgjøres for alltid av våre valg her i livet (Matt 22,1–14; Matt 25,31–46).
4. For det fjerde bagatelliserer teorien Kristi annet komme (Joh 14,1–3).
5. Og for det femte gir teorien muligheter for å overvinne sine feil etter døden, noe som er ubibelsk (Hebr 9,27).

Kort sagt, tanken om reinkarnasjon har ingen plass i kristentroen.