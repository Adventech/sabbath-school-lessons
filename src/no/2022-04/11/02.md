---
title:  Mystikk
date:  04/12/2022
---

Verden har blitt oversvømt av mystikk. Ordet «mystikk» rommer mange ideer. Religiøst innebærer ordet den enkeltes forening med det guddommelige eller absolutte i en slags åndelig opplevelse eller transe. Dette kjennetegner også tilbedelsen i visse kirker. Fenomenene kan variere i form og intensitet, men det er alltid en tendens til å erstatte Guds ords autoritet med egne subjektive opplevelser. Uansett mister Bibelen mye av sin lærefunksjon, og den kristne blir prisgitt sine egne opplevelser. En slik subjektiv religion gir ingen beskyttelse mot bedrag.

`Les Matt 7,21–27. Hva vil det si å bygge vårt åndelige hus «på fjell» og å bygge det «på sand»?`

Den postmoderne kristne verden har en sterk tendens til å bagatellisere bibelske læresetninger som kjedelige ekko av en foreldet form for religion. I prosessen blir Kristi lære kunstig erstattet av Kristi person – f.eks. hevdes det at en eller annen historie fra Bibelen ikke kan være sann fordi Jesus (slik de ser ham) aldri ville ha latt det skje slik det er skrevet. Personlig smak og behag blir kriteriene for å tolke Skriften eller også forkaste det Bibelen lærer, ofte om lydighet mot Gud, som Jesus sa er viktig for å bygge huset på fjell.

De som tror at det ikke spiller noen rolle hva læren sier, bare de tror på Jesus Kristus, er på farlig grunn. Inkvisisjonens representanter som dømte mange protestanter til døden, trodde på Jesus Kristus. De som hadde «drevet ut onde ånder» i Kristi navn (Matt 7,22), hadde trodd på ham. «Påstanden om at det er likegyldig hva mennesker tror, er et av Satans mest virkningsfulle bedrag. Han vet at sannheten helliger dem som av kjærlighet tar imot den. Derfor prøver han hele tiden å føre inn myter og falske teorier - et annet evangelium.» – _Alfa og Omega_, bind 8, side 33.

`Hvordan kan vi bekjempe tilbøyeligheten til å la følelser og ønsker få oss til å gjøre ting som er i strid med Guds ord?`