---
title:  Til ettertanke
date:  09/12/2022
---

Les «Dealing With False Science, Cults, Isms, and Secret Societies,» side 602–609 i Evangelism; og «Spiritism,» side 86–93, i _Confrontation_.

Det finnes en stiftelse som påstår at den skaper teknologi som vil gjøre det mulig å kontakte de avdøde «via tekstmeldinger, telefonsamtaler og videokonferanser». Nettstedet kaller de døde PMPs (post material persons) og hevder at når mennesker dør, går de bare videre «til en annen fase av alltid», men «beholder sin bevissthet, identitet og de viktigste trekkene av sin tidligere fysiske skikkelse». Men viktigst av alt, folkene i stiftelsen sier at de utvikler teknologi i tre faser som vil gjøre det mulig å kommunisere mellom materielle og postmaterielle personer.

Den første fasen vil «tillate teksting og skriving med postmaterielle familiemedlemmer, venner og eksperter innen alle fagfelt.» Fase to er ment å «gjøre det mulig å snakke med dine kjære som lever i en annen del av evigheten.» Og den tredje fasen, sies det, vil åpne veien for å «høre og se dem som opplever alle muligheter fra et annet observasjonspunkt».

Spesielt skummelt er det hvordan de tester om de døde de har kontakt med, virkelig er den de utgir seg for å være. «For eksempel kan en etterlatt forelder stille følgende spørsmål til en sønn eller en datter som har gått over i en annen verden: ‘Hadde du en hund som het Snoopy da du var barn? Ga vi deg en lommekniv på tiårsdagen din?’» Dette er interessant i lys av denne advarselen: «Det hender at åndevesener åpenbarer seg for folk i form av deres avdøde venner. De forteller om episoder fra den tiden da de var sammen, og oppfører seg på samme vis som da.» – _Alfa og Omega_, bind 2, side 261.

**Spørsmål til drøftelse**

`Mange forbruker det media formidler ut fra unnskyldningen om å godta kulturen. Hvilke bibelske prinsipper bør styre vårt forhold til media, spesielt når de åpenlyst fremmer synspunkter som vi vet er feilaktige og villedende (se Sal 101,1–8; Ordsp 4,23; Fil 4,8)?`

`Hvordan kan vi hjelpe andre å takle Satans endetidsbedrag uten selv å bli utsatt for den villedende innflytelsen fra disse bedragene?`

`Mange kristne har sett historien om å kalle «Samuel» tilbake fra graven som bibelsk bevis på at de døde lever videre. Hva sier fortellingen om at vi ikke kan bygge en læresetning på bare en enkelt tekst eller historie, men må se på alt Bibelen sier om et emne?`