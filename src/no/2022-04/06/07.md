---
title:  Til ettertanke
date:  04/11/2022
---

Les «Getsemane» i _Alfa og Omega_, bind 5, side 234–247; «Golgata», samme, side 295–312; «Omvendelse» i Veien til Kristus, side 23–40.

«Jeg så at hele himmelen er interessert i vår frelse, og skal vi da være likegyldige? Skal vi være likeglade, som om det ikke gjør noe om vi blir frelst eller går fortapt? Skal vi ignorere det offeret som er brakt for oss? Noen har gjort det. De har lekt med nåden, og Gud misliker det. Guds Ånd vil ikke alltid la seg bedrøve. Den vil dra sin vei hvis vi gjør den sorg litt lenger. Etter alt har blitt gjort som Gud kan gjøre for å frelse mennesker, hvis de viser ved sitt liv at de forakter den barmhjertighet Jesus tilbyr, vil døden bli deres del, og den vil være dyrt kjøpt. Det vil bli en fryktelig død, for de vil måtte føle den smerten som Kristus følte på korset for å skaffe den gjenløsningen som de har avvist. Og da vil de skjønne hva de har gått glipp av – evig liv og en udødelig arv. Det store offeret som er brakt for å redde sjeler, viser hva de er verdt. Når den dyrebare sjelen en gang er tapt, er den tapt for alltid.» – _Testimonies for the Church_, bind 1, side 124.

**Spørsmål til drøftelse**

`Hebr 10,4 sier: «For blodet av okser og bukker kan umulig ta bort synder.» Så hvordan ble mennesker frelst i gammeltestamentlig tid? Hvordan kan sammenligningen med et kredittkort – som du bruker til å foreta betalinger, men senere må betale kredittkortregningen – hjelpe oss å forstå dette bedre?`

`Les 2 Kor 5,18–21. Hvorfor blir ikke alle frelst hvis Kristus døde for hele verdens synd? Hvorfor spiller det personlige valg en avgjørende rolle for hvem som blir frelst av korset og hvem som vil gå fortapt til tross for det store offeret på deres vegne?`

`Hva er noen ting som «verdslig visdom» lærer, men som er «dårskap» for Gud? Hva med tanken om at all den utrolige design og skjønnhet i verden kun er en tilfeldighet? Eller at universet oppsto av absolutt ingenting? Hvilke andre eksempler kan du komme på?`

`Tenk på det siste spørsmålet i tirsdagens avsnitt. Hva er det ved korset og det som skjedde der som gjør tanken om frelse ved gjerninger så fåfengt, så feilaktig og så i strid med frelsesplanen?`