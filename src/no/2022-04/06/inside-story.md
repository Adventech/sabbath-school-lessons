---
title:  Misjonsfortelling
date:  04/11/2022
---

#### Sulten på Jesus

_Peter, Australia_

Da Peter var sju år, ble han påkjørt og lå i koma et halvt år. Bestemoren var redd for hans frelse, så den bevisstløse gutten ble barnedøpt ved at presten sprinklet vann på ham.

Da Peter våknet, måtte han lære mye forfra, som det å spise og gå på do. Det var vanskelig å lese og forstå det folk sa. De neste åtte årene strevde han med å lære.

Det hendte bestemor tok ham med i kirken. Peter trivdes der. Han tørstet etter Gud og startet sin åndelige reise. Da han var 16, begynte han å gå i bestemors kirke fem ganger hver helg: lørdag kveld, tre ganger søndag formiddag og en gang søndag kveld.

Peter gikk mye i kirken det neste tiåret. Han ble gift og fikk to døtre. Han arbeidet som finsnekker da han fikk høre om Adventistkirken av en kunde som var adventist.

Tiden gikk, og Peter flyttet til et hus som lå i samme gate som en adventistkirke i Brisbane. En sabbats morgen da han så folk komme til kirken, bestemte han seg for å undersøke stedet.

Medlemmene overøste Peter med vennskap. Han ble med til sabbatsskoleklassen og fant nye venner. Etter møtet ville noen kjøre ham hjem. Peter fortsatte å gå i kirken. «Folk der var vennlige. Det var noe av det som fikk meg til å fortsette å gå der.»

Peter studerte Bibelen sammen med pastoren. Han følte at hans hunger etter rettferdighet ble mettet. Jesus fylte alle hans behov. Han bestemte seg for å overgi seg til Jesus i dåpen ved neddykking. Under sin første dåp hadde han vært i koma. Nå ville han bli døpt av eget valg.

En sabbat i 2021 klappet medlemmene av Caboolture adventistkirke spontant da deres venn Peter kom opp av dåpens vann. Hans åndelige reise hadde funnet en vakker avslutning og en like herlig begynnelse.

Jesus sier at de som hungrer og tørster etter rettferdighet, skal mettes. (Matteus 5,6).

Takk for at du planlegger et rundhåndet offer 13. sabbat, så den gleden Peter har funnet i Jesus, kan bli spredt til hele Australia og resten av divisjonen.

Se bilder på Facebook: bit.ly/fb-mq.