---
title:  Fra verdens grunnvoll ble lagt
date:  30/10/2022
---

`Les Åp 13,8; Apg 2,23 og 1 Pet 1,19–20. Hvordan kunne Kristus betraktes som drept «fra verdens grunnvoll ble lagt»?`

«Og alle som bor på jorden, skal tilbe dyret, hver den som fra verdens grunnvoll ble lagt, ikke har fått sitt navn skrevet i livets bok hos Lammet som ble slaktet» (Åp 13,8). Det sies at Kristus ble drept «fra verdens grunnvoll ble lagt». Dette er selvsagt symbolikk (Åpenbaringen er full av symboler), for Kristus ble ikke korsfestet før lenge etter jordens skapelse. Det teksten sier, er at frelsesplanen var på plass før verden ble skapt. Og Jesus, Guds lam og hans død på korset sto sentralt i den planen.

`Les Tit 1,2. Hva sier verset om hvor lenge frelsesplanen, som dreide seg om Kristi død, hadde vært på plass?`

«Planen om å gjenløse oss var ikke en ettertanke, en plan som ble utarbeidet etter Adams fall ... Den var en utfoldelse av de prinsipper som fra evighet av var grunnvollen for Guds styresett.» – _Alfa og Omega_, bind 4, side 13.

Denne planen ble først åpenbart for Adam og Eva i Edens hage (1 Mos 3,15; 1 Mos 3,21), og den ble gjenspeilet av hvert blodoffer i hele GT. For eksempel da Gud testet Abrahams tro, sørget han for en vær som skulle ofres i stedet for Isak (1 Mos 22,11–13). Den symboliserte Kristi sonoffers stedfortredende natur.

Sentralt i frelsesplanen er Jesu stedfortredende død, i århundrer symbolisert som Guds lam, som bærer bort verdens synd» (Joh 1,29).

`Dyreofringer er grusomme og blodige. Men hvorfor er dette grusomme og blodige nettopp poenget, siden det lærer oss om Kristi død i vårt sted og syndens grusomme pris?`