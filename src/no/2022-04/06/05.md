---
title:  Han døde for oss
date:  02/11/2022
---

`Les Joh 3,14–18 og Rom 6,23. Hva sier disse versene at Kristi død har utrettet for oss?`

Da Jesus kom til elven Jordan for å bli døpt, hadde døperen Johannes ropt: «Se, Guds lam, som bærer bort verdens synd!» (Joh 1,29). Denne uttalelsen bekreftet at Kristus var det motbilledlige Guds lam som alle slike ofringer i GT pekte på.

Men dyreofringer kunne ikke ta bort synder av seg selv (Hebr 10,4). De ga kun betinget tilgivelse i kraft av Kristi fremtidige offer på korset. «Men dersom vi bekjenner våre synder, er han trofast og rettferdig, så han tilgir oss syndene og renser oss for all urett» (1 Joh 1,9).

`Les Joh 3,16–17. Hvilket håp kan vi hente fra disse versene, spesielt når vi med rette føler at vi fortjener å bli fordømt for noe vi har gjort?`

Tenk hva alt dette betyr: Jesus skapte verdensaltet (Joh 1,1–3), men ofret seg selv for hver enkelt av oss, et syndoffer for at vi ikke skal behøve å bli fordømt for det vi med rette kunne bli dømt for. Dette er evangeliets store løfte.

Jesus Kristus erklærte at «så høyt har Gud elsket verden at han ga sin Sønn, den enbårne» for å dø for oss (Joh 3,16). Men vi bør aldri glemme at Kristus ofret seg selv frivillig på våre vegne (Hebr 9,14). Luther omtalte korset som «alteret der han [Kristus], fortært av ilden fra den grenseløse kjærligheten som brant i hans hjerte, frambrakte det levende og hellige offer som var hans legeme og blod til Faderen med inderlig forbønn, høye rop og hete, engstelige tårer (Hebr 5,7).» – _Luther’s Works_, vol. 13 (St. Louis, MO: Concordia Publishing House, 1956), side 319. Kristus døde en gang for alle (Hebr 10,10) og en gang for alltid (Hebr 10,12), for hans offer er mer enn tilstrekkelig og mister aldri sin kraft.

Men mer enn det: «Om det så var bare en eneste sjel som ville ta imot hans evangelium om nåde, så ville Kristus for å frelse denne ene ha valgt et liv med slit og ydmykelse og en skamfull død.» – _Helse og livsglede_, side 98–99.

`Les Joh 3,16 om igjen, og erstatt ordene «verden» og «hver den» med ditt eget navn. Hvordan kan du gjøre dette løftet til ditt, spesielt når du blir fristet til å synde?`