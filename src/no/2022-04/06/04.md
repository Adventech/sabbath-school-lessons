---
title:  «Det er fullbrakt!»
date:  01/11/2022
---

`Les Joh 19,1–30. Hva er det avgjørende budskapet til oss i Jesu ord: «Det er fullbrakt»?`

Nå hadde den avgjørende stund kommet for Kristus, for menneskeheten og for hele universet. I dyp smerte kjempet han mot mørkets makter. Langsomt tok han veien gjennom Getsemane, de urettferdige forhørene og opp til Golgata. Onde engler prøvde å overvinne ham. Mens Jesus hang på korset, hånet øversteprestene, de skriftlærde og de eldste ham og sa: «Andre har han frelst, men seg selv kan han ikke frelse. Han er jo Israels konge; nå kan han stige ned av korset, så skal vi tro på ham!» (Matt 27,42).

Kunne Kristus ha kommet ned fra korset og reddet seg selv? Ja, han kunne det, men han ville det ikke. Hans kjærlighet til menneskeheten, også disse spotterne, tillot ham ikke å gi opp. Ja, «spotterne var blant dem som han døde for å redde; og han kunne ikke komme ned fra korset og frelse seg selv, for han ble holdt fast, ikke av nagler, men av sin vilje til å frelse dem.» – Alfred Plummer: _An Exegetical Commentary on the Gospel According to S. Matthew_ (London: Elliot Stock, 1910), side 397.

I Kristi lidelser var Jesus i ferd med å beseire Satans rike, selv om det var Satan som hadde satt i gang de begivenhetene som førte til korset, deriblant Judas’ svik (Joh 6,70; Joh 13,2; Joh 13,27). «På en måte som evangelisten ikke prøver å beskrive, er Jesu død både en Satans handling og en handling der Jesus vinner seieren over Satan.» – George E. Ladd: _A Theology of the New Testament_, rev. utg. (Cambridge, Storbritannia; Lutterworth Press, 1994), side 192.

Kristus ropte fra korset: «Det er fullbrakt» (Joh 19,30) og antydet ikke bare at hans smerte var overstått, men fremfor alt at han hadde vunnet den store kosmiskhistoriske kampen mot Satan og hans onde krefter. «Hele himmelen jublet over Frelserens seier. Satan var overvunnet, og han visste at hans rike var tapt.» – _Alfa og Omega_, bind 5, side 313.

Det er vanskelig å forstå denne fantastiske kontrasten: i sin fullstendige ydmykelse hadde Guds Sønn vunnet den største og mest strålende seieren for oss og for universet.

`Tenk på hvor fryktelig synden må være når Kristus måtte dø for å sone for den. Hva burde dette si oss om hvor unyttige våre gjerninger er for å oppnå fortjeneste hos Gud? For hva kan vi gjøre for å legge noe til det Kristus allerede har gjort for oss? Del dine tanker med gruppen på sabbaten.`