---
title:  Åndens veiledning
date:  14/12/2022
---

Den hellige ånd utøser Guds kjærlighet i vårt hjerte (Rom 5,5), fører oss inn i en sann frelsende erfaring (Joh 16,7–11), leder oss til hele sannheten (Joh 16,13) og gir oss kraft til å fullføre evangeliets oppdrag (Apg 1,8). Siden det er Den hellige ånd som motvirker Satans nedbrytende verk, tar Satan alle midler i bruk for å forvrenge vår forståelse av Den hellige ånds natur og verk. Mens noen fornekter hans personlighet, legger andre mer vekt på Åndens gaver enn hans forvandlende kraft.

`Les Apg 8,4–24. Trollmannen Simon fra Samaria ønsket å få Den hellige ånds gaver uten å bli gjenskapt av Ånden. Hvordan viser den samme holdningen seg i vår tid?`

Guds barn er de som blir veiledet av Den hellige ånd (Rom 8,14) til hele sannheten i Guds ord (Joh 16,13; Joh 17,17). Jesus advarte: «Ikke enhver som sier til meg: ‘Herre, Herre!’ skal komme inn i himmelriket, men den som gjør min himmelske Fars vilje. Mange skal si til meg på den dagen: ‘Herre, Herre! Har vi ikke profetert ved ditt navn, drevet ut onde ånder ved ditt navn og gjort mange mektige gjerninger ved ditt navn?’ Da skal jeg si dem rett ut: ‘Jeg har aldri kjent dere. Bort fra meg, dere som gjør urett!’» (Matt 7,21–23). Den hellige ånd leder aldri noen bort fra Guds ord – som han selv har inspirert – men leder oss i tråd med Ordet.

Den samme hellige Ånd som leder oss til hele sannheten, styrker oss også til å lede andre til sannheten (Matt 28,18–20; Apg 1,8). Mens vi utfører vårt hellige oppdrag, hjelper han oss. Derfor må vi morgen for morgen fornye vår innvielse til ham. Hvis vi gjør det, vil han gi oss sin Ånds nærvær med sin gjenopplivende, helliggjørende kraft.

Vi må imidlertid være åpne for hans ledelse ved hver dag å ta bevisste valg for å gjøre det vi vet er rett og unngå det vi vet er galt. Det vil si at bare ved å søke å leve som vi bør, vil vi være åpne for å motta Den hellige ånds kraft i vårt liv, slik Gud lover oss.

`Hvorfor er det så viktig at vi morgen for morgen ber, så vi er åpne for Den hellige ånds ledelse i vårt liv?`