---
title:  Kroppen som et tempel
date:  12/12/2022
---

Dualismens teori om en dødelig kropp med en udødelig sjel har skapt flere teorier om menneskekroppen. For eksempel: For de greske filosofene var menneskekroppen sjelens fengsel, som blir frigjort av døden. Som et ekko av dette hedenske synet tror mange kristne at kroppen er den udødelige sjelens midlertidige hus, som skal bli gjenforent med kroppen i oppstandelsen. Panteister gjør derimot menneskekroppen guddommelig: De tror at Gud og universet er ett og det samme. For dem er alle ting Gud, og menneskekroppen er en del av den ene integrerte og universelle guddommelige substansen. Vi er omgitt av motstridende teorier om emnet og må stå fast på det Bibelen lærer om menneskets natur.

`Les 1 Kor 6,19–20; 1 Kor 10,31. Hvordan kan forståelsen av at kroppen er «Guds tempel» og «Den hellige ånds tempel» påvirke vår livsstil positivt?`

Adam og Eva ble skapt i Guds bilde (1 Mos 1,26–27), noe som ikke bare gjenspeiles i deres karakter, men også i deres fysikk. Siden dette bildet ble ødelagt og til og med skjult av synden, består frelsesverket i å gjenreise mennesker til deres opprinnelige tilstand, også fysisk helse, i den grad det er mulig for vesener som ikke kan spise av livets tre.

Denne gjenreisningen er en livslang prosess som ikke er fullført før Kristi annet komme, da det forgjengelige ikler seg uforgjengelighet og det dødelige blir udødelig (1 Kor 15,53–54).

Johannes skrev til sin venn Gaius: «Min kjære, jeg ønsker at du på alle vis får være frisk og ha det godt, like godt som du har det åndelig» (3 Joh 1,2).

Hvis vi innser at mennesket er et udelelig hele og at religion omfatter alle sider av menneskelivet, så bør vi også se på vår fysiske helse som en religiøs oppgave. Vi bør la oss lede av det inspirerte prinsippet: «Enten dere spiser eller drikker, eller hva dere enn gjør, gjør alt til Guds ære!» (1 Kor 10,31). Men husk at vi lever i en verden hvor gode mennesker kan gjøre sitt beste og likevel lide under følgene av en syndig menneskenatur og et syndig miljø. Så vi bør stole på Gud og gjøre vårt beste mens vi overlater resultatene til Gud.