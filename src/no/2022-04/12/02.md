---
title:  Jesu eksempel
date:  11/12/2022
---

`Les Luk 2,52. Hvilke fire sider av Jesu vekst er nevnt i teksten?`

Jesus var fullkommen, og hans vekst omfattet alle de grunnleggende sidene av menneskets eksistens. Luk 2,52 sier: «Og Jesus gikk fram i alder [fysisk] og visdom [mentalt]. Han var til glede for Gud [åndelig] og mennesker [sosialt].» «Hans tankeliv var aktivt og utforskende, med en dømmekraft og klokskap som var langt forut for hans alder. Hans karakter var edel og harmonisk. Sinnets og kroppens krefter utviklet seg gradvis som hos barn flest. Som barn la Jesus for dagen et særlig elskelig sinnelag. Han var alltid beredt til å hjelpe andre. Han viste en tålmodighet som ikke lot seg forstyrre av noe, og en hederlighet som aldri gikk på akkord med det som var rett. Samtidig som han stod fast på sine prinsipper, var hans liv preget av uselvisk vennlighet.» – _Alfa og Omega_, bind 4, side 49.

`Les Matt 4,23. Hvordan kan vi videreføre Jesu tredelte virksomhet: å undervise, forkynne og helbrede?`

Hvis vi ser på mennesket som en integrert og udelelig person, kan vi ikke begrense vår religion til bare åndelige saker. Sannheten omfatter hele vårt vesen, hele livet med alle sider av livet. Våre fysiske og åndelige sider er så nøye forbundet at de ikke kan skilles ad. Og selv om vi, som er syndere, aldri kan måle oss med bildet av Jesus ovenfor, skal vi ved Guds nåde formes etter det, for «gjenløsningen går ut på å gjenreise bildet av Skaperen i mennesket, å føre det tilbake til den fullkommenhet det var skapt i, å fremme utviklingen av ånd, sjel og legeme.» – _Education_, side 15,16. Dette vil Gud gjøre i sitt folk som en del av forberedelsen til sin gjenkomst.

`Når vi sammenligner oss med Jesus, kan vi lett bli motløse. Så hvordan kan det å ha blikket festet på korset og dets betydning forhindre at vi blir motløse av det vi ser i oss selv når vi sammenligner med det vi ser i Jesus?`