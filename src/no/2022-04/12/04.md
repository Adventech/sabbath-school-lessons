---
title:  Kristi sinn
date:  13/12/2022
---

Noen tror at individet vil bli forvandlet hvis man endrer miljøet. Vi bør absolutt unngå steder og omstendigheter som kan gjøre oss mer sårbare for fristelser (Sal 1,1; Ordsp 5,1–8). Men problemet med synd og fristelser kan bare løses ved at hjertet forvandles (eller sinnet). Kristus berørte sakens kjerne da han sa: «For innenfra, fra menneskehjertet, kommer de onde tankene: hor, tyveri, mord, ekteskapsbrudd, grådighet, ondskap, svik, utskeielser, misunnelige øyne, spott, hovmod, vettløshet» (Mark 7,21–22). Dette betyr at sinnet må forvandles for at atferden skal endres.

`Les versene 1 Kor 2,16; Sal 24,3–4; Rom 12,2; Fil 4,8; og Kol 3,2. Hva vil det si å ha «Kristi sinn»?`

Herren hadde lovet at under «den nye pakt» skulle han legge sin lov i sitt folks sinn og skrive den på deres hjerte (Jer 31,31–33, se Hebr 8,8–10; Hebr 10,16). Det er derfor ingen overraskelse at Kristus i Bergprekenen utvidet og utdypet betydningen av Guds bud til tanker og hensikter (se Matt 5,17–48). Så vi kan bare vinne seier over fristelser ved Guds nåde, og når det gjelder tanker og hensikter, bør vi gjøre krav på dette løftet slik at vi kan stoppe syndige tanker.

Vi vil ha en syndig natur til Jesus kommer. Men hvis vi er i Kristus, er vi dekket av hans rettferdighet. Selv om vi ennå ikke er fullkomne, anses vi som fullkomne i ham (Fil 3,12–15). «Når vi er forent med Kristus, har vi Kristi sinn. Renhet og kjærlighet skinner frem i karakteren, saktmodighet og sannhet styrer livet. Selve ansiktsuttrykket forandres. Kristus, som blir i sjelen, utøver en forvandlende kraft, og ens ytre vitner om freden og gleden som hersker på innsiden.» – _Selected Messages_, 1. bok, side 337.

`Tenk deg hvordan livet ville vært hvis du kunne stoppe syndige tanker. Hvor annerledes ville livet ha vært? Hva er den eneste måten å få oppleve dette på?`