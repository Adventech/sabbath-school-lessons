---
title:  Det bibelske verdensbildet
date:  10/12/2022
---

### Bakgrunnsstoff
Luk 2,52, Matt 4,23, 1 Kor 6,19–20, Sal 24,3–4, Apg 8,4–24, 1 Joh 3,1–3

> <p>Minnevers</p>
> Må han, fredens Gud, hellige dere helt igjennom, og må deres ånd, sjel og kropp bli bevart uskadet, så dere ikke kan klandres for noe når vår Herre Jesus Kristus kommer (1 Tess 5,23).

Åpenbaringen beskriver to store «globaliseringer» før Kristi annet komme. Åp 13 handler om vranglærens globalisering når «hele verden» skal undre seg og følge etter dyret fra havet (Åp 13,3; Åp 13,7–8; Åp 13,12; Åp 13,16). Åp 14 fremhever sannhetens globalisering, når det «evige evangelium» vil bli forkynt «for alle nasjoner og stammer, tungemål og folk» (Åp 14,6–7). I disse «vanskelige tider» (2 Tim 3,1) vil «hvert eneste vindpust av ny lære» (Ef 4,14) prøve å få folk til å «vende øret fra sannheten og holde seg til myter» (2 Tim 4,4). «Ved hjelp av to store villfarelser – læren om sjelens udødelighet og søndagens hellighet – vil Satan bedra folk. Den første danner basis for spiritismen, den andre styrker forbindelsen med romerkirken.» – _Alfa og Omega_, bind 8, side 94.

Frem til disse siste hendelsene utspiller seg må vi stå fast i troen på den sannheten vi har, deriblant menneskets og dødens natur, mens vi søker å bli veiledet av Den hellige ånd slik at vi kan være rede når Kristus kommer.