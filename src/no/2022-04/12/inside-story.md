---
title:  Misjonsfortelling
date:  16/12/2022
---

#### En kone som ba

_Damatui, Vanuatu_

På sabbatene gikk Stelline i Adventistkirken med sine tre sønner, på øya Efate i Vanuatu i Sør- Stillehavet. På søndagene dro hennes mann Damatui til en annen kirke der han var forstander. De gikk aldri i kirke sammen og snakket aldri om religion hjemme. Det gikk fint, men Stelline næret et ønske om at Damatui skulle bli adventist.

En dag fant hun ut at det skulle holdes et ekteskapsseminar, og hun ba mannen bli med. Han ble med, og ekteskapet ble bedre etter seminaret. Stelline merket at Gud ledet mannen nærmere menigheten.

Året etter skulle det være en ukes konferanse for menn på en av de andre øyene på Vanuatu, og Damatui ble invitert. Forstanderen Adventistkirken ga ham en flybillett så han kunne dra. Gaven overrasket Damatui, og han var begeistret da han kom hjem etter konferansen.

Tiden gikk, og Vanuatu-misjonen ville holde en møteserie over TV og Hope Channel. Stellines kirke var et av stedene der folk kunne følge det tre uker lange programmet. Damatui hadde en buss og ble ansatt til å kjøre folk til kirken. De to første ukene kjørte han folk, men ble ikke med på møtet. Den siste uken bestemte han seg for å bli og høre etter. Taleren appellerte til folk om å bli døpt, og Damatui bestemte seg for å ta dåp.

Fredag kveld gikk Damatui til pastoren og sa at han ønsket å bli adventist. Sabbats morgen ble han døpt sammen med flere titalls andre. Kanskje var Stelline den gladeste som var til stede. De tre guttene deres var også begeistret. Men lederne i Damatuis gamle kirke var ikke begeistret. De prøvde å få ham til å komme tilbake, men han takket nei. Han hadde funnet sin egen menighet.

I dag er Damatui forstander i den eneste adventistkirken i landsbyen Erakor. Den lille gruppen vokser fort og håper å bli en fullverdig menighet snart. «Når jeg ser tilbake, var det en av mitt livs beste beslutninger, både for meg selv og familien,» sa Damatui.

Takk for gavene 13. sabbat som vil bidra til at det lages barneprogram ut fra Ellen Whites bøker. Programmene vil bli vist på Hope Channel og internettet, så barn i Vanuatu og resten av verden kan se dem. Takk for at du planlegger et rundhåndet offer.

Se bilder på Facebook: bit.ly/fb-mq.