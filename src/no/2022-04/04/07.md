---
title:  Til ettertanke
date:  21/10/2022
---

Les «Glimt av en ny verden» i _Alfa og Omega_, bind 3, side 391–396.

Moderne vitenskap lærer at all materie er sammensatt av atomer, som igjen består av to mindre partikler, kvarker og leptoner, byggesteinene i all fysisk virkelighet. Så hvis den fysiske verden i sin kjerne er kvarker og leptoner, kunne ikke Gud bare rekonfigurere kvarkene og leptonene når tiden kommer til å vekke oss? Ateisten Bertrand Russell gjorde narr av oppstandelsen og spurte hva som skjer med dem som kannibalene har spist, siden kroppene deres nå er en del av kannibalenes kropper, og hvem får hva i oppstandelsen? Men sett nå at Gud ganske enkelt tar kvarker og leptoner, byggesteinene i tilværelsen, og basert på informasjonen han har om hver enkelt av oss, rekonstruerer oss fra disse kvarkene og leptonene og oppover? Han behøver ikke originaldelene. Eller han kunne tale nye kvarker og leptoner på plass og bruke dem. Uansett hvordan han gjør det, kan Gud, som skapte universet, gjenskape oss, og det lover han å gjøre ved de dødes oppstandelse.

«Livgiveren vil kalle frem sine som han har gjenløst i den første oppstandelse, og frem til den timen da den siste basun vil lyde og den store hæren kommer frem i evig seier, skal hver troende som sover, være trygt forvart og bevoktet som en dyrebar juvel, som Gud kjenner ved navn. Ved Frelserens kraft som bodde i dem mens de levde, og fordi de fikk del i guddommelig natur, blir de ført frem fra de døde.» – _SDA Bible Commentary_, bind 4, side 1143.

**Spørsmål til drøftelse**

`Det finnes ca. 2 billioner galakser, og hver av dem har milliarder av stjerner. Og noen av disse stjernene har planeter i bane rundt seg, akkurat som planetene i vårt solsystem går i bane rundt solen. Tenk nå på Guds utrolige kraft, han som ikke bare skapte alle disse stjernene, men som opprettholder dem og kjenner dem ved navn (Sal 147,4). Dette beviser ikke at Gud kan eller vil vekke de døde, men hvordan viser det oss den kraften han har, og hvorfor noe slikt som oppstandelsen ikke er utenfor hans makt?`

`Hebr 11 fremhever trofastheten og forventningen hos mange av Bibelens såkalte «troshelter». Hvordan kan dette kapitlet berike vår forståelse av håpet som folk i GT hadde, allerede før Jesu oppstandelse?`