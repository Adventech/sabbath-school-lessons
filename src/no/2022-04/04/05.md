---
title:  «Dine døde skal bli levende»
date:  19/10/2022
---

`Les Jes 26,14; Jes 26,19. Hva er kontrasten mellom dem som skal gå til grunne for alltid (Jes 26,14; se også Mal 4,1) og dem som får evig liv? (Jes 26,19).`

Jesajas bok tegner en kontrast mellom Guds majestet og vår skrøpelighet (se Jes 40). Vi er som gresset og blomsten som visner, men Guds ord varer evig (Jes 40,6–8). Tross vår synd er Guds frelsende nåde der for alle mennesker og er virksom også for de hedningene som tar imot hans pakt og holder sabbaten (Jes 56).

I Jesajas bok utvides oppstandelseshåpet. Mens tidligere hentydninger til oppstandelsen var av mer personlig natur (Job 19,25–27; Sal 49,16; Sal 71,20), sier Jesaja at det inkluderer både en selv og de troendes paktfellesskap (Jes 26,19).

Jes 26 stiller de ugudeliges og de rettferdiges skjebne opp mot hverandre. De ugudelige vil forbli døde, uten noen gang å bli vekket til live igjen, iallfall ikke etter «den annen død» (Åp 21,8). De vil bli fullstendig ødelagt, og minnet om dem blir utslettet (Jes 26,14). Dette avsnittet understreker læren om at det ikke er noen sjeler eller ånder som lever etter døden. Når det gjelder de ugudeliges endelige ødeleggelse, som kommer senere, har Herren sagt at de vil bli fullstendig brent opp: «Verken rot eller grein blir igjen» (Mal 4,1).

Men de rettferdige døde vil bli reist fra døden og få sin belønning. Jes 25 sier at Gud «skal sluke døden for evig» og «skal tørke tårene fra hvert ansikt» (Jes 25,8). I Jes 26 leser vi: «Dine døde skal bli levende, mine lik skal stå opp. Våkn opp og rop av fryd, dere som ligger i støvet! For din dugg er en dugg av lys, og jorden gjør dødninger levende» (Jes 26,19). Alle de oppstandne rettferdige skal delta i den glade festen som Herren vil holde for alle mennesker (Jes 25,6). Oppstandelsen vil samle alle de rettferdige fra alle tider, også dine kjære som er døde i Kristus.

`Tenk om vi ikke hadde noe håp, noen visshet, noen grunn til å tro at vår død var noe annet enn slutten på alt for oss. Og enda verre, at alle vi har kjent, ville være borte, og snart ville det være som om vi aldri har eksistert og at livet ikke har hatt noen mening. Hvilken kontrast danner dette til det håpet vi har?`