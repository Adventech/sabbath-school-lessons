---
title:  «Fra dypene under jorden»
date:  18/10/2022
---

`Les Sal 71. Hva mente David da han ba Gud om å løfte ham opp «igjen fra dypene under jorden»? (Sal 71,20).`

I Sal 49 fant vi et rørende uttrykk for oppstandelseshåpet i motsetning til den uforstandiges falske tillit til sin rikdom. I Sal 71 søker David trygghet og håp hos Gud mens han er omgitt av fiender og anklagere som sier at Gud har forlatt ham (Sal 71,10–11).

Midt i prøvelsene finner salmisten fortrøstning i å minnes hvordan Gud før har tatt vare på ham. Først innser han at Gud hadde bevart ham fra fødselen og til og med tok ham ut av mors liv (Sal 71,6). Så innser han at Gud hadde undervist ham fra ungdommen av (Sal 71,17).

I visshet om at Gud er hans klippe, ber David: «Vær meg et vern og en klippe dit jeg alltid kan komme!» (Sal 71,3). «Kast meg ikke bort i alderdommens år, forlat meg ikke når kreftene tar slutt!» (Sal 71,9). «Gud, vær ikke langt borte fra meg! Min Gud, skynd deg å hjelpe meg!» (Sal 71,12). Og så tilføyer han: «Trengsler og ulykker lot du meg se, men du vekker meg til liv på ny, og du løfter meg opp igjen fra dypene under jorden» (Sal 71,20).

Uttrykket «fra dypene under jorden» kan tas bokstavelig som en hentydning til Davids fremtidige oppstandelse. Men sammenhengen tyder mer på en billedlig beskrivelse av hans tilstand, en dyp depresjon som om jorden slukte ham (se også Sal 88,7 og 130,1). Så vi kan si at «det er først og fremst billedlig tale, men antyder også en fysisk oppstandelse.» – _Andrews Study Bible_, side 726, notat til Sal 71,21.

Det som er viktig å forstå, er at uansett vår situasjon, så er Gud der, han bryr seg om oss, og til syvende og sist finner vi ikke vårt håp her i livet, men i livet som kommer – det evige livet vi har i Jesus etter oppstandelsen ved hans gjenkomst.

`Vi har alle opplevd forferdelig motløshet. Men hvordan kan tanken på at Herren har vært med deg i fortiden hjelpe deg å gå videre i tro og tillit når han virker langt borte?`