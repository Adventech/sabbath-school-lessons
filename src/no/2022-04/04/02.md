---
title:  «Jeg skal se Gud»
date:  16/10/2022
---

`Les Job 19,25–27 og sammenlign med Joh 1,18 og 1 Tim 6,16. Når og under hvilke omstendigheter forventet han å «se Gud»?`

Livet er ikke rettferdig. Vi ser «gode» lide og «urettferdige» leve livet (se Sal 73,12– 17; Mal 3,14–18). For eksempel var Job «from og rettskaffen», han «fryktet Gud og unngikk alt ondt» (Job 1,1). Likevel fikk Satan plage ham. Fysisk ble han rammet av en fæl sykdom (Job 2,1–8). Økonomisk mistet han store deler av buskapen og eiendommene sine (Job 1,13–17). Han mistet sine tjenere og sine egne barn (Job 1,16; Job 1,18). Og han var omgitt av venner som anklaget ham for å være en ubotferdig synder som fortjente det inntrufne (Job 4,1–5,27; Job 8,1–22; Job 11,1–20). Selv hans kone sa: «Holder du fortsatt fast på din gudsfrykt? Spott heller Gud og dø!» (Job 2,9).

Job skjønte ikke at han var gjenstand for en kosmisk kamp mellom Gud og Satan. Han ønsket at han aldri hadde blitt født (Job 3,1–26). Likevel ser vi hans trofasthet mot Gud i ordene «Selv om han vil drepe meg, vil jeg sette min lit til ham» (Job 13,15, etter NKJV, o.a.: men se BS2011). Selv om han trodde at livet snart ville ta slutt, hadde han tillit til at døden ikke ville få det siste ordet. Han sa at selv om han ville dø, ville hans gjenløser sørge for at Job se Gud i sitt eget kjød (Job 19,25–27). «Dette er et umiskjennelig glimt av oppstandelsen.» – _SDA Bible Commentary_, bind 3, side 549.

For et håp midt i tragedien! Omgitt av sykdom og smerte, økonomisk ruin, venners bebreidelser og følelsesmessig sammenbrudd kunne Job likevel se frem til dagen da han skulle stå opp fra de døde og se sin gjenløser. Jobs uttalelse om oppstandelsen uttrykte den samme vissheten som Marta århundrer senere: «Jeg vet at han [Lasarus] skal stå opp igjen i oppstandelsen på den siste dag» (Joh 11,24). Som Marta måtte Job klynge seg til løftet i tro, selv om Marta, i motsetning til ham, snart skulle få sterke bevis for sin tro.

`Hvordan kan vi lære å stole på Gud midt i livets urettferdighet?`