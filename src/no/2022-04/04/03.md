---
title:  Fra gravens makt
date:  17/10/2022
---

`Les Sal 49. Hva gjorde salmisten så sikker på sin oppstandelse (Sal 49,16) i motsetning til dem som gikk til grunne uten en slik visshet (Sal 49,7–15)?`

Sal 49 taler om de uforstandiges falske tillit, de som «setter sin lit til sitt gods og skryter av sin store rikdom» (Sal 49,7), som «samlet seg jord i sitt eget navn» (Sal 49,12), og som lever bare for å velsigne seg selv (Sal 49,19). De opptrer som om husene deres og deres egen herlighet skulle vare evig (Sal 49,12; Sal 49,18).

Men de uforstandige glemmer at deres ære forsvinner og at de går til grunne som dyrene (Sal 49,13). «Som sauer drar de mot dødsriket, døden er deres gjeter ... Skikkelsen tæres bort, i dødsriket skal de ha sin bolig» (Sal 49,15).

Som Job utbrøt: «Naken kom jeg fra mors liv. Naken vender jeg tilbake» (Job 1,21; 1 Tim 6,7). Salmisten påpeker at både den uforstandige og den kloke dør og «etterlater sitt gods til andre» (Sal 49,11).

Men det er én kontrast mellom dem. På den ene siden er dåren som går til grunne mens han prøver å finne trygghet i sine egne eiendeler og prestasjoner. Den vise ser ut over gravens fengsel til den belønningen Gud har til ham (1 Pet 1,4). Med dette i tankene kunne salmisten si: «Men Gud vil kjøpe meg fri fra dødsrikets grep, for han vil ta meg til seg» (Sal 49,15).

Det står ikke at salmistens sjel ville fly til himmelen når han døde. Salmisten sier bare at han ikke ville bli i graven for alltid. Det ville komme en tid da Gud ville fri ham fra døden og føre ham til himmelens saler.

Vissheten om oppstandelsen beskrives og gir dette livet håp, visshet og mening. Så de vise vil få en langt mer strålende og evig belønning enn de uforstandige kan samle seg i sitt korte liv.

`Hvordan har du sett uforstand hos dem som stoler på egen rikdom og prestasjoner? Hvordan kan det å feste blikket på korset beskytte deg mot å gjøre den samme feilen?`