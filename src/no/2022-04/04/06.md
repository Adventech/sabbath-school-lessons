---
title:  De som sover i jorden
date:  20/10/2022
---

Vi skal se at NT sier mye om de dødes oppstandelse; og vi har allerede sett at tanken om oppstandelsen også finnes i GT. De hadde håpet om oppstandelsen, slik vi har det. Marta, som levde på Jesu tid, hadde allerede dette håpet (Joh 11,24). Selv den gang hadde jødene en viss kunnskap om oppstandelsen i de siste dager, selv om ikke alle trodde det (se Apg 23,8).

`Les Dan 12. Hvilket oppstandelseshåp finner vi her?`

Dan 12,1 viser til Mikael, «den store fyrsten», hvis identitet har vært omstridt. Siden hvert av de store synene i Daniels bok kulminerer med Kristus og hans rike, bør det samme være tilfelle i dette avsnittet. I Daniels bok finner vi hentydninger til det samme guddommelige vesenet som «fyrsten for hæren» (Dan 8,11), «fyrstenes fyrste» (Dan 8,25), «Messias, fyrsten» (Dan 9,25, NKJV), og til slutt som «Mikael ... den store fyrsten» (Dan 12,1). Så vi bør også identifisere Mikael som Kristus.

Alle tekstene fra GT vi har sett på hittil (Job 19,25–27; Sal 49,16; Sal 71,20; Jes 26,19), taler om rettferdige menneskers oppstandelse. Men Dan 12 taler om en oppstandelse av både rettferdige og urettferdige. Når Mikael står frem, skal mange av dem som sover i jorden, våkne, noen til evig liv, andre til spott og evig avsky (Dan 12,2).

Mange mener dette verset taler om en spesiell oppstandelse av visse mennesker, både trofaste og utro, ved Kristi gjenkomst.

«Gravene åpner seg, ‘og mange av dem som sover i, jorden, skal våkne opp, noen til evig liv, andre til skam og evig avsky’. Alle som er døde i troen på den tredje engels budskap, står herliggjort opp fra graven for å høre Guds fredspakt med dem som har tatt vare på hans lov. ‘Også de som har gjennomboret ham,»6 de som hånte og spottet Kristus i hans dødskamp, og de som gikk hardest ut mot hans sannhet og hans folk, vekkes til live og får se ham i hans herlighet og er vitne til den heder han viser dem som har vært tro.» – _Alfa og Omega_, bind 8, side 136–137.