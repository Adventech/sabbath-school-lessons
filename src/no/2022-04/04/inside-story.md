---
title:  Misjonsfortelling
date:  21/10/2022
---

#### Ranet og velsignet

_Richard, New Zealand_

Det begynte med at tre tenåringer brøt seg inn hos Richard i Whangarei helt nord i New Zealand. 81-åringen sov tungt da en av dem klatret inn gjennom vinduet på soverommet, passerte sengen hans og gikk og åpnet hoveddøren for de andre. Richard våkner alltid for den minste lyd, men den natten sov han mens to 16-åringer og en 14-åring ransakte huset. Så våknet han og gikk på do. Han merket ikke guttene og lå og sov igjen da guttene hoppet inn i bilen i garasjen hans og kjørte av sted.

En nabo hadde hørt spetakkelet og banket på hos Richard. Omsider våknet han. «Vet du at bilen din er stjålet?» spurte naboen. Richard ble mer lettet enn sint da han så den tomme garasjen. Gud hadde beskyttet ham.

20 minutter senere kom politiet. De hadde funnet bilen med nøklene i og hadde brukt hunder til å finne synderne tre km unna. Richard fikk tilbake tingene sine, også innholdet i pengepungen. Men det var ikke alt. Richard fikk tre møter med ungdommene som en del av straffen deres. Alle bodde hos enten besteforeldre eller en tante. Richard ble rørt da de kom og ba om unnskyldning. «Jeg tilgir dere, og jeg håper dere har lært av det. Og jeg vil ikke ha noen godtgjørelse.»

Men guttene gjorde opp for seg. En av dem ordnet fortauet foran huset hans. En annen dag kom en politimann med 500 dollar. «Jeg vil ikke ha penger,» sa Richard. Men betjenten forklarte at det var koha fra en av guttene og hans bestefar, en gave etter maori-skikken. Richard skrev et langt takkebrev og roste bestefaren for den gode oppdragelsen han ga gutten.

Etter tre møter ble guttenes synderegister strøket. Richard, som var blitt adventist kort tid før ranet, sa at opplevelsen hadde styrket troen. Det var et mirakel at han ikke hadde hørt inntrengerne. Han har dårlig hjerte og hadde et infarkt to år tidligere. «Jeg merker alt om natten,» sa han. «Gud var der i all sin herlighet og kjærlighet, for hvis jeg hadde sett noen ved fotenden av sengen, ville jeg ha friket helt ut.»

Takk for deres offer 13. sabbat dette kvartalet som vil hjelpe gutter og jenter i New Zealand og hele Sør-Stillehavet-divisjonen å bli bedre kjent med Jesus via tegnefilmer som er bygget på Veien til Kristus og andre Ellen White-bøker.

Se bilder på Facebook: bit.ly/fb-mq.