---
title:  Den endelige dommen
date:  18/12/2022
---

For mange betyr tanken om dom fordømmelse. Det er en del av prosessen, men vi må ikke glemme at tanken om dom har en positiv side, siden dom også innebærer frikjennelse for de rettferdige. Daniels bok nevner en endetidsdom da «Den høyestes hellige» får «sin rett» (Dan 7,22). Guds dom omfatter begge deler – et prinsipp som vi finner i denne teksten fra GT: «da må du høre det i himmelen, gripe inn og skifte rett mellom tjenerne dine. Døm den urettferdige skyldig og la hans fremferd ramme ham selv. Frikjenn den rettferdige og la ham få igjen for sin rettferd» (1 Kong 8,32).

`Les Matt 25,31–46 og Joh 5,21–29. Hvordan pekte Kristus på både fordømmelse og frikjennelse i den endelige dommen?`

Noen sier at uttrykkene «blir ikke dømt» (Joh 3,18) og «kommer ikke for dommen» (Joh 5,24) betyr at de som er i Kristus, ikke blir dømt i det hele tatt. Men disse uttrykkene innebærer at de troende ikke blir fordømt i dommen. Derfor skal tekstene forstås slik at de sier «blir ikke fordømt» (Joh 3,18) og «kommer ikke til fordømmelse» (Joh 5,24).

Kort sagt: Vår skjebne blir bestemt her i livet. De som er i Kristus, er sikret frifinnelse i dommen, og de som ikke er i Kristus, forblir under fordømmelse. Da Jesus beskrev dommen (Matt 25,31–46), nevnte han ikke bare at geitene (ugudelige), men også sauene (rettferdige) skulle være der. Og apostelen Paulus sa: «For vi må alle fram for Kristi domstol, for at hver og en kan få lønn for det han har gjort gjennom sitt liv i kroppen, enten godt eller ondt» (2 Kor 5,10).

Når vi tenker på dommen, bør vi huske at vi blir frelst av nåde (Jes 55,1; Ef 2,8–10), rettferdiggjort ved tro (1 Mos 15,6; Rom 5,1) og dømt etter gjerninger (Fork 12,14; Matt 25,31–46; Åp 20,11–13). Grunnlaget for dommen er Guds morallov slik den er sammenfattet i de ti bud (Fork 12,13–14; Jak 1,25; Jak 2,8–17). Våre gjerninger er ytre indisier på ektheten av vår frelseserfaring og derfor det som skal vurderes under dommen.

Husk: Gud velger ikke vilkårlig ut noen til å bli frelst og andre til å gå fortapt. Hver og en er ansvarlig for sin egen skjebne.

Når alt kommer til alt, er ikke dommen tiden da Gud bestemmer seg for å akseptere eller avvise oss, men tiden da Gud fullfører vårt valg om vi har tatt imot ham eller ikke – et valg som går frem av våre gjerninger.