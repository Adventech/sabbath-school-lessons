---
title:  Den utøvende dom
date:  21/12/2022
---

I middelalderen var det en sterk tendens til å fremstille Gud som en streng, straffende dommer. I dag er tendensen å beskrive ham som en kjærlig, ettergivende Far som aldri straffer sine barn. Men kjærlighet uten rettferdighet blir kaos og lovløshet, og rettferd uten kjærlighet blir undertrykkelse. Guds domsprosess er en fullkommen blanding av rettferd og barmhjertighet, som begge stammer fra hans ubetingede kjærlighet.

Den utøvende dommen er Guds endelige og ugjenkallelige straffeinngrep i menneskets historie. Begrensede straffedommer var for eksempel da Satan og hans opprørske engler ble drevet ut fra himmelen (Åp 12,7–12), utdrivelsen av Adam og Eva fra Edens hage (1 Mos 3), syndfloden (1 Mos 6–8), ødeleggelsen av Sodoma og Gomorra (1 Mos 19; Jud 7), da de førstefødte i Egypt døde (2 Mos 11–12) og Ananias og Saffiras død (Apg 5,1–11). Så det er ingen overraskelse at det også vil bli en utøvende dom over de ugudelige på slutten av menneskehetens historie.

`Les 2 Pet 2,4–6 og 2 Pet 3,10–13. Hvordan hjelper disse tekstene oss å forstå den endelige utøvende dommen? Hvordan antyder de tanken om at dommen fullbyrdes i motsetning til at den pågår for alltid, noe som ville være en fordreining av retten og ikke et uttrykk for den?`

«Guds godhet og langmodighet, hans tålmodighet og barmhjertighet overfor sine undersåtter, vil ikke hindre ham i å straffe synderen som nektet å være lydig mot hans krav. Det er ikke opp til et menneske – en som har forbrutt seg mot Guds hellige lov og bare er tilgitt takket være hans store offer da han ga sin Sønn til å dø for de skyldige fordi hans lov var uforanderlig – å diktere Gud.» – _Manuscript Releases_, bind 12, side 208.

Alt det Gud kunne ha gjort for å redde menneskeheten fra å gå evig fortapt, det gjorde han, og det kostet ham dyrt. De som går fortapt, tok valg som førte dem til den triste avslutningen. Tanken om at Guds dom over de fortapte, også utslettelsen av dem (i motsetning til evig pine), strider mot en kjærlig Guds karakter, er rett og slett feil. Det er Guds kjærlighet som også krever rettferdighet.

`Hva sier korset om hva Gud var villig til å gjøre for å redde alle som ville bli frelst?`