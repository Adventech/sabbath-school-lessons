---
title:  Tusenårsdommen
date:  20/12/2022
---

Bibelen sier at ved Jesu annet komme

1. vil både de levende hellige og de oppstandne hellige «møte Herren i luften» (1 Tess 4,16–17);
2. alle de hellige vil bli tatt til himmelen for å bo i de himmelske «rom» som han har gjort i stand for dem (Joh 14,1–3); og
3. først ved slutten av årtusenet vil det nye Jerusalem komme ned til jorden og bli de helliges evige hjem (Åp 21,1–3; Åp 21,9–11).

Mens jorden ligger øde i tusen år, skal de hellige herske sammen med Kristus i himmelen (Jer 4,23; Åp 20,4).

`Les 1 Kor 6,2–3; Åp 20,4–6; og Åp 20,11–13. Hvorfor bør de hellige delta i tusenårsdommen?`

Hele prosessen skal

1. rettferdiggjøre Guds karakter overfor Satans anklager om at Gud behandler sine skapninger urettferdig;
2. stadfeste at de rettferdiges belønninger ikke er partiske;
3. vise at de ugudelige får en rettferdig straff og
4. å fjerne all tvil som kunne føre til et nytt opprør i universet.

Bare himmelens hærskarer er med på den undersøkende dom av de rettferdige før Jesu komme (Dan 7,9–10). Men under tusenårsdommen over de ugudelige og de falne engler skal også de hellige være med (1 Kor 6,3; Jud 6; Åp 20,4–6).

Den undersøkende dom før Jesu komme begynte i 1844, da «tronstoler ble satt fram ... Retten ble satt og bøker åpnet» (Dan 7,9–10). Tusenårsdommen vil imidlertid starte etter at de hellige er tatt opp til himmelen og sitter på troner, og dommen overlates til dem. Så åpnes himmelens bøker nok en gang, og de døde blir «dømt etter det som sto skrevet i bøkene, etter sine gjerninger» (Åp 20,4; Åp 20,12). Denne prosessen gir de hellige en mulighet til å granske de himmelske opptegnelsene og se at Gud har behandlet alle rettferdig. Ikke nok med at han belønner alle etter fortjeneste ut fra deres egne beslutninger, han forklarer dem også hvorfor han gjør det.

`Hva sier det om Guds karakter at før noen av de fortapte som sover, står opp for å møte den annen død, vil de frelste være involvert i domsprosessen, og ingen vil bli straffet før vi også ser at Gud har handlet rettferdig? Del dine tanker med gruppen på sabbaten.`