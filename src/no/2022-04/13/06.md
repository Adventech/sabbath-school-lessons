---
title:  Den annen død
date:  22/12/2022
---

Gud leder menneskehetens historie mot dens endetidsklimaks. På slutten av de tusen år blir alle de ugudelige døde reist opp fra graven for å motta sin dom (Åp 20,5; Åp 20,11–15). Når hele domsprosessen er slutt og ingenting annet kan tilføyes, vil de ugudelige erkjenne Guds rettferdighet. «Med tanke på alt som har skjedd i den store konflikten, vil alle skapninger i universet, både de lojale og de som gjorde opprør, i fellesskap utbryte: -Rettferdige og sanne er dine veier, du folkenes konge.’ Og Satan er «nødt til å medgi at dommen over ham er rettferdig». – _Alfa og Omega_, bind 8, side 167.

`Les Mal 4,1; Åp 20,14–15; Åp 21,8. Hvor effektive blir «ildsjøen» og «den annen død»?`

Den endelige ødeleggelsen av Satan og hans engler og alle de onde vil rense universet for synden og dens følger. Og likevel er også utslettelsen av de ugudelige en handling av Guds kjærlighet, ikke bare for de hellige, men også for de ugudelige selv. De vil heller dø enn å leve i Guds nærhet, som er en «fortærende ild» for synd (Hebr 12,29).

«De [fortapte] ville lengte bort fra dette hellige stedet. De ville heller bli tilintetgjort enn å være i nærheten av ham som døde for å frelse dem. De ugudelige har valgt sin egen skjebne. De har selv valgt å være utenfor. Og fordi Gud er rettvis og barmhjertig, oppfyller han deres ønske.» – _Alfa og Omega_, bind 8, side 53.

Dermed blir den endelige utslettelsen av synd og syndere – i motsetning til den ubibelske teorien om evige lidelser i helvete – en rettferdig og rimelig straff for det onde mennesker har gjort. Den bekrefter også at synden hadde en begynnelse og vil få en slutt. Da vil hele universet komme tilbake til sin opprinnelige fullkommenhet fra før synd, ondskap og ulydighet oppsto på mystisk vis og uten noen rimelig grunn.

Pris Herren for at han, som vår «rettferdige dommer» (2 Tim 4,8), vil ta den rettferdige avgjørelsen om å gi udødelighet til de rettferdige og evig ødeleggelse til de ugudelige.

`Hva ville være galt med tanken om at Gud til slutt frelser alle? Hvorfor er det en dårlig idé?`