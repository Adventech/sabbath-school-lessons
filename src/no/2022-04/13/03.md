---
title:  Dommen før Jesu annet komme
date:  19/12/2022
---

Tanken om dommen før Kristi gjenkomst finnes mange steder i Skriften.

`Les Dan 7,9–14; Matt 22,1–14; Åp 11,1; Åp 11,18–19; Åp 14,6–7. Hvordan kaster disse passasjene lys over tanken om en undersøkende dom før Jesu gjenkomst ? Hva er betydningen av en slik dom?`

Tanken om en undersøkende dom over Guds folk før Jesu annet komme bygger på tre bibelske læresetninger.

Den ene er tanken om at alle de døde – rettferdige som urettferdige – sover i graven frem til oppstandelsen (Joh 5,25–29).

Den andre er at det skal være en dom over alle mennesker (2 Kor 5,10; Åp 20,11–13).

Den tredje er at den første oppstandelsen vil bli de rettferdiges belønning, og den andre oppstandelsen betyr evig død for de ugudelige (Joh 5,28–29; Åp 20,4–6; Åp 20,12–15).

Dette betyr at hvis alle mennesker skal dømmes, bør det skje før deres respektive oppstandelser, for ved disse oppstandelsene vil de motta sin endelige belønning.

Daniels bok hjelper oss å forstå både tidspunktet og innholdet i dommen før Jesu annet komme. Ved avslutningen av de 2300 symbolske dagene – i 1844 – skulle den himmelske helligdommen renses (Dan 8,14, NKJV) og den undersøkende dommen før Jesu komme skulle begynne (Dan 7,9–14), altså to ulike måter å uttrykke samme hendelsen på. Og da får «Den høyestes hellige sin rett» (Dan 7,22). Det vil si at det er godt nytt for Guds folk.

I Matt 22,1–14 leser vi at Jesus talte om en granskning av bryllupsgjestene før bryllupsfesten startet.

Og i Åpenbaringen omtales den undersøkende dom før Jesu komme som oppgaven med å telle «dem som tilber» i Guds tempel (Åp 11,1) og i kunngjøringen av at «timen for hans dom er kommet» (Åp 14,6–7; jf. 14,14–16).

`Hvordan burde vår kunnskap om en dom i himmelen påvirke vårt liv her og nå?`