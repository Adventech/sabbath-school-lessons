---
title:  To fra GT
date:  24/10/2022
---

`Les 1 Kong 17,8–24 og 2 Kong 4,18–37. Sammenlign de to oppstandelsene.`

I Hebr 11 leser vi at ved tro fikk kvinner «tilbake sine døde; de hadde stått opp» (Hebr 11,35). Dette var tilfellet i de to oppstandelsene i tekstene for i dag.

Den første (se 1 Kong 17,8–24) kom under det store frafallet i Israel på kong Akabs tid. Da en stor tørke herjet landet, befalte Gud Elia å dra til Sarepta, utenfor Israel. Der møtte han en fattig fønikisk enke som var i ferd med å lage et siste måltid til seg selv og sønnen før de døde. Men de fikk leve takket være miraklet med melet og oljen, som ikke tok slutt før tørken var over. Noe senere ble sønnen hennes syk og døde. I fortvilelse bønnfalt moren Elia, som ropte til Herren. «Herren hørte Elias bønn. Og livet vendte tilbake til gutten; han ble levende igjen» (1 Kong 17,22).

Den andre oppstandelsen (se 2 Kong 4,18–37) fant sted i Sjunem, en liten landsby sør for Gilboa-fjellet. Elisja hadde hjulpet en fattig enke med å betale gjelden sin takket være miraklet med å fylle mange kar med olje (2 Kong 4,1–7). I Sjunem møtte han senere en gift kvinne som ikke hadde barn. Profeten sa at hun ville få en sønn, og det skjedde som forutsagt. Barnet vokste og var sunn og frisk, men en dag ble han syk og døde. Kvinnen dro til Karmelfjellet og ba Elisja bli med og se til sønnen. Elisja ba til Herren, og til slutt ble barnet levende igjen.

Disse kvinnene hadde ulik bakgrunn, men samme frelsende tro. Den fønikiske enken tok inn profeten Elia i en vanskelig tid da det ikke fantes noe trygt sted for ham i Israel. Kvinnen i Sjunem og mannen hennes bygde et eget rom der profeten Elisja kunne bo når han var på gjennomreise. Da de to barna døde, tydde de trofaste mødrene til Guds profeter og fikk gleden av å se barna deres vende tilbake til livet.

`Dette er gode historier, men andre har ikke opplevd et slikt mirakel. Hva sier dette om hvor viktig løftet om oppstandelsen ved tidenes ende er?`