---
title:  Jairus’ datter
date:  26/10/2022
---

Oppstandelsene før Jesu død og oppstandelse var ikke begrenset til noen bestemt gruppe. Moses var kanskje den største lederen Guds folk hadde hatt (5 Mos 34,10–12). Men den fattige fønikiske enken var ikke engang israelitt (1 Kong 17,9). Kvinnen i Sjunem var fremtredende i samfunnet sitt (2 Kong 4,8). Enken i Nain hadde bare én sønn, som hun trolig var avhengig av (Luk 7,12). Jairus var derimot synagogeforstander, sannsynligvis i Kapernaum (Mark 5,22). Uavhengig av kulturell bakgrunn og sosial status ble alle velsignet av Guds livgivende kraft.

`Les Mark 5,21–24; Mark 5,35–43. Hva kan Kristi ord lære oss om døden: «Barnet er ikke dødt, hun sover»? (Mark 5,39).`

Jairus’ 12 år gamle datter lå dødssyk hjemme. Så han gikk til Jesus og ba ham komme og legge sine helbredende hender på henne. Men før de nådde frem, fikk de den triste nyheten: «Din datter er død. Hvorfor bryr du mesteren lenger?» (Mark 5,35). Da sa Jesus til den sørgende faren: «Frykt ikke, bare tro!» (Mark 5,36). Alt faren kunne gjøre, var å stole på Guds inngripen.

Da Jesus kom til huset, sa han til dem som var samlet der: «Hvorfor støyer og gråter dere? Barnet er ikke dødt; hun sover» (Mark 5,39). De lo av ham fordi (1) de visste at hun var død, og (2) de skjønte ikke betydningen av hans ord. «Den trøstende metaforen der ‘søvn’ står for ‘død’, ser ut til å ha vært Kristi foretrukne måte å vise til denne opplevelsen på (Matt 9,24; Luk 8,52; se kommentaren om Joh 11,11–15). Døden er en søvn, men det er en dyp søvn som bare den store livgiveren kan vekke oss fra, for bare han har nøklene til graven (se Åp 1,18; jf. Joh 3,16; Rom 6,23 ).» – _SDA Bible Commentary_, bind 5, side 609.

Etter at jenta sto opp, ble de som så det, «helt ute av seg av undring» (Mark 5,42). Det er ikke rart. For døden er jo endelig, absolutt og kan ikke reverseres. Det må ha vært fantastisk å få se noe slikt med egne øyne.

`Jesu ord: «Frykt ikke, bare tro!» (Mark 5,36), er fortsatt relevante i dag. Hvordan kan vi lære å gjøre det, også midt i fryktelige situasjoner, da det er som viktigst å bevare troen?`