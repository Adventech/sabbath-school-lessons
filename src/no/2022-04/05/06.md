---
title:  Lasarus
date:  27/10/2022
---

`Les Joh 11,1–44. Hvordan ble Jesus «herliggjort» av Lasarus’ sykdom og død (Joh 11,4)?`

Også her bruker Jesus metaforen om søvn når han snakker om døden. «Vår venn Lasarus er sovnet, men jeg går og vekker ham» (Joh 11,11). Noen trodde han snakket om bokstavelig søvn (Joh 11,11–13), så Jesus sa rett ut hva han mente: «Lasarus er død» (Joh 11,12–14). Da Jesus kom frem til Betania, hadde Lasarus allerede vært død i fire dager. Liket var i ferd med å råtne (Joh 11,17; Joh 11,39). Når en kropp er brutt ned så den lukter, er det ingen tvil: personen er død.

Så da Jesus sa til Marta: «Din bror skal stå opp» (Joh 11,23), bekreftet hun sin tro på oppstandelsen. Men Jesus sa: «Jeg er oppstandelsen og livet. Den som tror på meg, skal leve om han enn dør. Og hver den som lever og tror på meg, skal aldri i evighet dø. Tror du dette?» (Joh 11,23–26). Og Jesus la til: «Hvis du tror, skal du se Guds herlighet» (Joh 11,40). Marta trodde, og hun så Guds herlighet i sin brors oppstandelse.

Bibelen sier at ved Guds ord ble livet skapt (1 Mos 1,20–30; Sal 33,6), og ved hans ord kan livet gjenskapes, som i tilfellet med Lasarus. Etter en kort bønn sa Jesus: «Lasarus, kom ut!» (Joh 11,43). Der og da fikk disse menneskene se Guds livgivende kraft, den samme kraften som talte verden på plass og som skal kalle de døde tilbake til livet i oppstandelsen.

Ved å vekke opp Lasarus viste Jesus at han hadde makt til å seire over døden, og hvilken større manifestasjon av Guds herlighet kan vel dødelige forestille seg?

`Les Joh 11,25–26. I den ene linjen snakker Jesus om at troende dør, og i den neste om at de troende aldri dør. Hva lærer Jesus her, og hvorfor er det viktig å forstå at døden er en ubevisst søvn for å kunne forstå Kristi ord? Og hvorfor gir hans ord oss håp?`