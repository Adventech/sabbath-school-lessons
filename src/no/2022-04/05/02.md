---
title:  Moses’ oppstandelse
date:  23/10/2022
---

`Les Jud 9 og Luk 9,28–36. Hvilke bevis gir tekstene for Moses’ kroppslige oppstandelse?`

Noen av de greske kirkefedrene i Alexandria hevdet at da Moses døde, så man to Moseser: en levende i ånden, en annen død i kroppen; en Moses steg opp til himmelen sammen med engler, den andre ble begravet på jorden (se Origenes’ homilier over Jos 2.1; Klemens av Alexandria: Stromata 6.15.) Dette skillet mellom sjelens himmelfart og kroppens begravelse kan gi mening for dem som tror på den greske tanken om en udødelig sjel, men ideen finnes ikke i Bibelen. Jud 9 bekrefter Bibelens lære om at Moses’ kropp sto opp, fordi striden handlet om «kroppen til Moses» og ikke om noen sjel.

5 Mos 34,5–7 sier at Moses døde 120 år gammel, og Herren begravde ham på et ukjent sted i en dal i Moab. Men Moses ble ikke lenge i graven. «Sammen med de englene som hadde gravlagt ham, kom Jesus selv fra himmelen og vekket ham opp av dødens søvn ... Nå skulle Kristus for første gang gi liv til en død. Idet livets fyrste og de lysende englene nærmet seg graven, var Satan redd for å miste sitt herrevelde ... Kristus nedlot seg ikke til å ta opp noen diskusjon med Satan. Men Kristus overlot alt til sin Far, idet han sa: «Måtte Herren straffe deg! ... Oppstandelsen var sikret for evig, og Satan måtte gi slipp på sitt bytte. De rettferdige som var døde, skulle leve igjen.» – _Alfa og Omega_, bind 2, side 74–75.

Vi får et bevis på Moses’ oppstandelse i NT. Der dukket Moses opp sammen med profeten Elia, som var blitt tatt opp til himmelen uten å se døden (2 Kong 2,1–11). Moses og Elia snakket med Jesus (se Luk 9,28–36). «Med ett sto det to menn og snakket med ham; det var Moses og Elia. De viste seg i herlighet og talte om den utgangen livet hans skulle få, om det han skulle fullføre i Jerusalem» (Luk 9,30–31). Moses’ tilstedeværelse var beviset på Kristi kommende seier over synd og død og er skildret på umiskjennelig vis. Det var Moses og Elia, ikke deres «ånder» (Elia hadde jo ikke sovnet inn), som viste seg for Jesus.

`Moses fikk ikke komme inn i det jordiske Kanaan (5 Mos 34,1–4), men ble tatt inn i det himmelske Kanaan. Hva lærer dette om at Gud «kan gjøre uendelig mye mer enn det vi ber om og forstår?» (Ef 3,20).`