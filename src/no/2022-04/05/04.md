---
title:  Sønnen til enken i Nain
date:  25/10/2022
---

Bibelen sier at Jesus «gikk omkring overalt og gjorde vel og helbredet alle som var underkuet av djevelen, for Gud var med ham» (Ap 10,38). Evangeliene er fulle av historier om at Jesus hjalp mennesker, og det var derfor mange jøder senere kom til å tro at Jesus var den lovede Messias.

«Det var hele landsbyer hvor sykdom og nød var forsvunnet fra hvert eneste hjem, fordi Jesus hadde vært der og helbredet de syke. Hans virksomhet vitnet om at han var salvet av Gud. Alle hans handlinger var uttrykk for kjærlighet, miskunnhet og medlidenhet. Han hadde medfølelse med menneskenes barn. Han tok på seg deres natur for å komme dem til hjelp i deres nød. De fattigste og mest uanselige var ikke redde for å gå til ham. Til og med småbarna følte seg tiltrukket av ham.» – _Veien til Kristus_, side 8–9.

`Les Luk 7,11–17. Hva er forskjellen på det som skjedde i denne oppstandelsen og dem vi så på i går?`

Under sin tid i Galilea helbredet Jesus de syke og drev ut onde ånder. En gang kom han til Nain da et begravelsesfølge gikk gjennom porten. I den åpne kista lå en enkes eneste sønn. Moren gråt utrøstelig. Full av medlidenhet sa Jesus til henne: «Gråt ikke!» Så gikk han bort og la hånden på båren. De som bar den, stanset, og han sa: «Du unge mann, jeg sier deg: Stå opp!» Da satte den døde seg opp og begynte å tale, og Jesus ga ham til moren» (Luk 7,13–15). Jesu nærvær endret hele scenen, og mange skjønte at ikke bare hadde noe forbløffende skjedd, men at en spesiell person (de kalte ham «en stor profet») var blant dem.

Både den fønikiske enken (1 Kong 17,8–24) og kvinnen i Sjunem (2 Kong 4,18–37) hadde bedt om hjelp – fra Elia og Elisja. Men enken i Nain ble hjulpet uten at hun ba om det. Så Gud bryr seg om oss selv når vi ikke er i stand til eller vi ikke føler oss verdige til å be om hjelp. Jesus bare så problemet og løste det.

`Sann religion innebærer å ta vare på foreldreløse barn og enker (Jak 1,27). Vi kan åpenbart ikke gjøre de miraklene Jesus gjorde, men hvordan kan vi hjelpe dem rundt oss som har det vondt?`