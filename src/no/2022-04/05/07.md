---
title:  Til ettertanke
date:  28/10/2022
---

Les «Gravferd uten følge» i Alfa og Omega, bind 2, side 68–76; «Farefullt oppdrag» i bind 3, side 36–44; «En fredsprofet» side 101–106; «Offiseren i Kapernaum» i bind 4, side 269–274; «Gnisten som utløser guddomsmakt» side 295–299; «Makt over død og grav» i bind 5, side 79–91.

«I Kristus er selve kilden til liv; han har ikke lånt det, ikke fått det. ‘Den som har Sønnen, eier livet.’ 1 Joh 5,12. Kristi guddom er den troendes sikkerhet for selv å oppnå evig liv. Jesus sa: ‘Den som tror på meg, skal leve om han enn dør. Og hver den som lever og tror på meg, skal aldri i evighet dø. Tror du dette?’ Kristus ser her [i Joh 11,25–26] frem til sitt annet komme. Da skal de rettferdige døde stå opp uforgjengelige, og de rettferdige som lever, skal bli forvandlet og tatt til himmelen uten å se døden. Det mirakel som Kristus var i ferd med å utføre ved å reise Lasarus opp fra de døde, ville være et symbol på de rettferdige dødes oppstandelse. Ved sitt ord og sine gjerninger erklærte han at han selv var oppstandelsens herre. Han som selv snart skulle dø på korset, stod der som gravens seierherre med dødens nøkler og hevdet sin rett og makt til å gi evig liv.» – Alfa og Omega, bind 5, side 85–86.

**Spørsmål til drøftelse**

`Mange døde mens Elia og Elisja var profeter, og mens Jesus virket på jorden. Bare noen få ble vakt opp fra de døde (se Luk 4,24–27). Tenk på hvordan de døde opplever døden, enten de ble vekket til live en gang i fortiden eller de blir vekket ved Jesu gjenkomst. Hvilken forskjell gjør det når det gjelder opplevelsen av døden?`

`Mange forfattere har skrevet om hvor fåfengt et liv som ender med døden, er. Alle dør, enten de er mennesker, kyllinger, bevere, østers osv. Men for oss mennesker er det verre enn for dyrene, for vi vet at vi skal dø (se Fork 9,5). Kyllinger, bevere og østers vet ikke det. Hvorfor er løftet om oppstandelsen så viktig for oss?`

`Hvorfor trenger man en oppstandelse ved tidenes ende hvis man tror sjelen er udødelig og at de døde, spesielt de rettferdige døde, lever videre i himmelen etter døden?`

`Hvis noen ringer og spør «Er Anny der», svarer du kanskje: «Ja, men hun sover.» Men hvis noen ringer og spør: «Er Anny der?», vil du ikke svare: «Ja, men hun er død.» Hvorfor ikke? Hva sier dette om dødens natur?`