---
title:  Fri vilje, grunnlaget for kjærlighet
date:  26/09/2022
---

`Les 1 Joh 4,7–16. Hva sies om fri vilje som betingelse for å dyrke kjærlighet?`

Kunstige blomster er nydelige, men de vokser ikke som ekte blomster. Roboter kan utføre mange oppgaver, men de har verken liv eller følelser. Liv og fri vilje må til for å motta og dele kjærlighet. Så Gud skapte engler og mennesker med frihet til å velge, også til å velge feil. Med andre ord skapte Gud universet som et fullkomment og harmonisk miljø der hans skapninger kunne vokse i kjærlighet og visdom.

1 Joh 4,7–16 sier at «Gud er kjærlighet» og at han viste sin kjærlighet da han sendte sin Sønn for å dø for vår synd. Og vi bør vise vår takknemlighet ved å elske hverandre. Slik kjærlighet er fra Gud og det mest overbevisende tegn på at Gud blir i oss og vi i ham. Appellen om å speile Guds kjærlighet for hverandre, gir bare mening hvis den rettes til skapninger som kan velge mellom å uttrykke denne kjærligheten og å leve et egoistisk liv. Men valgfriheten kan misbrukes, noe vi ser i Lucifers opprør i himmelen.

Noen ser betydningen av fri vilje, men hvorfor skapte Gud Lucifer hvis han visste at Lucifer ville gjøre opprør? Betyr det ikke at Gud i siste instans er ansvarlig for syndens oppkomst?

Dette er et vanskelig spørsmål, for det avhenger av mange ting, blant annet hva som egentlig menes med ordet «ansvarlig». Syndens natur og dens opprinnelse er mysterier som ingen kan forklare fullt ut.

Likevel bestemte ikke Gud at synden skulle bli til. Han tillot dens eksistens, og ved korset bar han straffen for den, slik at han kunne utrydde den. Vi må ikke glemme at Gud har betalt den høyeste prisen for syndens og ondskapens eksistens (se Matt 5,43–48; Rom 5,6–11) og at han har lidd mer under dem enn vi noen gang kan.

`Din frie vilje er en hellig gave fra Gud, men den har følger, ikke bare for deg, men også for andre. Hvilke viktige beslutninger er du i ferd med å ta med denne gaven, og hva blir følgene uansett hva du velger?`