---
title:  Vantroen sprer seg
date:  29/09/2022
---

`Les Åp 12. Hva sier kapitlet om at opprøret i himmelen spredte seg til jorden?`

Lucifers fall var ikke bare uenighet om motstridende ideer. Åp 12 sier at det brøt ut storkrig i himmelen mellom Lucifer og hans engler på den ene siden og Kristus og hans engler på den andre. Her kalles Lucifer «den store dragen», «den gamle slangen», «djevelen og Satan» og «anklageren» (Åp 12,9–10). Kristus kalles «Mikael» (Åp 12,7). Det betyr «som er som Gud».

Ut fra allusjonen til «erkeengelen Mikael» (Jud 9) tror noen at han bare er en engel. Men i Daniels bok kulminerer hvert større syn med Kristus og hans evige rike – som steinen som ble revet løs uten at noen hånd rørte ved den (Dan 2,34–45), som Menneskesønnen (7,13), som fyrsten for hæren og fyrstenes fyrste (Dan 8,11; Dan 8,25), og som Mikael, den store fyrsten (Dan 12,1). Og siden Herrens engel er Herren selv (2 Mos 3,1–6; Apg 7,30–33, osv.), må Mikael være den samme guddommelige personen, dvs. Kristus.

Åp 12 ga en oversikt over konflikten, som

1. begynte i himmelen med Lucifers opprør og en tredjedel av englene,
2. kulminerte med Kristi seier på korset og
3. fortsetter mot Guds folk i endetiden.

«I sin store barmhjertighet bar Gud lenge over med ham. Lucifer mistet ikke straks sin ærefulle plass da han begynte å spre utilfredshet, ikke engang da han kom med falske påstander overfor de lojale englene. Lenge fikk han lov til å bli i himmelen. Gang på gang fikk han tilbud om tilgivelse hvis han vendte om og rettet seg etter Guds vilje.» – _Alfa og Omega_, bind 8, side 11–12.

Vi vet ikke hvor lenge krigen i himmelen varte. Men det viktigste ved hele kampen var at Satan og hans engler «ble overvunnet, og det fantes ikke lenger plass for dem i himmelen» (Åp 12,8; se også Luk 10,18). Problemet var at de kom hit.

`Hvordan kan vi se denne kampen utspille seg i vår verden? Hva er vårt eneste håp om å overvinne fienden i denne kampen?`