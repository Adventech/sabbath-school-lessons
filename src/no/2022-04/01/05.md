---
title:  Stolthetens pris
date:  28/09/2022
---

I Skriften er det to store temaer som står mot hverandre. Det ene er Salem, Sionsfjellet, Jerusalem og det nye Jerusalem, som står for Guds rike. Den andre er temaet Babel og Babylon, som står for Satans domene. Flere ganger kalte Gud sitt folk ut av det hedenske Babylon for å tjene ham i det lovede land.

For eksempel ble Abram (senere Abraham) bedt om å forlate Ur i Kaldea og dra til Kanaan (1 Mos 11,31–12,9). Etter det lange eksilet forlot jødene Babylon og vendte tilbake til Jerusalem (Esra 2). Og i Åpenbaringen leser vi at Guds folk blir kalt ut av endetidens Babylon (Åp 14,4) for å være hos ham, til slutt på Sionfjellet og i det nye Jerusalem (Åp 14,1; Åp 21,1–3; Åp 21,10).

`Les Jes 14,12–15. Hvilke følger fikk Lucifers stolthet i himmelen for universet og vår verden?`

I Bibelen står byen Babylon for en makt i opposisjon til Gud og hans rike; og Babylons konge (spesielt Nebukadnesar) blir et symbol på stolthet og arroganse. Gud hadde vist Nebukadnesar at Babylon bare var hodet av gull på det store bildet av flere riker (Dan 2,37–38). Kongen utfordret Guds åpenbaring og laget hele bildet av rent gull – for å vise at hans rike ville vare evig – og han forlangte at alle skulle tilbe det (Dan 3). Som kongen av Tyrus (Esek 28,12–19), ble også Babylons konge et symbol på Lucifer.

Jes 14,3–11 beskriver undergangen for kongen av Babylon. Jes 14,12–15 forflytter seg så til himmelen og viser at en slik stolt og arrogant ånd gikk forut for Lucifers fall. Teksten sier at Lucifer planla å heve sin trone over alle himmelens hærskarer og gjøre seg «lik Den høyeste» (Jes 14,14). Dette var begynnelsen på en ny situasjon der Guds kjærlighet og samarbeid ville bli utfordret av Lucifers egoisme og konkurranse. Fienden kviet seg ikke for å anklage Gud for det han selv var og for å spre løgnen til andre engler. Dette er den mystiske opprinnelsen til ondskapen i universet.

`Hvorfor er det lett å bli stolt og skryte av enten våre posisjoner eller prestasjoner, eller begge deler? Hvordan kan vi unngå denne fellen ved å holde korset klart for oss?`