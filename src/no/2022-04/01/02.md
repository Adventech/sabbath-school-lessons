---
title:  Skaperverket, et uttrykk for kjærlighet
date:  25/09/2022
---

Naturen gir et tvetydig budskap om godt og ondt. Rosebuskene har vakre roser, men også skarpe torner. Tukanen er vakker, men angriper andre fuglers reir og spiser ungene deres. Mennesker som kan vise godhet det ene øyeblikket, kan være ondskapsfulle, hatske og voldelige i det neste. Ikke rart at tjenerne i lignelsen om hveten og ugresset spurte: «Herre! Var det ikke godt korn du sådde i åkeren? Hvor kommer da ugresset fra?» (Matt 13,27) Eieren svarte: «Det har en fiende gjort» (Matt 13,28). Gud skapte universet fullkomment, men en fiende sådde syndens frø.

`Les 1 Joh 4,8; 1 Joh 4,16. Hva kan vissheten om at «Gud er kjærlighet» si oss om ham som skaper?`

«Gud er kjærlighet» (1 Joh 4,8; 1 Joh 4,16) betyr minst tre ting.

1. For det første kan kjærlighet ikke eksistere stengt inne i seg selv, den må komme til uttrykk. Kjærligheten dominerer innad i treenigheten og utad til alle Guds skapninger.
2. For det andre er alt Gud gjør, et uttrykk for kjærlighet. Det gjelder skaperverket, hans frelseshandlinger og også hans straffedommer. «Guds kjærlighet er ikke kommet mindre til uttrykk i hans rettferdighet enn i hans nåde. Rettferdighet er grunnlaget for hans trone, og frukten av hans kjærlighet.» – _Alfa og Omega_, bind 5, side 317.
3. Og for det tredje: Siden Gud er kjærlighet og alt han gjør, uttrykker hans kjærlighet, kan han ikke være opphavet til synden, som står i direkte motsetning til hans karakter.

Men behøvde Gud å skape universet? Nei, for han fattet avgjørelsen av sin frie vilje. Men siden han er kjærlighet, ønsket han et univers der han kunne uttrykke sin kjærlighet. Og fantastisk nok skapte han noen livsformer, som menneskene, som ikke bare kan besvare Guds kjærlighet, men også dele og uttrykke kjærlighet, ikke bare til Gud, men også til andre (se også Mark 12,30–31).

`Se deg om i verden. Hvordan gjenspeiler den Guds kjærlighet, trass i syndens herjinger? Hvordan kan vi lese håp ut av Guds kjærlighet i skaperverket?`