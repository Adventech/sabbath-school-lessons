---
title:  Ikke mer død og tårer
date:  28/12/2022
---

Teorien om en udødelig sjel, som for alltid lider i et evig brennende helvete, strider mot Bibelens lære om at i den nye himmel og den nye jord skal «døden ... ikke være mer, heller ikke sorg eller skrik eller smerte» (Åp 21,4). Hvis teorien om et evig brennende helvete var sann, ville ikke «den annen død» utrydde synd og syndere fra universet, men bare avgrense dem til et evig helvete av sorg og gråt. Og dessuten: I så fall ville universet aldri bli fullstendig gjenopprettet til sin opprinnelige fullkommenhet. Men takk Herren for at Bibelen tegner et helt annet bilde!

`Les Jes 25,8; Åp 7,17 og Åp 21,4. Hvilken trøst og hvilket håp kan disse skriftstedene gi oss midt i prøvelsene og lidelsene her og nå?`

Livet kan være hardt, urettferdig, grusomt. Noen av våre kjære blir revet bort av dødens kalde grep. Eller noen sniker seg inn i vårt liv, stjeler følelsene våre og går sin vei som om ingenting har skjedd. Det er forferdelig å bli forrådt av en vi elsket og stolte på.

Det finnes øyeblikk da man kan bli så knust at man lurer på om livet er verdt å leve. Til tross for våre sorger ønsker Gud alltid å tørke bort så mange tårer som mulig. Men noen av våre tyngste tårer vil fortsette å renne inntil den strålende dagen da død, sorg og gråt skal ta slutt (Åp 21,1–5).

Vi kan ha tillit til at Gud vil behandle hvert enkelt menneske med rettferdighet og kjærlighet i dommen. Alle våre kjære som døde i Kristus, vil bli reist fra de døde og være med oss i evigheten. De som ikke er verdige til det evige liv, vil slutte å eksistere uten å måtte leve i en «ubehagelig» himmel eller i et evig brennende helvete. Vi finner vår største trøst i at Gud behandler alle rettferdig. Når døden ikke lenger finnes, vil de frelste rope av fryd: «Død, hvor er din brodd? Død, hvor er din seier?» (1 Kor 15,54–55).

Slik er Herrens løfte for den nye himmel og den nye jord som han vil skape: «Ingen skal minnes de første ting, ingen skal tenke på dem» (Jes 65,17). Nei, himmelen skal ikke være et sted for hukommelsestap, men fortiden vil ikke undergrave himmelens glede.

`Hvem har vel ikke fått smake på menneskelivets urettferdighet? Hvordan kan vi lære å stole på, og i den grad det er mulig, glede oss over Guds godhet og kjærlighet, spesielt i tunge tider?`