---
title:  Hans navn på sin panne
date:  29/12/2022
---

`Les Åp 22,3–5. Hvordan kan vi være sikre på at vi blir blant dem som vil få Guds navn skrevet på pannen? Eller kan vi være sikre på det?`

Etter Lucifers opprør og Adam og Evas fall kunne Gud ha ødelagt de to synderne. Men som uttrykk for ubetinget kjærlighet til sine skapninger iverksatte Gud en barmhjertig plan for å frelse alle som tar imot det han tilbyr. Det er dette som går under navnet «frelsesplanen». Den eksisterte før jorden ble skapt (Ef 1,3–4; 2 Tim 1,9; Tit 1,2; Åp 13,8), men ble ikke lagt frem for menneskene før rett etter syndefallet. Siden ble mer åpenbart om den i bildene og skyggene i den hebraiske helligdomstjenesten (2 Mos 25). Og så fikk den sitt fulle uttrykk i Jesu liv, død og oppstandelse (se Rom 5).

I sentrum for frelsesplanen står løftet om evig liv på grunn av Jesu fortjeneste til alle som i tro tar imot det store tilbudet på korset. Før korset, etter korset – frelsen har alltid vært ved tro, og ikke ved gjerninger, selv om gjerninger er et uttrykk for vår frelse.

Paulus benyttet Abraham, som levde lenge før Kristi komme, som eksempel på frelse ved tro: «Dersom han ble rettferdig ved sine gjerninger, da hadde han jo noe å være stolt av. Men overfor Gud har han ikke det. For hva sier Skriften? Abraham trodde Gud, og derfor regnet Gud ham som rettferdig» (Rom 4,2–3). Hvordan kan disse versene hjelpe oss å forstå hva frelse ved tro handler om?

Vi kan altså ha frelsesvisshet hvis vi har tatt imot Jesus, overgitt oss til ham og gjort krav på hans løfter, deriblant løftene om et nytt liv i ham, og hvis vi støtter oss til hans fortjeneste og ingenting annet. Abraham trodde, og det ble regnet ham til rettferdighet. Slik er det også med oss.

Dette er altså hva det vil si å få hans navn skrevet på vår panne. Hvis vi har det skrevet der nå og ikke går bort fra ham, vil det også bli skrevet der i den nye himmel og nye jord.