---
title:  Hos Gud
date:  27/12/2022
---

Bibelen sier at Gud «bor i et lys dit ingen kan komme» (1 Tim 6,16), og at «ingen har noen gang sett Gud» (Joh 1,18; 1 Joh 4,12). Betyr det at de hellige i himmelen aldri får se Gud Faderen? Slett ikke. Det er ganske tydelig at det gjelder menneskene etter syndefallet, for det er flere ting i Skriften som tyder på at de hellige vil få se ham i himmelen.

`Les Matt 5,8; 1 Joh 3,2–3; og Åp 22,3–4. Hva sier tekstene oss om det største privilegiet ved å se Gud?`

Den Johannes som sa at «ingen har noen gang sett Gud» (Joh 1,18; 1 Joh 4,12), sier også at «vi skal se ham som han er» (1 Joh 3,2–3) og «se hans ansikt» (Åp 22,3–4). Det kan diskuteres om disse tekstene gjelder Gud Faderen eller Kristus. Men all tvil blir borte i lys av Kristi egne ord: «Salige er de rene av hjertet, for de skal se Gud» (Matt 5,8). For et privilegium det vil bli å få tilbe Gud i hans tempel! Men aller størst blir det å få se hans ansikt.

«Guds folk får den store forrett å ha åpent og fritt samfunn med Faderen og Sønnen. ‘Nå ser vi som i et speil, i en gåte.’ 1 Kor 13,12. I naturen og i Guds handlemåte med menneskene ser vi nå et speilbilde av ham. Men da skal vi se ham ansikt til ansikt, uten noe slør som skiller. Vi skal være i hans nærhet og se hans herlighet.» – _Alfa og Omega_, bind 8, side 174.

Legg merke til sammenhengen i disse versene mellom renhet og å se Gud. De «rene av hjertet» skal se Gud; den som vil se Gud «renser seg selv, likesom han er ren» (1 Joh 3,3). Versene avslører at Gud må utføre et verk i oss nå som forberedelse for himmelen.

Selv om vår rett til himmelen er sikret gjennom Jesu død, gjennomgår vi en renselsesprosess her og nå. Og sentralt i prosessen er lydighet mot Guds ord.

`Les 1 Pet 1,22. Hvordan åpenbarer denne teksten sammenhengen mellom lydighet og renselse? Hva er det ved lydigheten som renser oss? Hva sier Peter om hvordan vår lydighet skal bli åpenbart?`