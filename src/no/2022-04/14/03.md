---
title:  I Guds tempel
date:  26/12/2022
---

Noen omtaler selve himmelen som Guds helligdom. Men Åpenbaringen viser til en bestemt helligdom/tempel i det nye Jerusalem, der Guds trone og glasshavet ligger (Åp 4,2–6; Åp 7,9–15; Åp 15,5–8). Der skal hellige fra alle nasjoner, stammer, folkeslag og tungemål tilbe Gud for alltid (Åp 7,9–17).

`Sammenlign Åp 7,9–15 med Åp 21,3 og Åp 21,22. Hvordan kan vi forene beskrivelsen av den store flokk av gjenløste som tjener Gud «dag og natt i hans tempel» (Åp 7,15) med uttalelsen om at Johannes «ikke så noe tempel» i det nye Jerusalem (Åp 21,22)?`

Den himmelske telthelligdommen har alltid vært stedet hvor de himmelske hærskarene tilber Gud. Men da synden oppsto, ble denne helligdommen også stedet hvorfra frelsen tilbys menneskene. «Når syndens problem er over, vil den himmelske helligdom få tilbake sin opprinnelige funksjon. I Åp 21,22 sier Johannes at han ikke lenger så et tempel i byen, for Herren Gud, den allmektige, og Lammet er dens tempel. Men betyr det at det ikke lenger er noe Herrens hus hvor hans skapninger kan komme og ha et spesielt samfunn med ham? På ingen måte!» – Richard M. Davidson: «The Sanctuary: ‘To Behold the Beauty of the Lord,’» i Artur Stele, red., _The Word: Searching, Living, Teaching_, bind 1 (Silver Spring, MD: Biblical Research Institute, 2015), side 31.

Åpenbaringen er spesielt opptatt av ham som blir tilbedt og dem som tilber ham. Den himmelske tilbedelsen kretser om Gud og Lammet (Åp 5,13; Åp 7,10). Som alltid står Kristus sentralt i tilbedelsen.

Tilbederne er «de som kommer ut av den store trengsel, de har vasket sine kapper og gjort dem hvite i Lammets blod» (Åp 7,14). De er levende vitner om Guds kraft til å gjenløse og forvandle. De synger Guds pris for den han er og for det han har gjort for dem.

Åp 21,3 lyder: «Se, Guds bolig er hos menneskene. Han skal bo hos dem, og de skal være hans folk, og Gud selv skal være hos dem. Han skal være deres Gud.» Disse versene gjenspeiler en rekke andre tekster (Jer 32,38; Esek 37,27; Sak 8,8; Hebr 8,10).

`Hva betyr det for oss som fortsatt er her på jorden, at Gud skal være vår Gud, og vi skal være hans folk? Hvordan lever vi ut denne fantastiske sannheten her og nå?`