---
title:  En ny himmel og en ny jord
date:  25/12/2022
---

For noen tilhengere av gresk filosofi betyr ideen om at noe er fysisk at det er dårlig. Derfor er en virkelig himmel med virkelige mennesker utenkelig for dem. For at en himmel skal være noe godt, må den ifølge dem være en rent åndelig tilstand, fri for lyter man finner i den fysiske verden. Hvis noe er materielt, kan det ikke være åndelig, mener de; og hvis noe er åndelig, kan det ikke være materielt. Bibelen taler om himmelen som noe konkret, men uten de begrensningene syndens nærvær medfører.

`Les Jes 65,17–25; Jes 66,22–23; 2 Pet 3,13; og Åp 21,1–5. Hva er budskapet i disse tekstene?`

Jesajas bok gir glimt av hvordan jorden ville ha vært hvis Israel som et folk hadde vært tro mot pakten med Gud (Jes 65,17–25; Jes 66,22–23; se 5 Mos 28). Hele miljøet med dets ulike livsformer ville ha nærmet seg Guds opprinnelige plan stadig mer. Men planen ble ikke realisert som forventet. Så ble det laget en ny plan, men nå med menigheten, sammensatt av jøder og hedninger fra alle folkeslag (Matt 28,18–20; 1 Pet 2,9). Jesajas profetier må derfor leses på nytt, nå fra kirkens perspektiv (2 Pet 3,13; Åp 21,1–5).

«I Bibelen kalles de frelstes arv et fedreland. Hebr 11,14–16. Der leder den himmelske hyrden sin hjord til levende vannkilder. Livets tre bærer frukt hver måned, og bladene på treet er til legedom for folkene. Der finnes elver, klare som krystall, og langs breddene vaier trærne og kaster svale skygger over stier som er for Guds folk. Vidstrakte sletter går over i vakre høydedrag, og bakom ruver de mektige fjellene. På disse fredfulle slettene og ved de levende vannstrømmer skal Guds folk, som så lenge har vært pilegrimer og vandringsmenn, ha sitt hjem.» – _Alfa og Omega_, bind 8, side 172.

`Mange forfattere som har vært uten det håp om evigheten som vi finner i Skriften, har beklaget livets meningsløshet. De tar feil om fremtiden, men hvorfor er det vanskelig å argumentere med poenget deres om at livet er meningsløst uten et fremtidshåp? Del dine tanker med gruppen på sabbaten.`