---
title:  Det evige møtet
date:  17/11/2022
---

`Les 1 Kor 15,51–55. Hvilken «hemmelighet» (1 Kor 15,51) forklarer Paulus?`

Noen forkynnere antyder at denne «hemmelighet» (1 Kor 15,51) er menighetens «hemmelige bortrykkelse», som skal finne sted syv år før Kristi annet komme i herlighet. I den «hemmelige bortrykkelsen» blir trofaste kristne diskret ført til himmelen mens alle andre er her og lurer på hva som har skjedd med dem. Folk kan plutselig sitte i en førerløs bil fordi sjåføren ble hentet til himmelen, og bare klærne er igjen. Den 16 bind sterke bestselgeren Left Behind, som har blitt til fire filmer, fremmet denne læren og utsatte millioner for den.

Selvfølgelig finnes det ingen bibeltekst som støtter et slikt kunstig skille mellom bortrykkelsen og Jesu gjenkomst. Den «hemmeligheten» Paulus sikter til, er ganske enkelt de levende rettferdiges forvandling når de slutter seg til de oppstandne rettferdige ved Kristi annet komme. Dette er «bortrykkelsen». Det finnes ingen «hemmelig bortrykkelse», for Jesu annet komme blir synlig for alle (Åp 1,7), og både de dødes oppstandelse og forvandlingen av de levende vil skje når basunen lyder ved Kristi gjenkomst (1 Kor 15,51–52).

Kristi annet komme vil føre til det mest fantastiske møtet noensinne. De levende rettferdige blir forvandlet «brått, på et øyeblikk» (1 Kor 15,52). Når de hører Guds røst, blir de herliggjort. Nå er de udødelige og blir tatt opp for å møte Herren i luften sammen med de oppstandne hellige. Engler skal «samle hans utvalgte fra de fire verdenshjørner, fra den ene enden av himmelen til den andre» (Matt 24,31).

«Engler legger de små barna i mødrenes armer. Venner som døden lenge har skilt, kommer sammen og skal aldri mer skilles. Med jublende sang drar de samlet til det nye Jerusalem.» – _Alfa og Omega_, bind 8, side 144.

`Dette er så fantastisk et løfte, så helt forskjellig fra alt vi har opplevd at det er vanskelig å fatte. Men tenk på det enorme universet og livets utrolige kompleksitet. Skaperverket vitner om Guds fantastiske kraft. Hva sier alt dette oss om hans kraft til å forvandle de levende og reise opp de døde ved hans annet komme?`