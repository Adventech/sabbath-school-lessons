---
title:  «Jeg skal reise ham opp»
date:  15/11/2022
---

I et av sine mirakler hadde Jesus mettet 5000 mennesker med bare litt brød og fisk (Joh 6,1–14). Jesus skjønte at folk ville utrope ham til konge (Joh 6,15), og han seilte til den andre siden av Galileasjøen sammen med disiplene. Men dagen etter fulgte folkemengden etter. Der holdt han sin store preken om livets brød, med vekt på det evige liv (Joh 6,22–59).

`Les Joh 6,26–51. Hvordan forbandt Jesus det evige livs gave med de rettferdiges oppstandelse?`

I sin preken fremhevet Jesus tre grunntanker om det evige liv. For det første er han «brødet som kommer ned fra himmelen og gir verden liv» (Joh 6,33; Joh 6,58). Ved å si: «Jeg er [gresk egō eimi] livets brød» (Joh 6,35; Joh 6,48), sa Jesus at han var GTs store «JEG ER» (2 Mos 3,14). For det andre forklarte han at evig liv kan fås i ham: «den som kommer til meg» og «den som tror på meg», får denne velsignelsen (Joh 6,35). Og til slutt knyttet Jesus udødelighetens gave til oppstandelsen og forsikret sine tilhørere tre ganger at «jeg skal reise ham opp på den siste dag» (Joh 6,40; Joh 6,44; Joh 6,54).

Jesus ga også dette løftet: «Sannelig, sannelig, jeg sier dere: Den som tror, har evig liv» (Joh 6,47). Så det evige livs gave er allerede en realitet. Men det betyr ikke at den troende ikke skal dø, for selve uttrykket «reise ham opp» (Joh 6,40) forutsetter at en kommer tilbake til livet etter at en er død.

Uten Kristus har man ikke evig liv. Men selv etter å ha tatt imot Kristus og fått forsikringen om evig liv, er vi dødelige og derfor underlagt døden. Ved sitt annet komme vil Jesus reise oss opp, og da vil han gi oss udødelighetens gave som allerede er vår. Gaven er sikret, ikke på grunn av sjelens antatt naturlige udødelighet, men på grunn av Jesu rettferdighet som vi har ved troen på ham.

`Tenk på Jesu ord om at hvis du tror på ham, har du (her og nå) evig liv! Hvordan kan dette løftet hjelpe deg å håndtere den smertefulle virkeligheten at vi nå er dødelige?`