---
title:  «Jeg kommer tilbake.»
date:  14/11/2022
---

`Les Joh 14,1–3. Det er nesten 2000 år siden Jesus lovet å komme tilbake. Hvordan kan vi hjelpe andre å se at løftet er relevant også i vår tid?`

Fire ganger i Åpenbaringen sier Jesus: «Jeg kommer snart!» (Åp 3,11; Åp 22,7; Åp 22,12; Åp 22,20). Forventningen om hans snarlige komme motiverte apostelmenighetens misjon og har fylt utallige kristne gjennom århundrene med håp. Men den lovte begivenheten har ennå ikke skjedd. Derfor spør mange: Hvor mye lenger må vi forkynne at «Jesus kommer snart»? Har disse ordene skapt en urealistisk forventning? (se 2 Pet 3,4).

Mange kristne har klaget over den lange «forsinkelsen» (se også Matt 25,5). Men hvordan vet vi egentlig at det er en lang «forsinkelse»? Hva ville ha vært den «riktige» tiden for Kristus å komme tilbake? Ville det ha vært for 50 år siden, 150, 500? Det som virkelig betyr noe, er Bibelens løfte om at «Herren er ikke sen med å oppfylle sitt løfte, som noen mener. Nei, han er tålmodig med dere, for han vil ikke at noen skal gå fortapt, men at alle skal nå fram til omvendelse» (2 Pet 3,9).

Til tross for alle århundrene siden Jesu himmelfart, er løftet om hans komme fortsatt relevant. Hvorfor? Fordi alt vi har, er vårt eget korte liv (Sal 90,10), etterfulgt av en ubevisst hvile i graven (Fork 9,5; Fork 9,10), og deretter oppstandelsen, uten mulighet til å endre vår skjebne senere (Hebr 9,27). Når det gjelder den enkelte døde (som nevnt i studium 3): Siden alle de døde sover og er ubevisste, skjer Kristi andre komme aldri mer enn et øyeblikk eller to etter at de dør. For deg, og for alle av Guds folk til alle tider, kommer Kristi gjenkomst ikke mer enn et øyeblikk etter din død. Og det er ganske snart, ikke sant?

Hver dag som går, fører oss en dag nærmere Herren Jesu Kristi herlige komme i himmelens skyer. Selv om vi ikke vet når han kommer, kan vi være sikre på at han kommer, og det er det som virkelig betyr noe.

`En pastor holdt en preken og argumenterte for at han ikke brydde seg om når Kristus kom tilbake. Alt han brydde seg om, er at Kristus kommer tilbake. Hvordan fungerer den logikken for deg, og hvordan kan den hjelpe hvis du er motløs over at Kristus ennå ikke har kommet tilbake?`