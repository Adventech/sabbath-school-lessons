---
title:  Håp ut over dette livet
date:  13/11/2022
---

Den greske historikeren Herodot (5. århundre f.Kr.) skrev om en stamme som innledet en sørgeperiode når et barn ble født fordi de forutså de lidelsene som det ville oppleve hvis det levde til voksen alder. Ritualet kan virke fremmed for oss, men det er en viss logikk i det.

I en annonse i Amerika på begynnelsen av 1900-tallet sto det: «Hvorfor leve, hvis du kan bli gravlagt for ti dollar?»

Vi vet at livet kan være vanskelig nok, selv om vi tror på Gud og håpet om evigheten. Tenk så på hvor vanskelig det er for dem som ikke har noe håp utover den korte og ofte vanskelige tilværelsen her. Mer enn én forfatter har kommentert hvor meningsløs menneskets eksistens er siden vi både dør og lever med erkjennelsen av at vi kommer til å dø. Og denne erkjennelsen er det som gjør hele prosjektet med menneskelivet, som ofte er vanskelig og sørgelig, tilsynelatende håpløst. Én tenker omtalte menneskene som bare «råtnende kjøtt på bein i oppløsning». Makabert, men det er ikke mye å si på logikken.

I motsetning til dette har vi Bibelens løfte om evig liv i Jesus. Og det er nøkkelen: vi har dette håpet i Jesus og det som hans død og oppstandelse kan tilby oss. Hva har vi ellers for slags håp?

`Les 1 Kor 15,12–19. Hva sier Paulus om hvor nært Kristi oppstandelse er forbundet med håpet om vår egen oppstandelse?`

Paulus sier at vår oppstandelse er uatskillelig knyttet til Kristi oppstandelse. Hvis vi ikke står opp, betyr det at Kristus ikke har stått opp, og hvis Kristus ikke har stått opp, hva da? «Da er deres tro uten mening, og dere er fremdeles i deres synder.» Med andre ord: Når vi dør, forblir vi døde, og det for alltid, så da er alt meningsløst. Paulus sier praktisk talt dette i 1 Kor 15,32: «Hvis de døde ikke står opp, så la oss spise og drikke, for i morgen dør vi!»

Hvis vår nåværende tilværelse som karbonbasert protoplasma er alt som er, og våre «sytti år» (hvis vi er heldige; mer hvis vi ikke røyker eller spiser for mange hamburgere) er alt vi får, står det ganske dårlig til. Ikke rart at Ellen G. White tilføyer: «Himmelen er verdt alt for oss, og hvis vi går glipp av himmelen, går vi glipp av alt.» – _Sons and Daughters of God_, side 349.

`Tenk på hvor verdifullt håpet og troen er. Hvorfor må vi gjøre alt vi kan for ved Guds nåde å bevare dem?`