---
title:  Når basunen høres
date:  16/11/2022
---

Tessalonikerne trodde at evig liv bare ville bli gitt til dem som var i live til Jesu gjenkomst. «De holdt omhyggelig øye med hverandre for at ingen skulle dø og miste de velsignelser de ventet å få når Herren kom. Men den ene etter den annen av deres kjære var blitt tatt fra dem, og det var med fortvilelse tessalonikerne tok et siste farvel med de døde. De våget knapt å håpe at de skulle møte sine nærmeste igjen i et liv etter dette.» – _Alfa og Omega_, bind 6, side 179.

`Les 1 Tess 4,13–18. Hvordan korrigerte Paulus misforståelsen?`

Historisk har det vært en tendens til å lese mer inn i uttrykket «føre dem som er sovnet inn, sammen med ham» (1 Tess 4,14) enn det teksten sier. Mange som tror på sjelens udødelighet, mener at Kristus ved sitt annet komme vil ha med seg sjelene til de rettferdige døde som allerede er i himmelen hos Gud. Disse sjelene kan så gjenforenes med sine oppstandne kropper. Men en slik tolkning stemmer ikke med resten av Paulus’ lære om emnet.

Les det denne ikke-adventistteologen sier om verset: «De kristne i Tessalonika kan ha håp når de sørger over de døde medlemmene av menigheten fordi Gud ‘vil føre’ dem, det vil si at han vil gjenreise disse døde troende og la dem være til stede ved Kristi gjenkomst, slik at de er ‘med ham’. Det er underforstått at disse døde troende ikke skal være ugunstig stilt ved Kristi parousia, men skal være ‘med ham’ på en slik måte at de får lik del med levende troende i herligheten som er forbundet med hans gjenkomst.» – Jeffrey AD Weima, _1–2 Thessalonians_, Baker Exegetical Commentary on the New Testament (Grand Rapids, MI: Baker Academic, 2014), side 319.

Hvis de rettferdige dødes sjeler allerede hadde vært hos Herren i himmelen, ville ikke Paulus behøvd å nevne oppstandelsen som det kristne håp. Han kunne bare ha sagt at de rettferdige allerede var hos Herren. Men i stedet sier han at «de som er sovnet inn» (1 Tess 4,14) skal stå opp fra de døde ved tidenes ende.

Håpet om oppstandelsen ga trøst til de sørgende tessalonikerne. Det samme håpet kan hjelpe oss å gå tunge stunder tillitsfullt i møte når døden tar våre kjære fra oss.