---
title:  Hvile hos forfedrene
date:  13/10/2022
---

`Les 1 Mos 25,8; 2 Sam 7,12; 1 Kong 2,10; og 1 Kong 22,40. Hva bidrar disse tekstene med til din forståelse av døden?`

GT taler om død og begravelse på forskjellige måter. En er forestillingen om å bli forent med sitt folk. For eksempel, om Abraham, blir vi fortalt at «så utåndet han. Abraham døde i høy alder, gammel og mett av dager, og han ble forent med sitt folk» (1 Mos 25,8). Aron og Moses ble også forent med sitt folk (5 Mos 32,50).

`Hva sier det om dødens natur at både gode og dårlige konger dro til samme sted når de døde? (2 Kong 24,6; 2 Krøn 32,3).`

En annen måte å beskrive døden på, er å si at noen gikk til hvile hos forfedrene. Om kong Davids død sier Bibelen at han gikk «til hvile hos sine fedre og ble gravlagt i Davidsbyen» (1 Kong 2,10). Det samme uttrykket brukes også om flere andre konger, både gode og dårlige.

Vi finner minst tre sider ved det å hvile hos forfedrene. Den ene er tanken om at før eller siden vil tiden komme da vi trenger å hvile fra våre egne anstrengelser og lidelser. En annen tanke er at vi ikke er de eneste som følger dette sporet, for våre forfedre har allerede gått veien før oss. En tredje tanke er at når vi blir gravlagt nær dem, er vi ikke alene, men er sammen også i dødens bevisstløse tilstand. Dette gir kanskje ikke så mye mening i vår tid, men det var veldig viktig før i tiden.

De som dør i Kristus, kan bli begravd nær sine kjære, men det er likevel ingen kontakt mellom dem. De er bevisstløse til de blir vekket fra sin dype søvn og får slutte seg til sine kjære som døde i Kristus.

`Tenk deg hvordan det ville ha vært om de døde var ved bevissthet og kunne se hvordan livet var her hos oss, spesielt for deres kjære, som kan ha det vondt etter deres død. Så hvorfor burde sannheten om at de døde sover være så stor trøst for de levende?`