---
title:  «Den som synder, skal selv dø»
date:  10/10/2022
---

`Les Esek 18,4; Esek 18,20 og Matt 10,28. Hvordan kan disse versene hjelpe oss å forstå menneskesjelens natur?`

Menneskelivet er skjørt og flyktig (Jes 40,1–8). Ingenting som er smittet av synd, kan være evig i seg selv. Synden kom inn i verden på grunn av ett menneske, og med synden kom døden. Og slik rammet døden alle mennesker fordi alle syndet (Rom 5,12). Døden er den naturlige følgen av synd, som påvirker alt liv.

Her har vi to viktige bibelske begreper: Det ene er at både mennesker og dyr dør. Som kong Salomo skrev: «For det går mennesket som det går dyrene, den ene som den andre: Begge skal dø, samme livsånde har de alle. Mennesket har ingen fortrinn framfor dyrene. ... Alle går til det samme sted. Alle er kommet av støv og skal bli til støv igjen» (Fork 3,19–20).

Det andre begrepet er at en persons fysiske død innebærer at av han eller hun ikke lenger eksisterer som en levende sjel (heb. nephesh). I 1 Mos 2,16–17 hadde Gud advart Adam og Eva om at hvis de syndet ved å spise av treet til kunnskap om godt og ondt, ville de dø.

Etter å ha gjentatt advarselen, understreket Gud poenget: «Den sjel som synder, skal dø» (Esek 18,4; Esek 18,20, KJV). To ting følger av denne uttalelsen. Det ene er at siden alle er syndere, er alle underlagt aldring og død (Rom 3,9–18; Rom 3,23). Det andre er at tanken om sjelens naturlige udødelighet avvises. Hvis sjelen er udødelig og lever et annet sted etter døden, så dør vi vel egentlig ikke?

Bibelens løsning på dødens dilemma er ikke en kroppsløs sjel som drar til paradis eller skjærsilden, for ikke å snakke om helvete. Løsningen er oppstandelsen av dem som er døde i Kristus. Som Jesus sa i sin preken om livets brød: «Hver den som ser Sønnen og tror på ham, skal ha evig liv, og jeg skal reise ham opp på den siste dag» (Joh 6,40).

`Hvorfor er vissheten om Jesu annet komme, som garanteres av Kristi første komme, så avgjørende for alt vi tror? Hvilket håp ville vi da ha uten løftet om hans gjenkomst?`