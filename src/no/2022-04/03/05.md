---
title:  «De døde vet ingen ting»
date:  12/10/2022
---

`Les Job 3,11–13; Sal 115,17; Sal 146,4; Fork 9,5; og Fork 9,10. Hva lærer disse tekstene om vår tilstand i døden?`

Noen bibelkommentatorer sier at disse tekstene (Job 3,11–13; Sal 115,17; Sal 146,4; Fork 9,5; Fork 9,10) er skrevet i poetisk språk og ikke sier noe om menneskets tilstand i døden. Det er sant at poesi kan være tvetydig og lett å misforstå, men slik er det ikke her. Språket er klart og i harmoni med det GT ellers lærer om emnet.

For det første: I Job 3 beklager patriarken sin egen fødsel på grunn av all lidelsen. Han tenker at hvis han hadde vært dødfødt, ville han ha blitt i søvnen og hvilen (Job 3,11; Job 3,13).

Sal 115 sier at stedet der de døde oppbevares, er et taushetens sted, for «de døde priser ikke Herren» (Sal 115,17). Dette høres knapt ut som om de døde, de trofaste (og takknemlige) døde, er i himmelen og tilber Gud.

Ifølge Sal 146 opphører den enkeltes mentale aktivitet med døden: «De utånder og blir til jord igjen, den dagen faller planene i grus» (Sal 146,4). Slik skildrer Bibelen det som skjer når vi dør.

Og Fork 9 tilføyer at «de døde vet ingen ting» og i graven «er det verken gjerning eller tanke, verken kunnskap eller visdom» (Fork 9,5; Fork 9,10). Dette stadfester Bibelens lære om at de døde er uten bevissthet.

Bibelens lære om bevisstløshet i døden burde ikke få oss til å fortvile. For det første er det ikke noe evig brennende helvete eller en midlertidig skjærsild som venter de ufrelste. For det andre har de som dør i Kristus, en stor belønning i vente. Ikke så rart da, at «for den troende er døden en underordnet sak. ... For den kristne er døden bare en søvn, et øyeblikk i stillhet og mørke. Livet er skjult med Kristus i Gud, og «når Kristus, vårt liv, åpenbarer seg, da skal også dere åpenbares i herlighet sammen med ham». Joh 8,51–52; Kol 3,4.» – _Alfa og Omega_, bind 5, side 338.

`Tenk på de døde i Kristus. De lukker øynene i døden, og enten de ligger i graven 1500 år eller fem måneder, er likegyldig for dem. Det neste de vet, er Kristi gjenkomst. Hvordan kan man da si at de døde på en måte har det bedre enn vi levende?`