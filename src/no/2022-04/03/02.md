---
title:  «En levende skapning»
date:  09/10/2022
---

`Les 1 Mos 1,24–27; 1 Mos 2,7 og 1 Mos 2,19. Hva er likt og ulikt i Guds måte å skape dyrene og menneskene på? Hva sier 1 Mos 2,7 om menneskenaturen?`

På den sjette dagen ga Gud liv til landdyr og det første menneskeparet (1 Mos 1,24– 27). Vi får vite at han «formet alle dyr på marken og alle fugler under himmelen av jord» (1 Mos 2,19). Han formet også et menneske «av støv fra jorden» (1 Mos 2,7). Både dyr og mennesker er av «jorden», men menneskets tilblivelse var ulik dyrenes på to måter. Først formet Gud mennesket fysisk, og så «blåste [han] livspust i nesen på det, og mennesket ble en levende skapning» (1 Mos 2,7). Han var en fysisk enhet før han ble levende. For det andre skapte Gud mennesket som både mann og kvinne i sitt bilde (1 Mos 1,26–27).

1 Mos 2,7 sier at tilførselen av «livspust» til Adams fysiske kropp forvandlet ham til «en levende skapning» (hebr. nephesh chayyah) eller bokstavelig talt «en levende sjel» (BS 1930). Det betyr at vi ikke har en sjel som kan eksistere utenom kroppen, men er en levende skapning eller en levende sjel. Påstanden om at denne «sjelen» er en bevisst enhet som kan eksistere atskilt fra menneskekroppen, er hedensk og ikke en bibelsk tanke. Når vi forstår menneskets sanne natur, godtar vi ikke forestillingen om en kroppsløs sjel og alle de farlige tankene som er tuftet på det.

Ingen del av mennesket fører noen bevisst tilværelse atskilt fra resten av personen. Gud skapte oss på underfullt vis, og vi bør ikke spekulere utover hva Skriften sier om dette. Ja, ikke nok med at livet er et mysterium (vitenskapen kan fortsatt ikke si akkurat hva det betyr at noe er i live), bevisstheten er enda mer mystisk. Hvordan kan de cellene og kjemikaliene vi har i hjernen, romme og skape slikt som tanker og følelser? De som studerer dette, vedgår at vi egentlig ikke vet.

`For et mirakel livet er! Hvorfor burde vi glede oss over ikke bare livets gave, men også det evige liv, som er et enda større mirakel?`