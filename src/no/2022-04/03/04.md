---
title:  «Ånden går tilbake til Gud»
date:  11/10/2022
---

`Les 1 Mos 2,7 og Fork 12,1–7. Hvilken kontrast er det mellom disse to bibelstedene? Hvordan kan de gi oss en bedre forståelse av menneskets tilstand i døden? Se også 1 Mos 7,22.`

Vi har sett at Bibelen lærer at mennesket er en sjel (1 Mos 2,7), og sjelen slutter å eksistere når kroppen dør (Esek 18,4; Esek 18,20).

Men hva med «ånden»? Er den ikke ved bevissthet også etter kroppens død? Mange kristne tror det, og de prøver å forsvare sitt syn med Fork 12,7, som sier at «støvet vender tilbake til jorden som det støv det var, og ånden går tilbake til Gud, som ga den». Men det sies ikke at de dødes ånd er ved bevissthet i Guds nærhet.

Fork 12,1–7 beskriver aldringsprosessen som kulminerer med døden. Vers 7 omtaler døden som en reversering av skaperprosessen i 1 Mos 2,7. På den sjette dagen «formet Herren Gud mennesket av støv fra jorden. Han blåste livspust i nesen på det, og mennesket ble en levende skapning» (1 Mos 2,7). Men nå sier Fork 12,7 at «støvet vender tilbake til jorden som det støv det var, og ånden går tilbake til Gud, som ga den». Så livspusten som Gud pustet inn i Adams nesebor, og som han har gitt alle mennesker, vender tilbake til Gud, eller rettere sagt: den slutter å strømme inn i og gjennom dem.

Husk at Fork 12,7 beskriver dødsprosessen til alle mennesker uten å skille mellom rettferdige og ugudelige. Hvis de antatte åndene til alle som dør, overlever i bevisst tilstand i Guds nærhet, da er vel de ugudeliges ånder hos Gud? Denne tanken stemmer ikke med resten av Skriftens lære. Ettersom den samme dødsprosessen skjer både hos mennesker og dyr (Fork 3,19–20), er døden ikke noe annet enn at de slutter å eksistere som levende skapninger. Som salmisten sa: «Du skjuler ansiktet, og de blir grepet av redsel, du tar livsånden fra dem, de dør og blir til støv igjen» (Sal 104,29).

`Folk sier ofte at døden bare er en del av livet. Hvorfor er det galt? Døden er det motsatte av livet, den er livets fiende. Hvilket håp rommer dette verset: Den siste fienden som blir tilintetgjort, er døden? (1 Kor 15,26).`