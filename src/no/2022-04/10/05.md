---
title:  Et paradis med kroppsløse sjeler
date:  30/11/2022
---

Selv om protestanter ikke godtar skjærsilden, tror mange likevel at de rettferdige dødes sjel allerede nyter paradiset hjemme hos Gud. Noen sier at disse «sjelene» bare er kroppsløse ånder, andre at de nok er kroppsløse ånder, men dekket av et åndelig herlighetslegeme.

Uansett de antatt levende dødes metafysiske tilstand, undergraver disse teoriene Bibelens lære om de dødes oppstandelse og dommen. Hvorfor blir det oppstandelse og dom (Åp 20,12–14) hvis de rettferdiges sjeler allerede er i paradiset?

`Les Apg 2,29; Apg 2,34–35; og 1 Kor 15,16–18. Hvilket lys kaster disse tekstene over de dødes tilstand og dem som venter på oppstandelsen?`

Bibelen lærer at alle mennesker som allerede er i himmelen, enten ble forvandlet levende, som Henok (1 Mos 5,24) og Elia (2 Kong 2,9–11), eller sto opp fra de døde, som Moses (Jud 9) og dem som sto opp med Kristus (Matt 27,51–53).

Vi har sett at omtalen av sjelene «under alteret» som roper til Gud om hevn (Åp 6,9–11), bare er en metafor for rettferdighet og ikke beviser teorien om sjelens naturlige udødelighet. Ellers høres det ikke ut som om disse menneskene nyter sin evige belønning. I virkeligheten er graven de dødes hvilested, der de ubevisst venter på oppstandelsen når de igjen vil være bevisste skapninger. De døde – og heller ikke de rettferdige døde – er ikke kroppsløse sjeler som svimer rundt i himmelen og venter tålmodig på å bli gjenforent med kroppene sine i oppstandelsen.

Og hva kan det være Paulus skriver om i 1 Kor 15,18 når han sier at hvis det ikke var noen oppstandelse fra de døde, så er «de fortapt som har sovnet inn i Kristus»? Hvordan kan de være fortapt hvis de nyter himmelens salighet og har vært der siden de døde? De dødes oppstandelse når Kristus kommer tilbake er en viktig lære i NT, men den gir ingen mening hvis de rettferdige døde farer til sin evige lønn rett etter døden. Likevel hører vi dette hele tiden, spesielt i begravelser.

`Hvordan kan du hjelpe folk å forstå at tanken om at de døde sover i jorden, er «godt nytt» i den forstand at de hviler og ikke kjenner smerte og lidelse?`