---
title:  Helvetes ild
date:  26/11/2022
---

### Bakgrunnsstoff
Mark 9,42–48, Mal 4,1, Jud 7, 1 Tim 2,5, Apg 2,29, Apg 2,34–35, 1 Joh 5,3–12

> <p>Minnevers</p>
> Prøv alt og hold fast på det gode (1 Tess 5,21).

Den italienske dikteren Dante Alighieri (1265–1321) skrev Den guddommelige komedie om en fiktiv reise for sjelen etter døden. Sjelen gikk enten til inferno (helvete) inne i jorden eller til skjærsilden, hvor menneskeånden kan rense seg og bli verdig til å komme opp til himmelen; eller til paradiset, der Gud bor.

Selv om det bare var et dikt, fikk Dantes ord stor innflytelse på kristen teologi, spesielt romersk-katolsk teologi. Forestillingen om at en udødelig sjel enten skal til helvete, skjærsilden eller paradis er en grunntanke hos dem. Mange konservative protestantiske kirkesamfunn tror også at en udødelig sjel etter døden enten stiger opp til paradis eller ned til helvete. Og hvis menneskesjelen ikke kan dø, må den jo bli av et sted når kroppen dør. Kort sagt, en feil forståelse av menneskets natur har ført til grusomme teologiske feil.

Denne uken skal vi ta for oss noen av disse ubibelske teoriene og Bibelens syn på hva som skjer etter døden.