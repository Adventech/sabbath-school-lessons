---
title:  Det bibelske synet
date:  01/12/2022
---

`Les 1 Joh 5,3–12. Hvorfor begrenser Johannes «evig liv» bare til dem som er i Kristus?`

Bibelens lære om betinget udødelighet – i motsetning til teorien om sjelens naturlige udødelighet – går klart frem av 1 Joh 5,11–12. For å forstå hva denne teksten betyr, må vi huske at bare guddommen «er udødelig» (1 Tim 6,15–16) og er den eneste kilden til liv (Sal 36,10; Kol 1,15–17; Hebr 1,2).

Da synden kom inn i verden (1 Mos 3), kom alle mennesker (også vi) under den fysiske døds forbannelse og mistet det evige livs gave. Men Gud er kjærlighet og iverksatte frelsesplanen så mennesket kunne få det evige liv som de skulle ha hatt fra begynnelsen. Som Paulus skrev: «I Kristus utvalgte han oss før verdens grunnvoll ble lagt, til å stå for hans ansikt, hellige og uten feil» (Ef 1,4).

Paulus skriver at slik «synden kom inn i verden på grunn av ett menneske, og med synden kom døden», så har evig liv blitt tilgjengelig for alle mennesker gjennom «det ene mennesket Jesus Kristus» (Rom 5,12–21). Paulus viser her til en bokstavelig Adam som brakte synd og død inn i verden gjennom sin overtredelse.

Derfor sier Johannes: «Gud har gitt oss evig liv, og dette liv er i hans Sønn. Den som har Sønnen, har livet, men den som ikke har Guds Sønn, har ikke livet» (1 Joh 5,11–12).

Det hele blir klarere i lys av Jesu ord om at «hver den som ser Sønnen og tror på ham, skal ha evig liv, og jeg skal reise ham opp på den siste dag» (Joh 6,40), og: «Jeg er oppstandelsen og livet. Den som tror på meg, skal leve om han enn dør» (Joh 11,25).

Dette betyr at evig liv er en Guds gave i Kristus som er vår i dag, men som bare kan nytes fullt ut etter de rettferdiges oppstandelse. Konklusjonen er enkel: Hvis evig liv bare gis til dem som er i Kristus, så har vi ikke evig liv hvis vi ikke er i ham (1 Joh 5,11–12). Derimot gir teorien om sjelens naturlige udødelighet alle mennesker evig liv – enten det er i paradis eller i helvete, også de som ikke er i Kristus. Denne læren er populær, men bibelsk er den ikke.