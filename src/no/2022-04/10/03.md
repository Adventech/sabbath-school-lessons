---
title:  Helvetes ild
date:  28/11/2022
---

I sitt hefte for barn med tittelen _The Sight of Hell_ (Dublin: James Duffy, [1874], side 24), illustrerer den engelske romersk-katolske presten John Furniss (1809–1865) den evige pine ved hjelp av en stor solid jernkule, større enn himmelen og jorden. «En fugl kommer en gang hvert hundre millioner år og bare berører den store jernkulen med en vingefjær.» Forfatteren sier at synderne skal fortsette å brenne i helvete også etter at jernkulen er slitt bort av slike sporadiske berøringer av fuglefjær! Det triste er at mange protestanter den dag i dag tror noe lignende skal skje de fortapte.

`Les Mal 4,1 og Jud 7. Hvordan kan disse tekstene gi oss en bedre forestilling om «evig ild» eller ideen slik Jesus hadde uttrykt den, at de fortapte skal være i «evig ild» (Matt 18,8) eller i en «ild som aldri skal bli slukket»? (Mark 9,43, NKJV).`

Ordet «evig» (heb. ‘olam; gresk aion, aionios) har ulike betydninger, alt etter sammenhengen. Når det f.eks. forbindes med Gud (5 Mos 33,27), uttrykker ordet hans evighet. Når det snakkes om mennesker (2 Mos 21,6, «for alltid»), er ordet begrenset av deres levetid. Når det er snakk om ild (Matt 18,8; Matt 25,41, «evig»), innebærer det at ilden ikke slukker før den har fortært det som blir brent. Dette betyr at den «evige ilden» skal være evig i den forstand at den fortærer de ugudelige fullstendig og etterlate dem «verken rot eller grein» (Mal 4,1).

Teorien om en evig straff for de ugudelige har alvorlige følger. Hvis de ugudelige blir straffet for alltid, vil det onde aldri bli utryddet. Dessuten stammer alt menneskelig liv fra Gud (5 Mos 32,39; Sal 36,10), som ikke vil «at den urettferdige skal dø» (Esek 33,11). Hvorfor skulle han da fortsette å gi liv til de ugudelige så de kan lide i endeløs pine? Ville det ikke være mye mer rimelig om han bare avslutter deres eksistens? Hvis de ugudelige skal bli dømt «etter sine gjerninger» (Åp 20,12), hvorfor skal da et kort menneskeliv straffes i det uendelige?

Bibelhenvisninger til «den evige ild» bør ses på som hentydninger til «ildsjøen» etter de tusen år (Åp 20; se studium 13). Derfor er det ubibelsk å forestille seg et alltid brennende helvete som allerede finnes.

`Hva avslører sannheten om helvete for oss om Guds kjærlighet, spesielt i motsetning til tanken om evig pine?`