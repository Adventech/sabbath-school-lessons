---
title:  Misjonsfortelling
date:  02/12/2022
---

#### Her er jeg! Send meg!

_Asiata, Samoa_

Asiata visste ikke hva bokstavene i ADRA sto for da han kom til jobbintervju i Apia, hovedstaden i Samoa i Sør-Stillehavet. Men han visste at han trengte arbeid for å forsørge familien sin. Asiata likte jobbeskrivelsen: hjelpe folk å forberede seg på orkaner og andre katastrofer. Med noen få års mellomrom ble Samoa hjemsøkt av orkaner som ødela hjem, veier og kraftkabler. Jobben passet godt til ham. Han hadde dype røtter i lokalsamfunnet, familien hans hadde tatt initiativet til en landsbykirke, og han hadde tillitsverv i menigheten.

Asiata fikk jobben. Men han hadde et problem. ADRA-lederen ville han skulle begynne samme dag som han skulle ta en eksamen for å kunne forkynne i kirkesamfunnet sitt. Han forklarte dilemmaet.

«Det er OK», sa ADRA-lederen. «Ta eksamenen. Du kan begynne på mandag til uka.»

Flere måneder senere fikk han vite at adventistene skulle holde en stor møteserie i Samoa med en taler fra Australia. Asiata fikk innbydelse til å komme til møtene i den store salen. Han fikk med seg sin kone, to voksne barn, en svigerdatter og andre i landsbyen. Han satt på første rad under alle de 14 møtene og gikk frem under hver appell. Da evangelisten spurte hvem som ville ta dåp, gikk han frem igjen. Asiata, hans kone, to voksne barn og svigerdatteren ble alle døpt den siste sabbaten i møteserien.

Tre år senere, høsten 2020, ble det holdt enda en toukers møteserie i Samoa. Da ble Asiata bedt om å holde et 15 minutter langt helseforedrag først på hvert møte. Han talte blant annet om at en sunn livsstil kan forebygge diabetes, som er et vanlig helseproblem og gjør at mange på Samoa må gjennom amputasjoner. Asiata innbød naboene sine. Hver dag etter arbeidstid hentet han folk i minibussen sin og kjørte dem til møtene. Seks ble døpt. Året etter, i 2021, var det en ny møteserie, og Asiata inviterte igjen naboer. To ble døpt.

«Jeg tror Gud ledet meg til ADRA», sier han. «Gud ga meg dette arbeidet og muligheten til å vokse åndelig.»

Asiata er glad i Jesaja 6,8: «Da hørte jeg Herrens røst. Han sa: ‘Hvem skal jeg sende, og hvem vil gå for oss?’ Jeg sa: ‘Jeg! Send meg!’»

Takk for offeret for tre år siden som støttet kampanjen «Redd 10 000 tær» for å forebygge amputasjoner ved å lære folk bedre helsevaner i Samoa og andre steder i Sør-Stillehavet.

Se bilder på Facebook: bit.ly/fb-mq.