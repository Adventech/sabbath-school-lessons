---
title:  De hellige i skjærsilden
date:  29/11/2022
---

Den romersk-katolske kirke mener at de døde som ikke fortjener helvete, men som ennå ikke er klare for paradis, kan få sine synder renset i skjærsilden, for så å stige opp til paradis. Deres lidelser i skjærsilden kan reduseres ved at deres kjære ber for dem og gjør bot.

Den katolske kirkes katekisme taler tydelig om skjærsilden: «Alle som dør i Guds nåde og vennskap, men som likevel ikke er fullkomment renset, er sikret evig frelse; men etter døden gjennomgår de renselse for å oppnå den hellighet som skal til for å komme inn til himmelens glede.» – _Catechism of the Catholic Church_, (New York: Doubleday, 1995) side 291. Den sier også at deres lidelser kan mildnes ved at deres kjære ber for dem eller gjør andre handlinger på deres vegne. «Kirken anbefaler også almisse, avlat og botsøvelser utført på vegne av de døde.» – _Catechism of the Catholic Church_, side 291.

`Les Fork 9,10; Esek 18,20–22 og Hebr 9,27. Hvordan tilbakeviser disse versene teorien om skjærsilden?`

Dogmet om skjærsilden kombinerer hedenske tanker om et brennende helvete med den hedenske praksisen med å be for de døde. Dette dogmet kan ikke godtas av dem som tror på Bibelens lære

1. om at de døde hviler ubevisst i graven (Fork 9,10);
2. at ett syndig menneskes rettferdighet ikke kan overføres til et annet syndig menneske (Esek 18,20–22);
3. at vår eneste mellommann er Jesus Kristus (1 Tim 2,5) og
4. at døden etterfølges av den endelige dom, uten noen ny sjanse til å omvende seg (Hebr 9,27).

Enda mer alvorlig er det at teorien om skjærsilden forvrenger Guds karakter. Ja, «Satans arbeid siden hans fall er å feiltolke vår himmelske Far. Han foreslo dogmet om sjelens udødelighet ... Tanken om et evig brennende helvete var Satans påfunn, og skjærsilden er hans oppfinnelse. Disse læresetningene forfalsker Guds karakter, så han skal fortone seg som streng, hevngjerrig, vilkårlig og ikke tilgivende.» – Manuskript 51 (10. desember), 1890. I stedet for at de døde sover og venter på Kristi gjenkomst, sier dette synet at de er i skjærsilden og lider til noen klarer å få dem ut derfra.

`Hva sier vranglærer som skjærsilden og evig pine oss om lærens betydning? Hvorfor er det viktig hva vi tror, og ikke bare hvem vi tror på?`