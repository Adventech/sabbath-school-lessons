---
title:  Udødelig mark?
date:  27/11/2022
---

`Sammenlign Mark 9,42–48 med Jes 66,24. Hvordan forstår du uttrykket «marken som eter dem, ikke dør?» (Mark 9,48).`

Noen tolker entallsordet «mark» (Mark 9,48) som en hentydning til de ondes antatt kroppsløse sjel eller ånd som etter døden flyr inn i helvete, der den aldri dør og lider evig pine.

Men denne tolkningen gjenspeiler ikke den bibelske forestillingen om en ubevisst død; den overser også tekstens gammeltestamentlige bakgrunn. «Entallsordet ‘marken’ brukes generisk for ‘markene’ – det betyr ikke en enkelt mark. Det er snakk om de markene som lever av råtnende kropper.» – Robert G. Bratcher og Eugene A. Nida, _A Translator’s Handbook on the Gospel of Mark_ (London: United Bible Societies, 1961), side 304.

I Mark 9,48 siterer Jesus Jes 66,24, der det står: «De skal gå ut og se likene av de menneskene som gjorde opprør mot meg. For dem skal marken ikke dø og ilden ikke slukne. De skal være en gru for alle mennesker.»

Denne skremmende bildebruken skildrer en slagmark der Guds fiender ligger døde på bakken og blir brutt ned. De kroppene som ikke blir fortært av ild, brytes ned av mark, eller kanskje først av mark og deretter av ild. Uansett er det ikke tale om en sjel som unnslipper ødeleggelsen av kroppen og flyr inn i helvete.

Men hva med «marken» som aldri dør? Billedspråket i Jes 66,24 (sitert i Mark 9,48) betyr ikke at disse markene er udødelige. Hvem har hørt om udødelig mark? Det legges vekt på at marken ikke lar sin destruktive oppgave være halvgjort. De fortsetter å fortære de ugudeliges kropper til de er ødelagt. Derimot skal Guds trofaste barn bo i «den nye himmelen og den nye jorden» og tilbe for Guds ansikt (Jes 66,22–23). Med slike ulike skjebner i tankene er det ikke rart at Jesus sa at det ville være langt bedre å komme inn i Guds rike uten en viktig kroppsdel enn å ha en fullkommen kropp som skal bli ødelagt av mark og ild (Mark 9,42–48).

`Vi blir enten helt frelst eller vi går helt fortapt. Det finnes ingen mellomting. Vi kan enten ha evig liv, eller vi vil møte evig ødeleggelse. Hva velger du? Hvordan bør evig liv eller evig ødeleggelse påvirke disse valgene?`