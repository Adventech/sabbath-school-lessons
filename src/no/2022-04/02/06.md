---
title:  Det første løftet om evangeliet
date:  06/10/2022
---

`Les 1 Mos 3,15 og 1 Mos 3,21. Hvilket håp kan hele menneskeheten finne i disse versene?`

1 Mos 3 beskriver tragedien som rammet verden etter syndefallet. Alt forandret seg, og Adam og Eva fikk se kontrasten mellom verden slik den hadde vært og slik den var blitt.

Men midt i fortvilelsen ga Gud dem trøst og håp. Først forbannet han slangen med et messiansk håp. Han sa: «Jeg vil sette fiendskap mellom deg og kvinnen, mellom din ætt og hennes ætt. Den skal ramme ditt hode, men du skal ramme dens hæl» (1 Mos 3,15).

Ordet «fiendskap» (heb. ‘eybah) innebærer ikke bare en langvarig kosmisk kamp mellom godt og ondt, men også den avsky for synd som Gud i sin nåde har nedfelt i menneskesinnet. Av natur er vi døde i synd (Ef 2,1; Ef 2,5) og er «syndens slaver» (Rom 6,20). Men den nåden Kristus planter i ethvert menneske, skaper fiendskap mot Satan. Og «fiendskapet» er en Guds gave fra Edens hage som gjør at vi kan ta imot hans frelsende nåde. Uten denne nåden som omvender og fornyer, ville mennesket fortsatt vært Satans fange, en tjener som alltid ville vært parat til å etterkomme hans ordre.

Herren brukte et dyreoffer for å illustrere løftet om Messias (se 1 Mos 3,21). «Da Adam, i henhold til Guds spesielle anvisninger, ga et offer for synd, var det en smertefull seremoni for ham. Hans hånd må løftes for å ta liv som bare Gud kunne gi, og ofre for synd. Det var første gang han så døden. Da han så på det blødende dyret som vred seg i dødskrampe, skulle han i tro se frem til Guds Sønn, som offeret forestilte, skulle dø som menneskenes offer.» – _The Story of Redemption_, side 50.

`Les 2 Kor 5,21 og Hebr 9,28. Hva sier tekstene om det som ble åpenbart i Eden?`

Adam og Eva forlot hagen i visshet om at de skulle dø (1 Mos 3,19; 1 Mos 3,22–24). Men de dro ikke nakne eller med sine fikenblader (1 Mos 3,7). Gud «laget klær av skinn» til dem, og han kledde dem (1 Mos 3,21), et symbol på hans rettferdighet som dekker oss (se Sak 3,1–5; Luk 15,22). Så evangeliet ble åpenbart for menneskene allerede i Edens hage.