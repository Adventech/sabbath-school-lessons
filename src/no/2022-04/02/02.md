---
title:  Spenning i utsagnene
date:  02/10/2022
---

Verden var fullkommen slik den kom fra Guds hånd (1 Mos 1,31). Adam og Eva var fremmede for døden. Gud kom til Edens hage og sa: «Du må gjerne spise av alle trærne i hagen. Men av treet til kunnskap om godt og ondt må du ikke spise. For den dagen du spiser av det, skal du dø» (1 Mos 2,16–17).

`Hvordan viser 1 Mos 2,16–17 at de hadde fri vilje i Edens hage? For ville det ha vært nødvendig for Gud å advare dem hvis de ikke kunne velge fritt?`

En gang etter denne advarselen tok Satan form av en slange og kom inn i Edens hage. Eva så at slangen nøt den forbudte frukten uten å dø. «Han hadde jo selv spist av den forbudte frukten» (_Alfa og Omega_, bind 1, side 33), uten at det hadde skjedd noe.

`Les 1 Mos 3,1–4. Sett deg i Evas sted: Hvorfor kan dette ha hørtes overbevisende ut?`

Ut fra menneskelig logikk virket slangens argument mer overbevisende enn Guds ord. For det første fantes det ikke eksempler på synd og død i naturens verden. For det andre spiste jo slangen av den forbudte frukten og nøt den. Så hvorfor skulle ikke Eva gjøre det samme? Guds bud virket restriktive og meningsløse.

Dessverre overså Eva tre ting da hun valgte mellom de to utsagnene:

1. menneskelig fornuft er ikke alltid den beste måten å evaluere åndelige ting på;
2. Guds ord kan virke ulogisk og meningsløst for oss, men det er pålitelig, og
3. det finnes ting som ikke er onde eller gale i seg selv, men som Gud har valgt til en prøve på lydighet.

Vi bør forstå at Evas erfaring i Edens hage ikke er noe enestående tilfelle. Vi må hele tiden velge mellom Guds ord (som er upopulært hos mange) og kulturens appeller. Valget får følger for evigheten.

`På hvilke områder står Bibelens klare lære i strid med verdens syn?`