---
title:  Bedratt av slangen
date:  03/10/2022
---

`Les 1 Mos 3,1–7. Hvilke kriterier brukte Eva for å velge mellom Guds ord og slangens ord?`

1 Mos 3 er et av de klareste eksemplene på fristelsens psykologi. Gud hadde advart Adam og Eva om at hvis de spiste av den forbudte frukten, ville de helt sikkert dø (1 Mos 2,16–17). Satan tok form av en slange og brukte flere retoriske grep for å få Eva til å synde.

Først generaliserte han Guds konkrete forbud. Han spurte : «Har Gud virkelig sagt at dere ikke skal spise av noe tre i hagen?» (1 Mos 3,1). Eva svarte at forbudet bare gjaldt det konkrete treet, for hvis de skulle komme til å spise av det eller ta på det, ville de dø.

Så motsa Satan Guds uttalelse. Han sa kategorisk: «Dere skal slett ikke dø!» (1 Mos 3,4).

Og til slutt sa Satan at Gud bevisst holdt viktig kunnskap skjult for henne og mannen hennes. Bedrageren sa: «Men Gud vet at den dagen dere spiser av den, vil øynene deres bli åpnet, og dere vil bli som Gud og kjenne godt og ondt.» (1 Mos 3,5).

Evas nysgjerrighet førte henne inn på Satans grunn. Der måtte hun velge enten å være tro mot Guds befaling eller å gi etter for Satans fristelse. Hun tvilte på Guds ord og brukte sine egne sanser (empirisk metode med personlig observasjon) til å velge mellom de to motstridende utsagnene.

Hun så at fra et ernæringsperspektiv var treet «godt å spise av». Og fra et estetisk synspunkt var det «en lyst for øyet». Dessuten var det «et forlokkende tre, siden det kunne gi innsikt.» Derfor mente hun at det var gode grunner til å høre på slangen og spise av det forbudte treet. Og det gjorde hun dessverre.

Noen mener at alle former for kunnskap er gyldige så lenge vi holder fast på «det gode» (1 Tess 5,21). Men Adam og Evas opplevelser i Edens hage viser at kunnskap i seg selv kan være skadelig. Det er visse ting det er best vi ikke vet.

`Hva sier denne historien om hvor lett det er å bortforklare og rettferdiggjøre syndige valg?`