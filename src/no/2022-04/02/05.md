---
title:  Syndens følger
date:  05/10/2022
---

`Se på 1 Mos 3,7–19 og Rom 5,12. Hva var syndens viktigste følger?`

Eva var betatt av slangens ord og så ikke følgene av veien hun tok. Selve det å spise av den forbudte frukten var ikke så viktig som hva det betydde. Med slik ulydighet brøt hun troskapsbåndet til Gud og var tro mot Satan.

1 Mos 3 skildrer Adam og Evas fall og noen av de tragiske følgene. Fra et teologisk perspektiv ble begge slått av teofobi (å være redde for Gud) og gjemte seg for ham (1 Mos 3,8). Fra et psykososialt perspektiv skammet de seg over seg selv og anklaget hverandre (1 Mos 3,7; 1 Mos 3,9–13). Fra et fysisk perspektiv ville de svette, føle smerte og til slutt dø (1 Mos 3,16–19). Og fra et økologisk perspektiv hadde naturens verden degenerert (1 Mos 3,17–18).

Edens hage var ikke lenger det vakre og trivelige stedet den hadde vært. «Snart ble Adam og hans ektefelle vitne til de første tegn på forfall ved at blomster visnet og løv falt av. Dette sørget de mer over enn mennesker sørger over sine døde. Det var virkelig all grunn til å sørge over at de sarte blomstene døde. Men da store trær mistet sitt løv, stod den grusomme kjensgjerning klart for dem at døden er alt levendes lodd.» – _Alfa og Omega_, bind 1, side 42.

Adam og Eva døde ikke med én gang, de sluttet ikke å leve, men den dagen fikk de dødsdommen. Herren sa til Adam: «Med svette i ansiktet skal du spise ditt brød, inntil du vender tilbake til jorden, for av den er du tatt. Støv er du, og til støv skal du vende tilbake» (1 Mos 3,19). Syndefallet fikk tragiske følger for alle mennesker. «Synden kom inn i verden på grunn av ett menneske, og med synden kom døden. Og slik rammet døden alle mennesker fordi alle syndet» (Rom 5,12).

I likhet med mennesker gjennom alle tider, lider vi i dag under følgene av det som skjedde i Eden. Men vi kan glede oss over at vi takket være Jesus og korset har håp om evig liv i en verden der synd aldri vil oppstå igjen.

`Hva kan Evas tragiske opplevelse lære oss om følgene av våre syndige handlinger?`