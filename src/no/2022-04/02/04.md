---
title:  «Dere skal slett ikke dø!»
date:  04/10/2022
---

`Les 1 Mos 3,4. Hvordan har denne løgnen har blitt gjentatt gjennom tidene?`

Løgnen kan ses i den gjengse troen på sjelens udødelighet. Den lå til grunn for mange religioner og filosofier. I det gamle Egypt førte den til mumifisering og konstruksjon av pyramidene.

Teorien ble også en av grunnstenene i gresk filosofi. I Platons Staten spør f.eks. Sokrates Glaucon: «Vet du ikke at sjelen er udødelig og aldri går til grunne?» I Platons Phaedo sier Sokrates at «sjelen er udødelig og uforgjengelig, og sjelen skal også eksistere i Hades.» Disse filosofiske begrepene kom til å forme mye av Vestens kultur og etter-apostolisk kristendom. Men de er mye eldre, og vi finner dem hos Satan i Edens hage.

I Satans fristelse forsikret han Eva: «Dere skal slett ikke dø!» (1 Mos 3,4). Med denne påstanden satte Satan sitt ord over Guds ord.

`Hva lærer disse versene, og hvordan kan de brukes mot løgnen om den udødelige sjel? (Sal 115,17; Joh 5,28–29; Sal 146,4; Matt 10,28; 1 Kor 15,51–58).`

Satans teori om sjelens iboende udødelighet lever den dag i dag. Bøker, filmer og TV-programmer har fortsatt å fremme ideen om at når vi dør, går vi over i en annen bevisst tilstand. Dessverre forkynnes dette også fra mange kristne talerstoler. Selv vitenskapen har latt seg friste. Det er en stiftelse i USA som prøver å skape teknologi som den hevder vil gjøre oss i stand til å kontakte de døde, som de tror fortsatt lever, men eksisterer som PMP-er, «postmaterielle personer». Og dette utbredte bedraget vil spille en viktig rolle på slutten av menneskets historie.

`Hvordan kommer løgnen til uttrykk i din kultur? Hvorfor må vi stole mer på Guds ord enn det sansene forteller oss?`