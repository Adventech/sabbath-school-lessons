---
title:  Til ettertanke
date:  05/04/2018
---

Tenk på den forandringen som skjedde med disiplene mens de var sammen med Jesus. De fleste var enkle, ulærde mennesker, fortrolige med jødedommens tradisjoner og lære, men den galileiske rabbien utfordret deres tankegang. De var misunnelige (Matt 20,20–24) og kivet (Joh 3,25), de manglet tro (Mark 9,28–29), og de forlot og forrådte Jesus (Matt 26,56; Matt 26,69–74). Men de vokste åndelig, og folk skjønte at Peter hadde vært med Jesus (Matt 26,73). Selv Rådet undret seg da de skjønte at Peter og Johannes var «ulærde menn av folket». «De visste at de hadde vært sammen med Jesus» (Apg 4,13).

Tenk på den positive effekten vi kunne få i våre familier hvis vi levde slik at andre i familien så at vi har «vært sammen med Jesus».

Hva sier nedenstående om innflytelse i hjemmet? «Selv om hjemmet er aldri så enkelt, kan det likevel være skueplassen for tillitsfulle, oppmuntrende ord og vennlige handlinger, et sted der høflighet og kjærlighet hele tiden rår.» – _Det kristne hjem_, side 15 [AH 18].

**Spørsmål til drøftelse**

`Les Fork 3,1–8. Hva sier versene, og hvordan kan du anvende prinsippet i ditt eget liv og i dine opplevelser?`

`Snakk om noe av det som har forandret livet for dere, om det dere lærte eller burde ha lært. Hva lærte dere som dere ikke var klar over? Snakk om hvordan skjellsettende opplevelser har påvirket familien. Og hva har de lært deg?`

`Hva ville ha vært annerledes ved din livsførsel om det ikke hadde vært for Kristus i ditt liv? Hva sier dette om Kristi kraft til å forandre oss?`