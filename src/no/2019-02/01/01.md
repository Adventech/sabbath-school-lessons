---
title:  Livets rytmer
date:  30/03/2018
---

### Bakgrunnsstoff
1 Mos 1, 1 Mos 8,22, Sal 90,10, Job 1,13–19, Apg 9,1–22, Fil 1,6, Rom 8,1

> <p>Minnevers</p>
> Alt har sin tid, det er en tid for alt som skjer under himmelen (Fork 3,1).

Kong Salomo skildret det slik: «Alt har sin tid, det er en tid for alt som skjer under himmelen: en tid for å fødes, en tid for å dø, en tid for å plante, en tid for å rykke opp, en tid for å drepe, en tid for å lege, en tid for å rive ned, en tid for å bygge, en tid for å gråte, en tid for å le, en tid for å sørge, en tid for å danse, en tid for å kaste stein, en tid for å samle steiner, en tid for å ta i favn, en tid for å la favntak være, en tid for å lete, en tid for å miste, en tid for å bevare, en tid for å kaste, en tid for å rive i stykker, en tid for å sy sammen, en tid for å tie, en tid for å tale, en tid for å elske, en tid for å hate, en tid for krig og en tid for fred» (Fork 3,1–8).

Ordene rommer mye av menneskets eksistens – livets rytmer. Ja, livet er omskiftelig, helt fra fødselsøyeblikket. Iblant er endringen positiv, andre ganger ikke. Iblant har vi kontroll over den, andre ganger ikke. Denne uken skal vi se på livets rytme i vårt eget liv, slik den påvirker oss og vår familie.