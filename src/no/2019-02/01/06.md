---
title:  Relasjoner
date:  04/04/2019
---

Bibelen handler om relasjoner. Gud skapte oss til å ha et forhold til andre. Svært få lever helt isolert. Vi kan ikke engang bli til uten andre. Og etter det trenger vi andre til å ta seg av oss, i hvert fall til vi kan eksistere på egen hånd. Og selv da: Hvem ønsker det? De fleste behøver og hungrer etter selskap med andre. Et kjæledyr kan være en god følgesvenn, men det dypeste og mest meningsfulle samspillet får vi med mennesker. Ikke rart at familien er så viktig for vår eksistens.

De fleste kommuniserer med andre, og dette påvirker ofte livets forandringer og rytmer. Men det skjer en vekselvirkning: Andre påvirker vårt liv, og vi kan påvirke de andres liv. Og enten vi innser det eller ikke, kan dette samspillet, i begge retninger, være positivt eller negativt. Det er viktig å være føre var, slik at vår påvirkning er til det gode, spesielt for våre nærmeste (som regel vår familie).

`Les tekstene nedenfor. Hva sier de vi skal gjøre i samspillet med andre? Rom 15,7; Ef 4,2; Ef 4,32; 1 Tess 3,12; Jak 5,16.`

Prinsippet er enkelt. Behandler vi andre pent, vennlig og omsorgsfullt, vil vi ha en positiv innvirkning på dem, kanskje også gi deres liv en positiv vending. Jesus endrer folks liv til det gode, og vi kan få utrette noe lignende. For husk: Vår innflytelse er enten positiv eller negativ. Og ingensteds er den større enn i familien.

`Se på de to uttalelsene: Luk 11,34 og Mark 4,24–25. Hva sier de om betydningen av vår omgang med andre?`