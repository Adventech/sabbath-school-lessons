---
title:  Det uventede
date:  02/04/2018
---

`Les Job 1,13–19; Job 2,7–9. Hva hendte Job? Hvordan gjenspeiler hans erfaring det som skjer med alle på et eller annet vis eller en eller annen gang?`

Den greske filosofen Heraklit sa at «ingenting er permanent, bare forandringen». Når alt går godt, skjer noe uventet. Vi kan miste jobben eller en arm, bli sengeliggende eller få en tidlig død, vi kan oppleve husbrann, trafikkulykke eller et fall mens vi går med hunden.

Men ikke alle endringer er negative. En forfremmelse kan gi bedre økonomi. Og kanskje treffer du en du blir gift med, en positiv forandring for mange.

Vi kan leve med livets faste rytmer, og så blir det plutselig snudd opp ned.

Job hadde ikke regnet med den nye etappen i livet. Bibelen sier han var «en from og rettskaffen mann som fryktet Gud og unngikk alt ondt» (Job 1,1). Han var gift, hadde syv sønner og tre døtre, og han var styrtrik (Job 1,2–3). Halvveis i boken får vi vite at han hadde lidd minst seks store tap: eiendom, arbeidsfolk, barn, helse, kone og venners støtte. Verden er vendt opp ned, og familielivet er lagt øde.

Det som skjedde Job, var ekstremt, men hvem har ikke opplevd noe uventet negativt? Livet går helt fint, men så: uten forvarsel snus alt opp ned, og vårt og familiens liv blir aldri det samme igjen.

Dette er ikke noe nytt. Abel visste ikke at han skulle bli drept, og Josef forventet ikke å bli solgt som slave til Egypt. I begge tilfeller var forræderen et medlem av familien, og begge ganger ble familien sterkt preget av tragedien. Skriften er full av tilfeller da livet og familien ble forvandlet av det uventede.

`Hvordan har troen hjulpet i prøvelsene som avbrøt livets rytme for deg?`