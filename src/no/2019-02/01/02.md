---
title:  I begynnelsen
date:  31/03/2018
---

Bibelen begynner med begynnelsen og ordene (bare ett ord på hebraisk) «I begynnelsen ...» (1 Mos 1,1). Dette kapitlet beskriver hvordan jorden forvandles fra «øde og tom» (1 Mos 1,2) til en verden som var svært god, ifølge skaperen (1 Mos 1,31). Begynnelsen her er altså begynnelsen på vår verden.

`Les 1 Mos 1. Spør deg selv: Skjer alt dette tilfeldig, eller gjøres det ryddig og med alt til riktig tid og sted? Hva sier dette om Gud?`

Ellen G. White skrev at «orden er himmelens første lov» (_Signs of the Times_, 8. juni 1908). Det gjaldt nok også jorden. Synden har grepet forstyrrende inn i naturens verden, men en viss orden, rytme og regelmessighet er bevart.

`Les 1 Mos 8,22. Hvordan ser man orden her også?`

Årstidene kommer og går etter tur – stort sett. Og med lysene på himmelen, dvs. solen og månen, som skal «skille dag fra natt» og «være tegn for høytider, dager og år» (1 Mos 1,14), følger også årstidene og hele den naturlige rytmen i den verden som Gud har skapt. Vi får bare glimt nå, men av et vers som Jes 66,23 forstår vi at det også skal finnes slike rytmer i den nye himmel og den nye jord.

`Tenk på hvordan sabbaten påvirker livet, spesielt familielivet. Hva er fordelene, ikke bare med sabbaten, men ved at den kommer så regelmessig?`