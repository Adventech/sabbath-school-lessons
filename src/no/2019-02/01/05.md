---
title:  Overganger
date:  03/04/2018
---

Vi er vanedyr. Vi har faste rutiner, og jo eldre vi blir, desto mer inngrodd blir vanene.

Hvor mange kvinner har vel ikke klaget: «Jeg har prøvd å forandre ham, men ...»? Gud vil imidlertid forandre oss, om ikke personligheten, så iallfall vårt sinn. Det er en del av frelsesplanen: Gud fornyer oss i Kristus.

`Hva fikk Saulus av Tarsus erfare, og hvordan fant det sted? Apg 8,1; Apg 8,3; Apg 9,1–22; Gal 1,15–17.`

«Etter hvert som Saulus lot seg overbevise av Den hellige ånd, innså han sine feil og forstod hvor vidtrekkende Guds lov var. Som stolt fariseer trodde han helt og fullt at han ble rettferdiggjort ved gode gjerninger. Nå bøyde han seg for Gud, ydmyk som et troskyldig barn. Han bekjente sin egen uverdighet og påberopte seg en korsfestet og oppstått frelsers fortjeneste. Saulus lengtet etter å leve i fullt samsvar og fellesskap med Faderen og Sønnen. Med et brennende ønske om å bli tilgitt og godtatt sendte han inderlige bønner opp til nådens trone ...

Den angrende fariseer bad ikke forgjeves. Guddommelig nåde forvandlet hver tanke og hvert ønske lengst nede i hjertedypet. Alt det beste i ham ble brakt i harmoni med Guds evige hensikter. For Saulus kom Kristus og hans rettferdighet til å bety mer enn hele verden.» – _Alfa og Omega_, bind 6, side 85 [AA 119, 120].

Omvendelsen er sjelden like dramatisk som hos Saulus, men vi bør ha noe å si om hvordan Herren har arbeidet i vårt liv for å forandre oss og gjøre oss til den vi vet vi burde være. Prosessen kan være lang, og iblant kan vi lure på om vi kommer til å forandre oss. Da bør vi tenke over disse to bibeltekstene og gjøre krav på dem.

`Les Fil 1,6 og Rom 8,1. Hvilke to store løfter får vi, og hvordan hører de sammen i vår erfaring?`