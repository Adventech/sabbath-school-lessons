---
title:  Misjonsfortelling
date:  19/04/2019
---

#### Ingen fred med meditasjon

_Gustavo Javier Caballero (40) Paraguay_

Gustavos foreldre sendte ham på adventistskole da han var 12 år, men han var mer interessert i alkohol og dop enn i bibeltimene. Han tok marihuana, alkohol og kokain i helgene for å døyve sine bekymringer. Men han utviklet hodepine og kvalme. En psykolog anbefalte asiatisk meditasjon.

Gustavo fikk en åndelig leder ved et asiatisk tempel og lærte meditasjon og yoga. Han gjentok en setning fra et dødt indisk språk om og om igjen. Det ga en slags fred og tømte sinnet for tanker.

En stund gikk det bedre. Men så begynte han å høre stemmer og se skikkelser mens han var i transe. ”Jeg holdt på å bli gal,” sier Gustavo. Han fikk hjelp av en åndelig guide som tok ham med til møter med antatt døde mennesker.

Da husket Gustavo bibelstudiene på adventistskolen. Han søkte hjelp hos en pastor og en adventistpsykolog. De ba sammen med ham og rådet ham til å slutte med meditasjon, yoga og stoffer. Gustavo begynte å gå jevnlig i kirka. På søvnløse netter tydde han til Jes 26,3 og Fil 4,13.

Da Gustavo var 34 år, tok han imot Jesus og ble døpt. ”Jeg ville ha hjelp til å få det bedre,” sa han. ”I kirka fikk jeg vite at jeg er Guds barn, at han har satt meg fri.”

Etter dåpen fant han en video om ”kristen meditasjon” og prøvde det. Teknikken var som i asiatisk meditasjon, men man gjentok bibelvers i stedet for det døde indiske språket. Resultatet skremte ham.

”Jeg mistet kontroll over tankene, det sto helt stille for meg, en kraft strømmet gjennom kroppen, og jeg hørte stemmer som sa hva jeg skulle gjøre.” Han kunne ikke røre seg før han kom ut av transen.

Gustavo mediterer ikke lenger på den måten. Han leser Bibelen og mediterer på Guds ord uten østlige teknikker. Gud er ikke i slik meditasjon, sier han.

Han holder seg også unna yoga. ”Yoga gir deg en god følelse. Du føler ikke behov for verken Jesus eller Bibelen. Du tror åndene arbeider i deg og at det er nok.”

I dag er Gustavo 40 år og arbeider som litteraturevangelist og massør. Han er også aktiv i innflytelsessenteret ved Nueva Sajonia SDA-kirka og forteller naboene at narko og meditasjon ikke er svaret. ”Den eneste løsningen er Jesus. Bare bønn gir fred og en god følelse.”

Du kan se en video med Gustavo her: bit.ly/Gustavo-Caballero