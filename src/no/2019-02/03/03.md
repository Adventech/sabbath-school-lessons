---
title:  Forberedelse til ekteskap
date:  15/04/2019
---

En av de største omveltningene i livet er det å bli gift. Men alle blir jo ikke gift. Verken Jesus eller mange andre bibelske personer ble gift. Men mange gifter seg, og derfor taler Bibelen om ekteskapet, som er en av livets store omveltninger.

Bibelens første sosiale begivenhet var et bryllup. For Gud er ekteskapet så viktig at de ordene han brukte om ekteskapet mellom Adam og Eva i Edens hage, også forekommer tre andre steder i Skriften. «Derfor skal mannen forlate sin far og sin mor og holde fast ved sin kvinne, og de to skal være én kropp» (1 Mos 2,24, se også Matt 19,5; Mark 10,7; Ef 5,31) . Disse tekstene lærer at når man blir gift, bør det viktigste forholdet i livet være forholdet til ektefellen, viktigere enn forholdet til foreldrene. En av grunnene til at ekteskapet mellom mann og kvinne er så viktig for Gud, er at det avspeiler forholdet mellom Jesus og kirken, som er hans brud (Ef 5,32).

Når man bygger hus, regner man på kostnadene (Luk 14,28–30). Dette er enda viktigere når man starter et hjem. Et hus bygges med murstein og mørtel, tre og jern, ledninger og glass. Men et hjem bygges med ting som ikke nødvendigvis er materielle.

`Nevn egenskaper som er viktige for alle sider av livet, men spesielt viktig for dem som skal gifte seg. 1 Kor 13,4–8; Gal 5,22–23.`

Forberedelsene til ekteskapet må begynne med oss selv. Samtidig må vi se godt på vår kommende ektefelle, for å finne ut om han eller hun utfyller oss godt. Er vedkommende hardtarbeidende? (Ordsp 24,30–34). Er han eller hun humørsyk? (Ordsp 22,24). Har vi samme tro? (2 Kor 6,14–15). Hva synes familie og venner om min fremtidige ektefelle? (Ordsp 11,14). Støtter jeg meg bare til tro eller følelser? (Ordsp 3,5–6). Svarene kan bety en fremtid i lykke eller et liv i sorg.

`Tenk på noen gode ekteskap. Hvilke prinsipper finner du der som også kan anvendes på andre menneskelige forhold?`