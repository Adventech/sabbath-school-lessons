---
title:  Forberedelse til døden
date:  18/04/2019
---

Med mindre vi lever ved Jesu gjenkomst, venter den største av alle forandringer: overgangen fra liv til død. Ved siden av ekteskap og fødsel har ingen omveltning større innflytelse på familien enn når en av våre nærmeste dør.

`Les 1 Kor 15,24–26. Hva sier versene om Jesus?`

Mange ganger kommer døden uventet og tragisk. Mange har våknet opp en morgen, og før dagen var omme, har de lukket øynene, ikke i søvnen, men i døden. Eller de våknet en morgen og mistet en i familien før solnedgang.

Du kan ha et nært forhold til Herren og være iført hans rettferdighet hver stund (se Rom 3,22), men likevel kan du ikke forberede deg på en død som du ikke ser komme, enten det er din eller en av dine kjæres.

Men hva ville du gjøre hvis du visste at du bare hadde noen måneder igjen? Vi vet ikke sikkert når døden innhenter oss, men vi kan ofte vite når vi nærmer oss livets slutt. Det er viktig å forberede oss selv og familien på det uavvendelige.

`Les 1 Kong 2,1–4. Det var noe av det siste David sa til sønnen sin. Hva kan det lære oss om å forberede både seg selv og familien på døden?`

Det får man si! David, som myrdet Uria etter å ha drevet hor med hans kone (se 2 Sam 11), vil ha sønnen til å gå på Herrens vei. Men kanskje er det på grunn av denne synden og dens følger at Davids ord veier tungt. Han advarte sønnen mot den dårskapen som hadde påført ham selv så mye sorg. David hadde lært tunge lekser om syndens følger, og han håpet nok å spare sønnen for noe av den sorgen han selv hadde opplevd.