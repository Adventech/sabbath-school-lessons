---
title:  Til ettertanke
date:  19/04/2019
---

Når vi leser om Guds folk i ørkenen, ser vi feil på feil som de gjorde i møte med store endringer, til tross for åpenbaringer om Guds kjærlighet og kraft. Før Israel kom inn i det lovede land – der de møtte en annen stor forandring – sa Moses til dem: «Med egne øyne har dere sett hva Herren gjorde ved Ba’al-Peor. Herren din Gud utryddet enhver som fulgte Ba’al-Peor hos deg. Men dere som holdt fast ved Herren deres Gud, er alle i live i dag. Se, jeg har lært dere forskrifter og lover, slik Herren min Gud har pålagt meg, for at dere skal leve etter dem i det landet dere går inn i for å legge under dere. Dere skal holde dem og leve etter dem! For da vil de andre folkene se deres klokskap og forstand. Når de hører om alle disse forskriftene, vil de si: ’Så klokt og forstandig det er, dette store folket!’ Hvilket stort folk har vel en gud som er like nær som Herren vår Gud er nær oss hver gang vi kaller på ham? Og hvilket stort folk har vel så rettferdige forskrifter og lover som hele denne loven som jeg legger fram for dere i dag? Ta deg i vare og vokt deg vel så du ikke glemmer det du har sett med egne øyne. Så lenge du lever, skal det aldri forlate ditt hjerte. Du skal fortelle om det til dine barn og barnebarn» (5 Mos 4,3–9). Vi må ikke glemme hva Herren har gjort for oss. Og vi glemmer det ikke så lett når vi gir det videre til andre og dem som kommer etter oss. Familien var sentral i alt dette, de skulle lære det videre til barna. Og synden ved Peor var noe som bare kunne bli ødeleggende for familielivet. «Det var på grunn av tøylesløshet at Gud måtte straffe Israel. Ba’al-Peor var ikke et engangstilfelle; det fantes alltid kvinner som var frekke og freidige nok til å fange svake menn i sitt garn.» – _Det kristne hjem_, side 253 [AH 326]

**Spørsmål til drøftelse**

`Snakk sammen om noen av forberedelsene deres i møte med noen av de store etappene i livet, ekteskap, foreldrerollen, alderdom eller noe annet. Hva fikk endringene å si for familien? Hva har du lært som kan hjelpe andre med de samme stadier på livsveien?`

`Tenk på Davids ord til Salomo i forbindelse med synden overfor Batseba, som kastet en skygge over resten av hans regjeringstid og fikk store negative følger for familien. Hvor ser vi Guds nåde i alt dette?`