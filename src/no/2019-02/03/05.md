---
title:  Forberedelse for alderdommen
date:  17/04/2018
---

«Vår levetid er sytti år, åtti når det er styrke til det. De beste årene er fulle av strev og urett. De går fort, og vi flyr av sted» (Sal 90,10). Moses minner om tidens nådeløse gang. Etter som årene kommer og går, begynner vi å se og føle kroppen forandre seg. Håret gråner eller faller av, vi blir tregere, og verk og smerter blir daglige ledsagere. Hvis vi er gift og har barn, får barna våre kanskje egne barn, og vi kan glede oss over barnebarna. De overståtte epokene i livet har forberedt oss på den siste.

`Les Sal 71. Hva sier salmen, ikke bare om å forberede seg på alderdommen, men om livet i det store og hele?`

Sal 71 er skrevet av et eldre menneske som opplever de utfordringene som kommer med livet, men er glad fordi han eller hun har satt sin lit til Gud hele veien. Den beste måten å bli gammel på, er å sette vår lit til ham fra ungdommen av. Salmisten viser til tre ting han lærte på vei mot denne delen av livet.

1. Få en dyp, inderlig kjennskap til Gud. Fra ungdommen (Sal 71,17) har Gud vært hans tilflukt (Sal 71,1; Sal 71,7) og frelser (Sal 71,2). Gud er vern og klippe (Sal 71,3), og hans håp (Sal 71,5). Han skriver om Guds storverk (Sal 71,16–17) og kraft (Sal 71,18) og alt det store han har gjort (Sal 71,19). Til slutt roper han: «Gud, hvem er som du?» (Sal 71,19). De daglige samtalene med Gud mens vi studerer hans ord og reflekterer over alt han gjør for oss, vil gi oss en dypere erfaring med ham.
2. Form gode vaner. God kost, mosjon, vann, solskinn, hvile, osv. vil hjelpe oss å nyte livet lenger og bedre. Salmisten viser til vaner som tillit (Sal 71,3), lovprisning (Sal 71,6) og håp (Sal 71,14).
3. Brenn for Guds sak. Salmisten ser ikke frem til en alderdom i lediggang. Selv som gammel ville han fortsette å prise Gud (Sal 71,8) og fortelle om ham (Sal 71,15– 18).

`Hvilke fordeler har alderdommen? Hva vet du nå som du ikke visste da du var yngre – og som du kan fortelle de yngre?`