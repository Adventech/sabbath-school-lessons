---
title:  Kjærlighet til rett tid
date:  08/05/2019
---

`Les Høys 4,8–5,1.`

Høys 4,16 og 5,1 er midtpunktet og høydepunktet i boken og beskriver fullbyrdelsen av ekteskapet.

`Hva viser Salomo til i de neste avsnittene? Høys 4,12; Høys 4,16; Høys 5,1; Høys 8,8–10.`

Høysangen inneholder noen av Skriftens klareste beviser for at Gud vil vi skal være seksuelt avholdende før ekteskapet. Se f.eks. henvisningen til hennes barndom, da brødrene lurte på om hun var en mur eller en vegg (Høys 8,8–9). Altså: Vil hun være avholdende før ekteskapet (en vegg), eller promiskuøs (en dør). Som voksen kvinne bekrefter hun at hun har bevart sin kyskhet og kommer ren til sin mann: «Jeg var en mur» (Høys 8,10). Han bekrefter at hun er jomfru på bryllupsnatten ved å si at hun er «en stengt hage, en forseglet kilde» (Høys 4,12). Av egen erfaring kan hun anbefale vennene sine å være nøye med trinnene til kjærlighet og ekteskap. Tre ganger i Høysangen taler hun til «Jerusalems døtre» og ber dem om ikke å vekke den intense kjærligheten før tiden er inne (Høys 2,7; Høys 3,5; Høys 8,4), det vil si når de er innenfor ekteskapets intime paktsvegger, der hun befinner seg.

For andre gang i diktet oppfordrer den elskede sin brud til å bli med ham (Høys 2,10; Høys 4,8). Før bryllupet kunne hun ikke akseptere hans invitasjon, men nå er det hun som inviterer ham til sin hage (Høys 4,16), og han kommer gladelig (Høys 5,1). Han er ikke bare tiltrukket av hennes skjønnhet, hun har stjålet hans hjerte (Høys 4,9), han er beruset av kjærlighet (Høys 4,10), og han sier overstrømmende at hun nå er hans og ingen annens for alltid: «En stengt hage er min søster, min brud, en stengt hage, en forseglet kilde» (Høys 4,12). Hos denne fullkomne kvinnen er det som om han har nådd det forjettede land: «Fra leppene dine drypper den fineste honning, min brud. Honning og melk er under din tunge» (Høys 4,11).

`Hva er budskapet til dem som angrer at de valgte feil uttrykk for sin seksualitet? 1 Joh 1,9; se Sal 103,12; Jes 55,7; Joh 8,11.`