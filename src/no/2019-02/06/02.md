---
title:  Udelelig liv
date:  05/05/2018
---

`Hvordan vil du beskrive Bibelens syn på menneskekroppen? 1 Mos 2,7; Sal 63,1; Sal 84,2; 1 Kor 6,19–20; 1 Tess 5,23.`

Noen religioner tror på dualismen, der menneskekroppen er et problem for åndslivet. Det vil si at kroppen er dårlig, mens «ånden» anses som god. Men i Skriften er kroppen en uløselig del av vårt vesen. Livet er «kropp» og «ånd» (se 1 Mos 2,7). Salmisten gir hele seg i tilbedelsen av Gud (Sal 63,1; Sal 84,2). Hele personen skal helliggjøres, innvies til det hellige formålet Gud har for oss.

`Høysangen gir uttrykk for et positivt syn på menneskekroppen og seksuelle relasjoner. Hva sier disse tekstene om denne holdningen? Høys 1,2; Høys 1,13; Høys 2,6; Høys 5,10–16; Høys 7,1–9.`

Menneskekroppen er gjenstand for beundring i hele boken. Fysisk kjærlighet vekker ikke forlegenhet. Et bredt spekter av følelser blottstilles.

Mange kulturer har klare seksuelle tabuer. Ektefolk har ofte vanskelig for å snakke om sitt samliv. Og barn fratas ofte muligheten til å lære om seksualitet innenfor rammene av et hjem der gudfryktige verdier kan flettes sammen med riktig informasjon. Bibelens åpenhet omkring sex er en oppfordring til å ha det bedre med emnet, slik at denne siden av livet behandles med den respekt og verdighet den fortjener.

`Hvordan kan vi beskytte oss mot kulturelle og moralske krefter som enten reduserer seksualiteten til dyrisk lidenskap eller forvandler den til noe man ikke må snakke om? Hvordan viser Bibelen at begge ytterlighetene er feil?`