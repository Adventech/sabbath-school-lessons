---
title:  Kjærlighet og kunnskap
date:  07/05/2018
---

Mange har sett et tilbake til Eden-tema i Høysangen. Paret er ikke Adam og Eva, men diktet fører tankene til Edens hage. Guds plan om at de skal være «én kropp» (1 Mos 2,24–25), er skildret med fine metaforer og symboler.

`Hvordan viser Høysangen til gjensidig forpliktelse i ekteparets samliv? Høys 4,7– 5,1. Hva er likheten med Paulus’ undervisning i 1 Kor 7,3–5?`

Salomo oppfordrer henne: «Kom med meg» (Høys 4,8). Bruden kommer. Senere inviterer hun ham: «Å, om min kjæreste ville komme til hagen» (Høys 4,16). Han kommer (Høys 5,1). Skriften viser at de ikke bruker makt eller manipulasjon. Begge trer inn i forholdet fritt og i kjærlighet. «Hagen min» er «hans hage».

Både Salomo og Sjulam er ord som er avledet av det hebraiske shalom, «fred» eller «helhet». Beundringen er gjensidig (Høys 4,1–5; Høys 5,10–16). Balansen i forholdet går igjen i den poetiske stilen med linjepar og vers. Paktsuttrykket «Min kjæreste er min, og jeg er hans» (Høys 2,16) er et ekko av ordene fra Edens hage: «Nå er det bein av mine bein og kjøtt av mitt kjøtt» (1Mos 2,23).

`Versene nedenfor bruker «kjenne» i grunnteksten. Hvordan berikes forståelsen av vårt gudsforhold av skildringen av ekteskapet som å «kjenne» hverandre? 1 Mos 4,1; 1 Mos 4,25; 1 Sam 1,19; Luk 1,34; Joh 17,3; 1 Kor 8,3.`

Bibelen bruker kjenne om den nære enheten mann og kone imellom. I denne kjærlige «kunnskapen» lar man den andre få tilgang til ens innerste vesen. Ikke bare to kropper, men to hjerter føres sammen. Å kjenne beskriver også forholdet mellom den enkelte og Gud. Ekteskapets unike og ømme kjennskap til den andre, med fellesskap, forpliktende valg og uendelig glede, gir oss innblikk i det høyeste og helligste mysterium av alle, forholdet mellom Kristus og kirken.