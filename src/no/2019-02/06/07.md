---
title:  Til ettertanke
date:  10/05/2018
---

«Ekteskapet har fått Kristi velsignelse og skal betraktes som en hellig institusjon. Sann religion skal ikke motarbeide Herrens planer. Gud ville at mann og kvinne skulle forenes i ekteskapet og ha familier som er symboler på familien i himmelen. Ved begynnelsen av sitt offentlige virke ga Kristus en klar velsignelse til denne ordningen som ble innstiftet i Edens hage. Slik kunne alle se at han ikke holder seg borte ved brylluper og at et ekteskap inngått i renhet og hellighet, sannhet og rettferdighet, er en av de største velsignelsene menneskene noen gang har fått.» – _Daughters of God_, side 180, 181.

Høysangen viste at seksuell kjærlighet kan være noe fantastisk. Men et varig forhold kan ikke bygges utelukkende på ytre skjønnhet og fysisk tiltrekning. Kroppen eldes og forfaller, og verken kosthold, mosjon, eller plastikkirurgi gir evig ungdom. Ekteskapet mellom Salomo og kvinnen fra Sjulam er livslangt og forpliktende. Tre ganger bekrefter de at de tilhører hverandre (Høys 2,16; Høys 6,3; Høys 7,10). Første gang er det en erkjennelse av gjensidig eierskap (se Ef 5,21; Ef 5,33). Andre gang vender hun på rekkefølgen idet hun bekrefter sin underkastelse (også Ef 5,22–23). Den tredje gangen uttrykker det hans lengsel etter henne (Ef 5,24–32). Slik kjærlighet kan ikke slukkes (Høys 8,7), den er som et segl som ikke kan brytes (Høys 8,6).

**Spørsmål til drøftelse**

`Hvordan er Salomos beskrivelse av sin kone som fullkommen (Høys 4,1– 5; Høys 6,8 og Høys 7,1–9) sammenlignet med det Adam sa da han fikk se Eva? (1 Mos 2,23). Hvordan bør menn forholde seg til sine koner? (Ef 5,28–29).`

`Noen har sett Høysangen som en allegori om forholdet mellom Gud og hans folk eller mellom Jesus og kirken. Man skal ikke overdrive, men hvilke sider ved forholdet mellom disse to kan sammenlignes med vårt forhold til Gud? Se også Jes 54,4–5; Jer 3,14; 2 Kor 11,2.`

`Les Ordsp 31,26; Høys 5,16 og Ordsp 25,11. Hvor viktige er våre ord når det gjelder å rive ned eller bygge opp vår ektefelle og svekke eller styrke ekteskapet? Finn ytterligere illustrasjoner her: Jak 1,26; Jak 3,5–11.`