---
title:  Misjonsfortelling
date:  10/05/2018
---

#### I brann for kristus

_Miguel Amaro Speranza (69), Uruguay_

Miguel er 69 og full av energi. En dag ba vennen Dino Fernandez ham holde bibelstudier hos seg i fattigstrøket La Teja i Montevideo. De studerte også Bibelen hjemme hos folk i distriktet, der adventistene ikke hadde noen kirke.

Året etter ble deltakerne invitert til en møteserie om Daniel og Åpenbaringen. Seksten ble døpt. Deretter leide de et hus og holdt sabbatsmøter. Oppmøtet økte etter som de kontaktet naboer med mat og klær. Det ble for trangt, og problemet ble løst da Teja SDA-menighet fikk hjelp av offeret 13. sabbat 2016 til å kjøpe bygning og livsstilssenter.

Dette var ikke Miguels første misjonsprosjekt. En gang hadde han og en gruppe fra menigheten i El Prado jevnlig tatt turen til en slumleir i en farlig del av Montevideo, der folk bodde i hus laget av pappesker.

”Fem av oss ga 25 bibelstudier hver sabbat. Vi hadde også med mat. Vi prøvde å hjelpe folk,” sa Miguel. 47 voksne og 90 barn fikk kontinuerlig hjelp. De bygget også et hus der folk kunne finne ly i regntiden. Folk derfra begynte å komme i Adventistkirken. ”21 ble døpt,” sa Miguel.

Miguel arbeidet for ADRA Uruguay i 27 år. Et av hans beste minner er Walter, en hjemløs med sukkersyke og uten ben som dukket opp i et ADRA-senter i Montevideo. Han hadde verken mat eller noe sted å gjøre av seg, og Miguel ble kjent med ham og ga ham bibelstudier. En dag mens Miguel laget mat og funderte over en tale han skulle holde, spurte Walter: ”Hva skal du tale om?” Miguel sa han ville tale ut fra et bilde på kjøleskapdøra. Bildet forestilte et barn som fisket mat opp av søpla og stilte spørsmålet: ”Hva syter du for?”

Miguel åpnet Bibelen og leste Luk 9,13: ”Dere skal gi dem mat!” Dette sa han rett før miraklet med brødene og fisken. Miguel fortsatte med maten, og Walter ga seg til å skrive på et ark. ”Blir det bra, skal du få det til talen,” sa han. Miguel leste det opp under gudstjenesten. Forsamlingen gråt. Walter hadde skrevet som om Jesus skrev til folk. Det sto: ”Dere syter, men se dere om: Mennesker er hjemløse, uten mat og klær. Dere har et sted å sove, mat og klær.” Så skrev han om seg selv: ”En gang hadde jeg venner. Vi drakk og danset. Men nå syter de over problemene sine, og jeg sier: ”Hva er så ille? Se på meg. Jeg har diabetes og mangler ben.”

Noen måneder senere tok Walter imot Jesus. Da han kom ut av dåpsvannet, ropte han: ”Takk, Jesus!” Walters rop runger fremdeles i Miguels ører. Et par måneder etter dåpen døde Walter. ”Jeg håper å få se ham igjen når vår Far henter oss,” sa Miguel. ”Jeg håper å få være sammen med ham og alle som Gud har latt oss få dele evangeliet med.” Takk for offeret til menigheten i La Teja i 2016.

Se Miguel tale i kirka i La Teja: bit.ly/Miguel-Speranza