---
title:  Vern om skaperens gave
date:  09/05/2018
---

Gud hadde en egen hensikt med å skape mennesket som mann og kvinne (1 Mos 1,26–28). Begge bærer hans bilde, men ekteskapets «en kropp» avspeiler guddommens enhet på en spesiell måte. Foreningen av mann og kvinne sørger også for forplantning og nytt liv, et menneskelig uttrykk for Guds bilde.

`Hva er Skriftens holdning til seksuell praksis som ikke er etter vår skapers plan? 3 Mos 20,7–21; Rom 1,24–27; 1 Kor 6,9–20.`

Skriften avviser alt som endrer eller ødelegger Guds bilde i mennesket. Ved å avvise visse former for seksuell praksis, veileder Gud sitt folk mot seksualitetens sanne formål. Når vår erfaring konfronteres med Guds bud, blir sjelen overbevist om synd.

`Hvilken veiledning får kristne om å forholde seg til sin og andres seksualitet i en syndig verden? Rom 8,1–14; 1 Kor 6,15–20; 2 Kor 10,5; Gal 5,24; Kol 3,3–10; 1 Tess 5,23–24.`

De kristne venter på å bli satt fri fra syndens forfall ved Kristi gjenkomst. De venter i tro, regner seg som død fra synden ved Kristi død på korset og lever i ham i kraft av hans oppstandelse. Med uopphørlig bønn, vaktsomhet og Åndens kraft anser de sin syndige natur som korsfestet, og søker å adlyde Kristus i sitt tankeliv. De aksepterer Guds eierskap av deres kropp og seksualitet og bruker dem i tråd med hans plan.

Gud tilgir dem som omvender seg fra synd (1 Joh 1,9). Evangeliet gjør at de som har hatt tilfeldige seksuelle forbindelser og en syndig seksuell livsstil kan bli en del av trosfellesskapet. Synden kan ha endret menneskets seksualitet så sterkt at noen ikke får skikk på denne siden av tilværelsen. Noen velger et liv i sølibat fremfor seksuelle forhold som er forbudt i Guds ord.

`Hvordan skal vi som kirke forholde oss til f.eks. homofile? Hvordan bør deres egen holdning til seksuell orientering påvirke svaret?`