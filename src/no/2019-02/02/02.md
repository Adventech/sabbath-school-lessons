---
title:  Fri vilje, fritt valg
date:  07/04/2019
---

Noen mener Gud har bestemt om en person skal bli frelst alt før hun eller han ble født. De som går evig fortapt, gjør det da fordi Gud i sin visdom (ifølge denne teorien) bestemte at de skulle gå fortapt. Dermed ville de gå fortapt uansett eget valg.

Syvendedags-adventistene har ikke en slik forståelse av Guds ord. Vi tror at Gud har valgt at alle skal bli frelst, at vi før verden begynte ble utvalgt i ham til å ha evig liv.

`Les Ef 1,1–4; Tit 1,1–2 og 2 Tim 1,8–9. Hva sies om å bli utvalgt av Gud, og når ble vi utvalgt?`

Men noen går fortapt (Matt 25,41). For selv om Gud har utvalgt alle, har han gitt oss en fri vilje.

`Hva sier Matt 22,35–37 om fri vilje?`

Herren tvinger oss ikke til å elske ham. Kjærligheten må være frivillig, ellers er det ikke kjærlighet. Bibelen er historien om at Gud kommer til mennesket og prøver å vinne vårt hjerte uten tvang. Dette ser vi best i Jesu liv og folks reaksjon på ham – av egen fri vilje. Noen ble tiltrukket av ham, andre ønsket ham død.

Ja, Gud har utvalgt oss til frelse, men vi må selv ta imot. Av alle våre valg er valget om å tjene Herren det mest avgjørende, både for oss selv og for dem som påvirkes av oss og det vi gjør ut av livet.