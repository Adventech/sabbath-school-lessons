---
title:  Valg av livsledsager
date:  10/04/2019
---

Venner skal velges med omhu, og valg av ektefelle krever enda mer omtanke. Adam var heldig. Gud formet hans livsledsager med sine egne hender. Valget var lett, for Eva var den eneste kvinnen. Dertil var hun fullkommen. Resten av oss er litt verre stilt, for ingen er fullkommen, og det er mange flere å velge mellom.

Beslutningen er viktig, så Gud har gitt oss råd omkring valget. I mandagens avsnitt så vi på viktige prinsipper. Men det finnes mer konkrete tips når det gjelder ekteskap (vi skal se nærmere dette i lekse 6). Bortsett fra bestemmelsen om å tjene Herren, er valget av ektefelle nesten alltid det som får størst følger for ens liv.

`Hvilke generelle råd om valg av ektefelle finner du her? Sal 37,27; Sal 119,97; 1 Kor 15,33; Jak 1,23–25.`

Når du ser etter den rette å gifte deg med, bør du også være den rette selv. «Alt dere vil at andre skal gjøre mot dere, det skal også dere gjøre mot dem. For dette er loven og profetene» (Matt 7,12). Man kan finne en som har alt man kan ønske seg av en ektefelle, men hvis den som vil den andre skal ha gode egenskaper, selv ikke har dem, blir det problemer.

Dette gjelder ikke bare i ekteskapet, men også ellers i livet. I begynnelsen av Romerbrevet skriver Paulus om dem som fordømmer andre for det de selv har gjort. Eller med Jesu ord: «Hvorfor ser du flisen i din brors øye, men bjelken i ditt eget øye legger du ikke merke til?» (Matt 7,3).

`Hvor ofte ønsker du at andre, for eksempel din ektefelle, har egenskaper som du mangler selv? Tenk etter.`