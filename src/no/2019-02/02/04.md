---
title:  Valg av venner
date:  09/04/2019
---

Et av de viktigste valgene er valg av venner. Som regel prøver vi ikke å få venner. Vennskap utvikler seg naturlig når vi er sammen med folk som liker noe av det samme som vi.

`Hvilke prinsipper for valg av venner finner vi her? Ordsp 12,26; Ordsp 17,17; Ordsp 18,24; Ordsp 22,24–25.`

Ordsp 18,24 sier at vi må være vennlige om vi skal vinne venner. Noen ganger er folk alene, men det er deres negative innstillinger og oppførsel som driver andre bort. «Selv de beste har negative trekk, og vi bør velge venner som ikke skyr oss når de ser at vi er ufullkomne. Vi må vise gjensidig toleranse. Vi bør elske og respektere hverandre tross feil og mangler som vi ikke kan unngå å se, for dette er Kristi Ånd. Vi bør øve oss i ydmykhet og skepsis overfor selvet, samtidig som vi viser tålmodig mildhet overfor andres feil. Dette vil knekke all trangsynt egoisme og gjøre oss romslige og omtenksomme.» – _Pastoral Ministry_, side 95.

David og Jonatan er et godt eksempel på vennskap. Saul var Israels første konge og Jonatans far. Hadde han vært trofast og lydig, kunne riket hans ha bestått i flere generasjoner, og Jonatan ville ha arvet tronen etter ham. Men Saul var ikke kallet verdig, og Gud valgte David til ny konge. Dermed fikk ikke Jonatan det som ellers var rettmessig hans. Her har vi et eksempel på at en i familien (Saul) gjorde feil som rammet en annen i samme familie (Jonatan).

Men Jonatan var ikke sint eller sjalu. Han hjalp David og beskyttet ham mot sin fars vrede. «Jonatan [ble] nært knyttet til David, og han fikk ham så kjær som sitt eget liv» (1 Sam 18,1). Det er ekte vennskap.

`«La dere ikke føre vill! ‘Dårlig selskap ødelegger gode vaner’» (1 Kor 15,33). Hva har du opplevd med venner, også de som kanskje ikke mente noe vondt, men som likevel påførte deg skade? Hvordan kan feil valg av venner skade familieforhold?`