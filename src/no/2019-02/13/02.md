---
title:  Profetien om vendte hjerter
date:  23/06/2018
---

`Sammenlign forutsigelsen om den kommende Elia med nytestamentlige tekster om hendelsen. Mal 4,5–6; Matt 11,14–15; Matt 17,10; Mark 6,15; Luk 1,17.`

På Malakis tid lød Guds appell til folket: «Vend tilbake til meg, så skal jeg vende meg mot dere.» Han fikk et arrogant svar: «Hvordan skal vi vende tilbake?» (Mal 3,7). Profeten sa at det ville komme en ny mulighet til vekkelse. Malaki minnet om den reformen Elia startet (1 Kong 18,37), og forutsa at han ville komme tilbake og «vende fedrenes hjerte til barna, og barnas hjerte til deres fedre» (Mal 4,6).

Det vokste frem en jødisk tradisjon om at Elia selv skulle tre frem som Messias’ forløper (se Matt 17,10; Mark 6,15). Men evangeliene sier at døperen Johannes oppfylte profetien (Matt 11,14–15; Luk 1,17).

`Hva tror du «vende hjerter» betyr?`

Versene kan bety flere ting: Det viser til forsoning mellom israelittene og Herren. Som Far (Jes 63,16) har Gud vendt seg fra sin vrede mot sine barn (Mi 7,18–19) og ber dem vende tilbake til ham (Jes 44,22; Mal 3,7). Det viser til at senere generasjoner går sammen med sine trofaste forfedre om paktsfornyelsen. Profetene oppfordret flere ganger Guds folk til å følge patriarkenes tro. Troskap mot pakten var en forutsetning for at landet kunne fortsette å være et velsignet sted å bo (5 Mos 4,29–31). Det viser til gjenreisning og fornyelse av familieforholdet. Forholdet mellom foreldre og barn er et praktisk uttrykk for troskap mot pakten med Gud. Også her er oppfyllelsen av ansvaret overfor foreldre og barn knyttet til fortsatt arv av landet og Guds velsignelse (Ordsp 2,21).

`Hva er sammenhengen mellom et gjenreist gudsforhold og gjenreiste relasjoner i familien? Hvorfor må det ene være forløperen for det andre?`