---
title:  Vende hjerter ved Jordan
date:  26/06/2018
---

Sammen med Gabriels profeti (Luk 1,17) og Jesu bekreftelse av døperen Johannes som den profeterte Elia (Matt 11,14; Matt 17,12–13), stadfester evangeliene at han var «budbæreren» som skulle rydde veien for Herren (Matt 11,10; Mark 1,2; Luk 7,27; se Mal 3,1).

`Legg merke til hovedpunktene i Johannes’ budskap. Hvordan var det et budskap om å «vende hjerter»? Matt 3,2; Matt 3,8; Matt 14,4; Mark 1,4; Luk 3,3; Luk 3,8–9; Luk 3,11; Luk 3,13; Luk 3,14.`

Bonden pløyer hardpakket jord så den kan ta imot frøene. Johannes fordømte synden og kalte syndere til omvendelse. Menneskenaturen er slik at vi ikke føler behov for noe bedre hvis vi ikke kjenner vår sanne tilstand. Hans budskap fikk folk til å innse Guds krav og behovet for hans fullkomne rettferdighet. Sann omvendelse kjennetegnes av ydmykhet og søker Guds hjelp med å forandre adferd. Johannes avslørte det overfladiske hykleriet hos dem som sa at Abraham var deres far. Slik ville han peke på den dypere betydningen av fedrenes tro.

`Hvordan ryddet døperen Johannes’ budskap veien for Jesus? Joh 1,35–37; Joh 3,27–30.`

Johannes hadde fått se at Jesus var Guds lam. Da han kalte Jesus det (Joh 1,29; Joh 1,36), vendte han bokstavelig talt folk til Herren. Andreas og en annen av Johannes’ disipler, den senere evangelisten Johannes, forlot døperen og fulgte Jesus. Eliabudskapet peker ikke bare på behovet for omvendelse; det peker på ham som frelser fra synd, skaper blest om ham og fører mennesker til ham.

`Hva tror du døperen Johannes ville ha sagt hvis han fikk oppleve ditt hjem?`