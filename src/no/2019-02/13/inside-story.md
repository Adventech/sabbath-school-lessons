---
title:  Misjonsfortelling
date:  28/06/2018
---

#### Trettende sabbat – Trette misjonærer

__

Reno Aguiar Guerra (32) og Natalia Galvao Marinho Guerra (32), Brasil Pastorparet Reno og Natalias båt la til på det avsides stedet Democracia. De banket på dører og innbød folk til en møteserie. Dette gjorde de hver dag og holdt møter i et friluftsenter. Folk kom langveis fra, men ikke mange fra Democracia. Reno og Natalia var skuffet. De lange morgenturene og folkets likegyldighet tærte på optimismen. Noen murret at de lignet dørselgere. Andre mislikte at Reno hadde satt folk til å bygge forsamlingshus, for de hadde dårlig erfaring med en annen søndagsmenighet som skapte splid. Og det ønsket de ikke.

Etter en slitsom dag sa Reno. ”Hvorfor er vi egentlig her. De er visst ikke modne for Bibelens sannhet.” Natalia åpnet bibelappen sin og ba om et tilfeldig vers. ”Vis oss hvorfor vi er her,” ba hun.

Galaterne 6,9 stirret mot henne: ”La oss ikke bli trette mens vi gjør det gode. Når tiden er inne, skal vi høste, bare vi ikke gir opp.” ”Der har vi svaret!” sa Natalia.

Dagen etter ble de mottatt med begeistring av en middelaldrende kvinne. ”Det er min kirke!” sa hun og pekte på logoen for Hope Channel på kortet. ”Det har vært min kirke i fire år. Jeg vil bli døpt.”

Kvinnen var en av 50 som ble døpt da møtene endte i desember 2017.

Bygdefolket, som hadde vært bekymret for at en ny menighet ville skape splid, kom på andre tanker. ”Dette er jo en annen slags menighet,” sa en. ”Dere hjelper oss og vil ikke skape splittelse,” sa en annen.

Democracia var den siste av tre møteserier som Reno, pastor i båtkirken Amazonia de Esperanca (Håpets Amazonas) holdt i 2017, og et av prosjektene for 13. sabbat i 2016. Reno døpte 286 mennesker og startet tre menigheter i 2017, båtkirkens første år.

Båten har møtesal med klimaanlegg, projektor og lydsystem og plass til 150 mennesker. Den besøker avsides bygder i Amazonas.

Etter Democracia er Reno og Natalia enige om at mismot ikke har noen plass i arbeidet. ”Det er ikke vårt arbeid. Gud forbereder folket i Amazonas via TV og andre midler. Gud gjør alt, vi er bare redskaper,” sa de.

De er glade for båtkirken som søsken over hele verden finansierte i 2016. ”Båten er Guds middel til å frelse mennesker som er glemt av politikere, økonomer og helsevesen,” sa Reno. ”Men Gud har ikke glemt dem.”

”Bygdefolket venter på misjonærer og vil møte Jesus,” sa Natalia. ”Jesus trenger bare en som vil si: Her er jeg, send meg!”