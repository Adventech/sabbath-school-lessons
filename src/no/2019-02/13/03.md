---
title:  Familiegjenforening
date:  24/06/2018
---

Kong Akab giftet seg med Jesabel fra Sidon. De innførte Ba’al-tilbedelsen i Israel og påskyndte nasjonens moralske forfall. Guds ord om ekteskapets, familiens og seksualitetens store betydning ble overskygget av incest, prostitusjon og annen seksuell perversitet. Elia tok kampen opp mot slik tilbedelse. Hans navn betyr «Jahve er min Gud» og var et angrep på Ba’al.

`Hvilken erfaring fikk Elia som knyttet ham til seier over hedensk tro og ga nytt liv til familien? 1 Kong 16,29–17,24; se Luk 4,25–26.`

Elia ble en merket mann da han kunngjorde tørken. Gud skjermet ham på et usannsynlig sted – hos en fattig enke i Sarepta, litt utenfor Jesabels hjemby Sidon. Elia ga straks enken en bister prøve: å bruke sine siste vedskier, olje og mel til å lage mat til ham og sette sin lit til Gud for egen fremtid. Hennes tro ble legendarisk. Jesus roste henne (Luk 4,26). Da oljen og melet holdt til mange dager, skjønte kvinnen mer om Jahve. Så rammet tragedien: Sønnen ble syk og døde. I sin sorg gjenspeilte hun tidens tankegang og den troen som nå oppslukte Israel: at ens synd krevde barneofringer (1 Kong 17,18, se Jer 19,5; Mi 6,7).

`Hva fikk det å si for enkens åndelige erfaring at hun fikk sønnen tilbake? 1 Kong 17,24. Hva kan vi lære av det hun sa?`

Morens svar avslører virkningen av Elia-budskapet. Troen på Gud og hans Ord vokser når livet vender tilbake og familien gjenforenes. Mange er enig i læresetningene, men har en tafatt åndelig erfaring. Men når sannhetene i Guds ord oppleves personlig og vekkelse og forsoning preger familien, blir ens overbevisning styrket.

`Hvilke gjenforeninger i familien venter du fremdeles på? Hvilke av Guds løfter gir deg håp om denne gjenforeningen?`