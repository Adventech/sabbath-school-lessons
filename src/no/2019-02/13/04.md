---
title:  Vende hjerter ved alteret
date:  25/06/2019
---

`Les 1 Kong 18,20–45. Bruk linjene nedenfor og noter hva dette egentlig handler om. Sammenhengen er nok en annen, men hvordan kan prinsippene i historien anvendes på familielivet?`

På Karmelfjellet ville Elia at folket skulle fornye pakten og vende tilbake til fedrenes tro så deres liv, hjem og land kunne bli helbredet.

Tiden for kveldsofferet. Etter de hedenske prestene var det Elias tur. Han var seg anledningen bevisst. Tiden på dagen førte tankene til Guds frelsesplan slik den ble åpenbart i helligdommen (se 2 Mos 29,41). Invitasjonen «Kom hit til meg» (1 Kong 18,30) minner oss om at Frelseren tar imot syndere (se Matt 11,28). Foreldre som har vondt av at barnet er på avveier, skal vite at Gud elsker ham eller henne like sikkert som at han elsket israelittene. Gud arbeider utrettelig for de bortkomne.

Elias fokus på Jahves alter finner sitt motstykke i vår tid når Jesus og hans frelse holdes høyt i familien. Familieandakten er en anledning til å snakke med ham i bønn og samtale om ham med hverandre, å ta imot hans frelse som en gave igjen og å finne tid til å reflektere over det han har sagt.

Svaret Elia ba om, ville vise at Gud hadde tatt dem tilbake. I 1 Kong 18,37 leser vi: «så dette folket skjønner ... at du har vendt deres hjerte til deg igjen». Vi kan ikke vende hjertet til Gud, vi kan bare ta imot hans nåde og det han gir oss.

Den altfortærende ilden falt ikke på de skyldige, men på offeret, og pekte frem mot Jesus, han som ble «gjort til synd for oss, for at vi i ham skulle få Guds rettferdighet» (2 Kor 5,21). Folket bryter ut i syndsbekjennelse og lovsang. De falske prestene ble henrettet fordi de ikke tok imot Guds kall. Et regnvær endte forbannelsen over landet.

`Hvordan er det fatt med «alteret» hjemme hos deg? Hvordan kan du rent konkret «gjenreise alteret» i ditt hjem hvis det virkelig er nødvendig?`