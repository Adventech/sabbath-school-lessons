---
title:  Misjonsfortelling
date:  17/05/2018
---

#### Den fødte misjonær

_Marcelo Fernandez, Argentina_

I 14 år ba vi Gud om et barn. Men legen ga oss små sjanser. Og adopsjon er vanskelig hjemme i Argentina.

Så kom anledningen til å arbeide for Gud i et lukket land langt borte. ”Kanskje vil Gud vi skal adoptere et barn der,” tenkte vi.

Alt klaffet. Divisjonen sa ”ja” til ønsket om å være borte i fem år. Kirkens ledere i det lukkede landet sa ”ja”, og myndighetene sa også ”ja”.

Så fikk min kone vite at hun var gravid. ”Hvorfor nå?” tenkte jeg. Nå ville alle si nei.

Men Guds tidsplan var perfekt. Ingen hadde motforestillinger, ikke engang myndighetene i det andre landet: ”Helt fint. Vi elsker barn.”

Esekiel ble født tre måneder etter at vi kom til det lukkede landet. Han har åpnet minst 80 % av dørene der vi kunne vitne for Gud. Folk her elsker barn, og enda bedre er det om du er utlending. Folk stopper deg og tar bilder. Besteforeldre med barnebarn kommer med tips om oppdragelsen. Alle samler seg om Esekiel, både i blokken vår, på butikkene og i parkene. Våre nye venner kommer til fødselsdager og andre selskaper. Foreldre vil at barna deres skal være sammen med Esekiel, så de kommer til sabbatsskoleklassen hans. Noen kommer ofte på besøk. Vi hadde ikke drømt om at barnet vårt skulle bety så mye for vårt vitnesbyrd.

Mens vi gledet oss over Esekiels evne til å vitne, skjedde noe fantastisk. Min kone ble gravid igjen, og vi fikk en jente. Folk her stopper oss på gata og sier at det å ha både gutt og jente er perfekt. Vi smiler, takker og peker på Gud som den fullkomne.

I Matt 24,14 leser vi Jesu ord: ”Og dette evangeliet om riket skal forkynnes i hele verden til vitnesbyrd for alle folkeslag, og så skal enden komme.” Vårt vitnesbyrd taler høyere enn ord. Jeg tror Gud vil vi skal være et levende vitnesbyrd.

Gud bruker min sønn til å oppfylle Matt 24,14 og rydde vei for Jesu annet komme. Esekiel har nok allerede flere stjerner i sin krone enn sine foreldre.

Gud viser oss syndere at hans planer alltid er best. I Jes 55,8 sier Herren: ”For mine tanker er ikke deres tanker, og deres veier er ikke mine veier.” Guds plan er fullkommen.

Navnene er endret for å beskytte familiens identitet.