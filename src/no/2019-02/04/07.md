---
title:  Til ettertanke
date:  26/04/2018
---

«Gjennom sitt virksomme liv holdt Enok sin forbindelse med Gud trofast ved like. Jo større og jo mer presserende hans arbeid var, desto mer vedholdende og alvorlige var hans bønner. Han fortsatte med til visse tider å trekke seg tilbake fra all omgang med andre. Etter å ha oppholdt seg i noen tid blant folket og virket for å hjelpe dem ved sin undervisning og sitt eksempel, tilbrakte han en stund i ensomhet, hungrende og tørstende etter den guddommelige kunnskap som Herren alene kan meddele.

Ved således å holde samfunn med Gud kom Enok mer og mer til å gjenspeile det guddommelige bilde. Hans ansikt strålte av et hellig lys, av det lys som skinner i Jesu åsyn. Når han kom tilbake fra disse samvær med Gud, betraktet endog de ugudelige med ærefrykt det himmelske preg i hans ansikt.» – _Evangeliets tjenere_, side 36, 37 [GW 52]. Historien om Enok er oppmuntrende og har noe å si om dem som velger ensomme stunder, men mange opplever en ensomhet de ikke trakter etter. De ønsker ikke å være alene. Ja, vi kan alltids glede oss over samfunnet med Herren, som alltid er tilstede. Men noen ganger har vi behov for menneskelig kontakt. Det er viktig at menigheten rekker hånden ut til dem som kanskje sitter ved siden av oss i kirken hver uke, men som er inne i en tid med grusom ensomhet. Hvis det er du som opplever dette, bør du finne en du kan stole på i kirken (eller et annet sted) og fortelle dem om det. Mange ganger kan man ikke se på folk hvordan de har det. Mange gjemmer seg bak en maske.

**Spørsmål til drøftelse**

`Hvordan kan menigheten vise større forståelse for behovene hos dem blant oss som er ensomme?`

`«Jeg sier ikke dette fordi jeg led nød, for jeg har lært å klare meg med det jeg har» (Fil 4,11). Les sammenhengen Paulus’ ord står i. Hvordan kan vi lære å si dette om oss selv? Og hvorfor må vi være forsiktig med hvordan vi siterer dette for en som har det vondt?`

`Snakk om en gang du var virkelig ensom. Hva hjalp? Hva gjorde vondt? Hva lærte du som kan være til hjelp for andre?`