---
title:  Livet som ugift
date:  22/04/2018
---

En ung kvinne fortalte om fordelene ved ikke å være gift: «To ganger fikk jeg sjansen til å dra ut som misjonær, og jeg nølte ikke.» Har man ektefelle og barn, må man tenke seg godt om, for det gjelder jo ikke bare en selv, men også familien.

`Paulus nevner gode grunner til å forbli ugift. Hvilke? 1 Kor 7,25–34.`

De fleste tror ekteskapet er Guds vilje for dem. Sa han ikke: «Det er ikke godt for mennesket å være alene?» Men Bibelen har mange eksempler på mennesker som ikke var gift, også Jesus.

Jeremia skulle ikke gifte seg (Jer 16,1–3). Det var en dom over en historisk situasjon. Vi vet ikke om denne begrensningen ble opphevet, men Jeremia var en stor profet mens han var singel.

Esekiels sivilstand later heller ikke til å ha vært viktig, selv om hans kone døde plutselig. Han fikk ikke engang lov til å sørge, men skulle fortsette med oppgaven Herren hadde gitt ham (Esek 24,15–18). Profeten Hosea opplevde også et ødelagt ekteskap, men han fortsatte i tjenesten. Det virker merkelig, men Gud sa at Hosea skulle gifte seg med en horkvinne som ville forlate ham og gå til andre menn (Hos 1–3). I ettertid ser vi at Gud ville skildre sin ensidige kjærlighet til Israel, og oss, men det må ha vært hardt for Hosea å leve denne lignelsen.

I disse tilfellene var ikke sivilstatus problemet. Gud var ute etter personens integritet, lydighet og evne til å si det Gud ville han skulle si. Vi må ikke la livet bli definert av vår sivilstand. I dag sier mange at vi ikke er hele mennesker med mindre vi er gift. Paulus ville ha sagt: «Ikke vær som folk i denne verden.» Nei, «bær kroppen fram som et levende og hellig offer til glede for Gud» (Rom 12,1–2).

`Hvordan kan du rent praktisk hjelpe de som er ugift, både menighetsmedlemmer og andre?`