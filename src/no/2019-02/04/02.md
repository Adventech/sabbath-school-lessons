---
title:  Selskap
date:  21/04/2019
---

`Les Fork 4,9–12. Hva er grunntanken der? Hvilket livsprinsipp tales det om?`

Svært få klarer seg alene. Selv en ensom ulv som foretrekker å være alene, ønsker før eller siden selskap, og i nødens stund kan de trenge det. Vi er skapt for fellesskap. Man er heldig når man har nære familiemedlemmer som kan gi trøst og støtte i vanskelige tider.

Men det er mange i menigheten, på arbeidsplassen og i nærmiljøet som ikke har noen, ikke bare når de trenger det, men en å snakke litt med etter en lang dag. Følelsen av ensomhet kan komme plutselig. «For meg er søndagene verst,» sa en ugift mann. «Gjennom uken er jeg omgitt av folk på jobben. På sabbaten treffer jeg folk i kirken. Men på søndag er jeg mutters alene.»

`Hvilke prinsipper kan vi hente i disse versene, spesielt når vi er ensomme? Joh 16,32–33; Fil 4,11–13.`

Som kristne vet vi at Gud er til, og vi kan ha samfunn med ham. Guds nærhet kan gi trøst. Men det at Gud sto Adam nær, forhindret ham ikke i å si: «Det er ikke godt for mennesket å være alene» (1 Mos 2,18). Gud visste at Adam trengte menneskelig selskap, ikke bare samfunn med Gud, og til og med i en verden som var uplettet av synd. Og resten av oss behøver det mye mer.

Vi må heller ikke tro at man ikke kan være ensom når man er omgitt av mennesker. Noen av de ensomste bor i storbyer og er omgitt av andre mennesker. Man kan føle seg alene og fremmed og ha behov for nærhet selv om man omgås mange.

`Det er ikke alltid lett å vite hvem som er ensom, fremmedgjort, avvist eller har det vondt og trenger noen, om ikke annet så en å snakke med. Hvordan kan du være føre var og bli mer obs på dem?`