---
title:  Tap av helse
date:  26/05/2018
---

Det er lenge siden livets tre, og vi føler det når det gjelder helsen. Før eller senere mister vi helsen.

Og det er spesielt smertefullt når det rammer, ikke bare oss selv, men noen i familien. Mange har pleiet et sykt barn og ønsket at det var dem selv som var syk, ikke barnet. Dessverre er ikke det et valg vi får.

`Hva har disse historiene felles? Mark 5,22–24; Mark 5,35–43; Matt 15,22–28; Luk 4,38–39; Joh 4,46–54.`

I hvert av disse tilfellene, og sikkert mange flere, var det en som ba Jesus hjelpe en annen i sin familie.

Vi vet at vi lider fordi vi lever i en fallen verden. Da synden kom inn i verden, kom ikke bare døden, men også kronisk smerte og sykdom. Når vi står overfor kronisk eller uhelbredelig sykdom, opplever vi kanskje sjokk, sinne og fortvilelse. Vi kan ha lyst til å rope: «Min Gud, min Gud, hvorfor har du forlatt meg? Hvorfor er du så langt borte når jeg trenger hjelp og skriker ut min nød?» (Sal 22,2). Vi burde gå til Gud med spørsmål, sinne og smerte, slik David gjorde.

Sykdom og lidelse forblir et mysterium til døden møter sin overmann ved Jesu gjenkomst. Men vi finner viktige sannheter i Guds ord. Job opplevde ubeskrivelig smerte, men han kom Gud nærmere. «Før hadde jeg bare hørt rykter om deg. Nå har jeg sett deg med egne øyne,» sa han (Job 42,5). Paulus hadde en kronisk sykdom og taklet den på en måte som viser at lidelse kan utruste oss for å trøste andre, gi oss medfølelse med dem som har det vondt, og det kan gjøre oss i stand til å tjene mer effektivt (2 Kor 1,3–5) – hvis vi ikke lar det knekke oss.

`Enten vi eller en i familien er syk, har vi visse løfter. Hvilke? Hvorfor er Jesu lidelser på korset så viktig for oss i slike tider? Hva sier hans lidelser på korset om Guds kjærlighet, også når det er sykdom i familien?`