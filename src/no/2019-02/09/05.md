---
title:  Tap av frihet
date:  29/05/2018
---

Bare Gud vet hvor mange som sliter med misbruk. Forskere forstår fremdeles ikke riktig hva som skaper det, selv om de i visse tilfeller ser den delen av hjernen der lengselen og ønsket bor.

Men å finne stedet hvor misbruk holder til, er ikke det samme som å sette oss fri fra misbruket.

Misbruk er tøft for alle, ikke bare misbrukeren. Familien – foreldre, ektefeller, barn – alle lider når en i familien er fanget av en makt de ikke klarer å rive seg løs fra.

Narkotika, alkohol, tobakk, gambling, pornografi, sex, ja, også mat, kan binde oss i et misbruk av tiltagende natur. Du kan ikke slutte selv om du vet at det er skadelig. Du har din frie vilje, men du blir slave under det du er avhengig av, og slik mister du friheten. Peter forklarer hva avhengighet er, og hva den fører til: «Frihet lover de, men de er selv slaver av forfallet. Det en ligger under for, er en også slave av» (2 Pet 2,19).

`Hva kan føre til avhengighet? Luk 16,13; Rom 6,16; Jak 1,13–15; 1 Joh 2,16.`

Synd og avhengighet er ikke nødvendigvis det samme. Du kan begå en synd som du ikke er avhengig av, men det kan ofte føre til avhengighet. Da er det mye bedre å ta imot Guds kraft og stoppe synden før den blir en avhengighet. Og den eneste varige løsningen på problemet synd og avhengighet er å få et nytt hjerte. «De som hører Kristus til, har korsfestet kjøttet med dets lidenskaper og begjær» (Gal 5,24). Paulus forklarer også hva det vil si å regne seg som død for den syndige, vanedannende natur, slik at vi kan leve for Kristus (Rom 6,8–13). Han tilføyer: «Men kle dere i Herren Jesus Kristus, og vær ikke så opptatt av kroppen at det vekker begjær» (Rom 13,14).

`Hvem har vel ikke kjent kampen mot avhengighet, enten i eget eller andres liv, kanskje også hos en i familien? Hvordan kan du hjelpe folk å forstå at det ikke er et åndelig nederlag hvis de fortsatt trenger faglig hjelp?`