---
title:  Tap av tillit
date:  27/05/2018
---

Vi er syndige, dysfunksjonelle mennesker som før eller siden svikter en som stolte på oss. Og hvem har ikke vært utsatt for svik? Men svik i familien er mye verre. Noen ganger får man mest lyst til å gi opp og avbryte forbindelsen når vi ikke synes det er bryet verdt å starte forfra. Men det er ikke så lett når det er en i familien, f.eks. en ektefelle. Man kan til og med si at et formål med ekteskapet er å lære oss å gjenreise tilliten når den er knust.

`Hvordan kan både tilliten og forholdet reddes når tilliten i et forhold er kompromittert? 1 Pet 5,6–7; 1 Joh 4,18; Jak 5,16; Matt 6,14–15.`

Å gjenreise ødelagt tillit er som en reise: Man må ta ett steg om gangen. Reisen begynner med en oppriktig erkjennelse og innrømmelse av sannheten, uansett hva som har skjedd og hvem som har feilen.

Når utroskap er årsak til bruddet, begynner helbredelsen når svikeren tilstår. I helbredelsesprosessen må tilståelsen følges opp med full åpenhet fra svikerens side. Ingenting må holdes skjult, for når det blir oppdaget – og det skjer som regel – ødelegger det den tilliten som var gjenopprettet. Og når tilliten ødelegges annen gang, blir det enda vanskeligere å lege skaden enn første gang.

Det tar tid og tålmod å bygge tillit. Jo verre det man har gjort, desto mer tid tar det å rette opp skaden. Godta at det kan føles som to skritt fremover og tre skritt bakover. Én dag gir håp for morgendagen, og neste dag har du lyst til å løpe din vei. Men mange har klart å reparere sitt ødelagte forhold og fått et dypere, mer fortrolig, mer tilfredsstillende og lykkelig ekteskap.

`Hvilke prinsipper for å helbrede et ekteskap kan anvendes på andre former for ødelagt tillit? Og i hvilke situasjoner kan det være tilgivelse å få, men ikke mer tillit, og det burde det heller ikke være?`