---
title:  Misjonsfortelling
date:  31/05/2019
---

#### Nyttårsønske

_Beatriz de Jesus Santana (23) Brasil_

De unge drakk og skålte mens de fremsa sine ønsker for det nye året på en sandstrand på Itaparica-øya i Brasil. Beatriz de Jesus Santana funderte på hvordan festing og alkohol gjorde livet bedre.

På jobben neste mandag var hun utmattet etter festingen. Sjefen, Anna Christina, satte seg hos henne og viste henne en kort video på telefonen. Beatriz fulgte interessert med mens en pastor talte om Jesus. Neste morgen fikk hun en ny video av Ana Christina via WhatsApp. Dagen etter kom det også en. Beatriz så dem og undret seg over pastorens fredelige fremtoning. Selv bodde hun hos sin far, som drakk tett, og de kranglet mye. Det var derfor hun festet.

Noen dager senere googlet hun pastorens navn. Han var leder for programmet ”Det står skrevet” på Novo Tiempo TV, Brasil-utgaven av Hope Channel.

Beatriz begynte å følge med på serien og sjekket tekstene i Bibelen. Det overrasket henne da hun hørte om de ti bud og sabbaten.

Etter tre uker ba hun Gud om tilgivelse for sitt liv og åpnet seg for ham. Hun lette etter en kirke å gå i. En venn foreslo en søndagskirke, men Beatriz husket det fjerde bud, og skjønte ikke hvorfor vennens kirke ikke holdt budene.

Ana Christina merket at Beatriz hadde fått et annet gudsforhold, og ba henne med i husmenigheten Sharing Jesus, der folk møttes i små grupper for å studere Bibelen. Beatriz falt pladask for menigheten. ”Jeg følte meg så velkommen, så full av fred. De kjenner meg ikke, men de ønsker meg en fin dag og spør etter min bibelkunnskap. De bryr seg om meg før de vet hvem jeg er.”

To av de unge ga henne bibelstudier hver sabbat. Beatriz tok imot Jesus og ble døpt. Ana Christina gråt av glede.

Nå ber Beatriz for sin mor og far og storebror, at de må ta imot Jesus. Broren studerer allerede ”Det står skrevet.”

”Før trodde jeg ikke på mirakler. Men Gud har utført et mirakel i mitt liv. Jeg hadde en tomhet som fest og fyll ikke kunne bøte på. Men tomheten var akkurat så stor at Jesus kunne fylle den.”

I fjor feiret Beatriz nyttårsaften hjemme hos sin forlovede, som også er adventist, og hans familie. De drakk druesaft og takket Gud for hans velsignelser.

En del av offeret 13. sabbat vil hjelpe husmenigheten Sharing Jesus å flytte fra leide lokaler til en større bygning der man kan holde kokekurs og helseseminarer. Takk for misjonsgavene.

Du kan se Beatriz her: bit.ly/Beatriz-Santana