---
title:  Tap
date:  25/05/2018
---

### Bakgrunnsstoff
Mark 5,22–24, Mark 5,35–43, 1 Pet 5,6–7, 1 Mos 37,17–28, Luk 16,13, Rom 6,16, 1 Kor 15,26

> <p>Minnevers</p>
> Ja, jeg regner alt som tap fordi det å kjenne Kristus Jesus, min Herre, er så mye mer verdt. For hans skyld har jeg tapt alt, og alt jeg har tapt, regner jeg som verdiløst skrap, bare jeg kan vinne Kristus (Fil 3,8).

Da Adam og Eva spiste av frukten på treet til kunnskap om godt og ondt, opplevde de sitt første tap, den tapte uskyld. Den ble fortrengt av egoisme, konflikt, klander og et ønske om kontroll og overlegenhet over hverandre.

Kort etter fallet opplevde de det første tapet av liv. De fikk dyreskinn til å dekke sin nakenhet. De fikk ikke komme til livets tre, så de ikke skulle spise og leve evig. Dermed mistet de også sitt fullkomne hjem, og senere mistet de sønnen Abel, drept av sin bror. Til slutt mistet en av dem ektefellen, før den overlevende mistet sitt eget liv. Så mange tap etter bare én beslutning.

Ja, vi kjenner smertelige tap, og de fleste føler det dypest når det skjer i familien. Det er forståelig, for i familien har vi våre nærmeste bånd, og et tap der rammer hardest.

Denne uken vil vi se på familien i forbindelse med ulike former for tap.