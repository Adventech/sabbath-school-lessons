---
title:  Kampen for ditt bortkomne barn
date:  23/05/2018
---

`Les Ordsp 22,6. Hvordan forstår du dette verset? Er det en garanti, et løfte eller en sannsynlighet?`

Noen foreldre gjør alt riktig – lærer barna de riktige tingene, lever etter det de vet om Gud, sender dem på gode skoler, går fast i kirken, arbeider for Gud sammen med dem – men de forlater den troen man har oppdratt dem til. Smerten er ulidelig, og man får ikke et øyeblikks fred for ens bekymring om deres frelse. Det behøver ikke å være foreldrenes feil. Barn tenker selv og er ansvarlige overfor Gud for sine handlinger.

Noen har oppfattet ordene «forlater han den ikke når han blir gammel» som et løfte, en garanti for at riktig oppdragelse vil føre til barnets frelse. Men ordspråk er prinsipper, ikke løfter uten forbehold. Teksten lærer at det man har lært som barn, følger en livet ut. Barn når en alder da de enten gjør foreldrearven til sin, eller de avviser den. De som ga sine barn en gudfryktig oppdragelse, har løftet om at det de lærte barna, alltid går med dem, og hvis eller når barna går sin vei, vil frøene man plantet i deres sinn, kalle på dem og dra dem mot hjemmet. Å være en god forelder er vårt valg. Hvordan barna våre blir, er deres valg.

Hva skal en forelder gjøre når et barn går seg vill? Overlat det til Gud i oppriktig bønn. Hvis det er noen som forstår smerten din, er det Gud, for utallige barn har vendt den beste av alle foreldre ryggen. Du kan støtte dine bortkomne med kjærlighet og bønn og være klar til å stå sammen med dem når de kjemper med Gud.

Ikke unndra deg å be om støtte og forbønn. Ikke klandre deg selv, og vær ikke så opptatt av den bortkomne at du glemmer resten av familien. En bortkommen kan splitte familien, så stå skulder til skulder med din ektefelle og sett klare grenser for barnet. Husk at Gud elsker barnet ditt mer enn du gjør, og se frem til bedre tider. Godta at barnet ditt er en som Gud arbeider med.

`Det er bare naturlig at du klandrer deg selv. Du har jo gjort feil, men hvorfor er det bedre å tenke fremover og på Guds løfter? Se Fil 3,13.`