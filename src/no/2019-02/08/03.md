---
title:  Aleneforeldre
date:  20/05/2018
---

Enslige foreldre er et av vår tids fenomener, men det er ikke alltid en kvinne som står alene.

Noen ganger tenker vi at den enslige har fått barn utenfor ekteskapet. Men ikke alltid. Hagar ble presset til å ha barn med Abraham, og så ble hun tvunget til å ta barnet og dra sin vei (1 Mos 16,3–4; 1 Mos 21,17). Batseba ble gravid etter at en maktperson la seg etter henne (2 Sam 11,4–5). Elia ble sendt til landsbyen Sarepta for å hjelpe en enslig mor som var enke (1 Kong 17,9). Da Jesus begynte sitt virke, var adoptivfaren Josef død og Maria var enke og alenemor. «Døden hadde skilt henne fra Josef, som sammen med henne hadde kjennskap til det hemmelighetsfulle ved Jesu fødsel. Nå fantes det ingen som hun kunne betro sin frykt og sine forhåpninger til. De siste to månedene hadde vært en svært sorgfull tid.» – _Alfa og Omega_, bind 4, side 116–117 [DA 145].

Å være enslig forelder kan være en av de tøffeste jobbene som finnes. Mange får problemer, f.eks. med økonomien, med den andre forelderen, eller bare å finne tid til seg selv eller være sammen med Gud, og de undrer seg på om de noen gang vil finne kjærligheten igjen.

`Hvilke løfter kan også enslige foreldre finne i disse versene: Jer 31,25; Matt 11,28; Jer 29,11; Jer 32,27; Ordsp 3,5–6; Jes 43,1–2.`

Som menighet har vi ansvar for å hjelpe enslige foreldre. Jakob skrev: «En gudsdyrkelse som er ren og feilfri for Gud, vår Far, er å hjelpe enker og foreldreløse barn i deres nød» (Jak 1,27). Man kunne tilføye: «og enslige foreldre i deres nød.» Og ikke bare økonomisk hjelp. Vi kan gi dem et lite pusterom ved å passe barna en stund, så de kan få tid til andre ting, hvile, be og studere Guds ord. Vi kan være mentorer for barna eller reparere ting i huset. Vi kan være Guds hender og hjelpe enslige foreldre på mange måter.

`Hvordan kan du oppmuntre og hjelpe enslige foreldre uten å dømme dem for situasjonen de har havnet i?`