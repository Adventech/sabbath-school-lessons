---
title:  Barnløshet
date:  19/05/2018
---

`Les 1 Mos 18,11; 1 Mos 30,1; 1 Sam 1,1–8 og Luk 1,7. Hva har disse menneskene felles? Hvordan svarte Gud på deres lengsel?`

Barn er en velsignelse. Men ikke alle blir velsignet med barn. Noen håper og ber om å få en familie, og Gud gir dem det, noen ganger ganske mirakuløst, som i Saras tilfelle. Andre ber like mye, men møter øredøvende taushet. Når de ser venner takke Gud for at de skal bli foreldre og iakttar deres glede over det lille barnet, blir såret bare dypere ved tanken på det tomme redet deres. Selv uskyldige spørsmål som for eksempel: «Hvor mange barn har du?» blir sårende påminnelser om en eksklusiv klubb de ikke får være med i.

De som har opplevd dette, må forstå at Gud kjenner deres sorg. Salmisten sier dette om Gud: «Du har talt mine hjemløse skritt, mine tårer har du samlet i din lærflaske. Står det ikke i din bok?» (Sal 56,8). Han kan virke taus, men «som en far er barmhjertig mot sine barn, er Herren barmhjertig mot dem som frykter ham» (Sal 103,13).

Andre velger kanskje å avstå fra å få barn. I en verden med mye lidelse, smerte, ondskap og katastrofer kan man forstå at noen velger ikke å sette flere inn i den. Noen adopterer barn i stedet. Slik kan de oppdra barn som allerede er her, og ofte får disse barna et bedre liv enn det de ellers ville ha fått.

Vår verden er et komplisert sted, og vi møter alle slags mennesker i alle slags situasjoner når det gjelder dette med å få eller ikke å få barn. Men vi kan uansett leve med forsikringen om Guds kjærlighet til oss og hans ønske om at det må gå oss godt. Og la oss vise forståelse for folk som av en eller annen grunn ikke har barn.

`Jesus fikk heller ikke egne barn på den måten. Hva kan vi lære av det?`