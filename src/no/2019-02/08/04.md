---
title:  Gleden og ansvaret ved å være forelder
date:  21/05/2018
---

`Les Sal 127. Hva er hovedtanken i den korte salmen? Hvilke viktige prinsipper har den til oss og vårt liv?`

Når du lager favorittretten, følger du en oppskrift. Tilsetter du alle nødvendige ingredienser og følger oppskriften, går det gjerne bra. Men barneoppdragelse er noe annet. Det finnes ikke to like barn, og resultatet kan bli et annet, selv om du behandler dem likt. Det kan skyldes kjønn, nummer i barneflokken, temperament eller mye annet. I Guds plan skulle foreldre lære barna å elske og adlyde ham (5 Mos 6,4–9; Sal 78,5–7). Guds beskjed er: «Lær den unge veien han skal gå» (Ordsp 22,6), ikke mikrostyr barnet så det aldri gjør noe galt.

Vi ønsker at barna skal gå fra å være nusselige, forsvarsløse smårollinger til å bli selvstendige, dyktige voksne, men vår oppgave er å sørge for at de lærer å kjenne, elske og tjene Jesus. Vi kan følge den planen for åndelig utvikling av våre barn som er omtalt i 5 Mos 6. Det er fire viktige forutsetninger: at vi anerkjenner «Herren vår Gud» (5 Mos 6,4), at vi elsker ham av hele vårt hjerte (5 Mos 6,5), at vi kjenner hans ord (5 Mos 6,6) og at vi forteller barna det vi vet om ham (5 Mos 6,20–23).

I 5 Mos 5 er det to viktige prinsipper. Først, prateprinsippet (5 Mos 6,7). Undervisning er formell opplæring, men prat er uformell undervisning. I begge tilfeller formidles bibelsk sannhet fra foreldre til barn. Formell undervisning kan skje under familieandakten når vi studerer Guds ord med dem. Uformell undervisning skjer spontant i hverdagen, og er enda viktigere. Via hverdagshendelser kan bibelske sannheter formidles effektivt (1 Mos 18,19). Det andre prinsippet er binde- og skrive-prinsippet (5 Mos 6,8–9). Åndelig sannhet må være forbundet med våre handlinger («hånd») og holdninger («pannen»), men den må også skrives i vårt private («dørstolper») og offentlige (porter) liv. Det må gå fra hjertet til hjemmet og fra hjemmet til verden.