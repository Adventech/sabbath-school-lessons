---
title:  Misjonsfortelling
date:  03/05/2019
---

#### Lengsel etter Gud

_Maria Cecilia Freire (60) Uruguay_

Cecilia var knust da mannen forlot henne. Hun var 30 år og hadde livmorkreft. Hadde han dratt fordi han ikke fikk komme nær henne på grunn av smertene? Nei, sa hennes mor. Det var fordi hun var blitt adventist og sluttet å gå på fester og drikke sammen med ham. ”Du mistet ham på grunn av menigheten,” sa moren.

Cecilias operasjon gikk godt, og kreften var borte. Men hun sluttet å gå i kirka. Hun hadde tre barn og fant ikke noen kokkejobb med lørdagsfri, og hun måtte arbeide.

Årene gikk, barna ble voksne og giftet seg, men Cecilia var og ble bitter. Det ble bare verre da moren døde.

Cecilia flyttet til hovedstaden Montevideo, til sin eldste datter og hennes familie. Hun vet ikke hvordan det hadde seg, men hun begynte å høre på adventistenes radio Nuevo Tiempo. ”Det må ha vært Gud som gjorde det.”

En dag hørte hun at det skulle bli opprettet en adventistkirke bare noen kvartaler hjemmefra. 1. januar 2017 møtte hun opp i adventkirka Goes. Fem måneder senere ble hun døpt. ”Fra da av har jeg vært virkelig glad,” sa Cecilia. ”Gud har tatt bort smerten og bitterheten.” Det skjedde da hun begynte å smile.

Nå begynte Cecilia å be om at datteren og svigersønnen måtte ta imot Jesus. Snart la hun merke til at et av medlemmene, en brasiliansk misjonær, talte perfekt engelsk. Svigersønnen hennes var arkitekt og ute etter en engelsklærer, for han ville flytte utenlands og arbeide. Hun fortalte ham om engelsklæreren hun hadde funnet i kirka.

”Slik kom han i kontakt med menigheten,” sa Cecilia. ”Han ble venner med pastoren og andre i kirka.” Datteren var noe annet. Hver gang Cecilia nevnte Gud, klaget hun: ”Nå prøver du å få meg med i den kirka igjen!” Til slutt sa Cecilia: ”Det er ikke derfor. Det er bare det at når jeg er død, vil jeg treffe deg igjen når jeg slår opp øynene.” Dette rørte ved datteren. Nå tar hun og mannen hennes bibelstudier og forbereder seg på dåp. ”Gud har vært fantastisk mot meg,” sier Cecilia.

Cecilia tilhører Goes SDA-menighet, som fikk en del av offeret i 2016, så de kunne få et kirkebygg i Montevideo. Takk for gavene som hjelper slike som Cecilia å forberede seg på Jesu gjenkomst.

Her kan du møte Cecilia: bit.ly/Cecilia-Freire