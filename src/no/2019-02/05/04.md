---
title:  Irettesett med kjærlighet
date:  30/04/2018
---

`Hva lærer Ordspråkene om betydningen av å irettesette barn? Ordsp 10,17; Ordsp 23,13–14; Ordsp 29,1; Ordsp 29,15.`

Foreldre kritiserer iblant sine barn for å innprente dem hva som er sosialt uakseptabelt, straffer dem for ulydighet, eller for å uttrykke mishag når de blir pinlig berørt. Men hva er Guds plan for irettesettelse av de unge medlemmene av hans familie? Ordspråkene setter disiplin i sammenheng med håp for fremtiden (Ordsp 19,18). Gudfryktige foreldre vet at barna har en syndig natur. Bare én makt kan hjelpe dem med dette, og denne kraften er Kristus (se _Utdanning for livet_ side 18–19 [Ed 29]). Målet for kristen oppdragelse er å føre barna til Gud.

Støtte en skjør plante. Kristen oppdragelse er ikke straff, heller ikke maktutøvelse, men en kursendring mot frelse. Guds plan er at foreldre som elsker sine barn og kjenner syndens makt, skal føre dem til Kristus. Omsorgsfulle foreldre irettesetter med fasthet og vennlighet i de første årene, slik en hagedyrker støtter opp et nyplantet tre inntil selvkontrollen viser seg og den unge stoler på Gud og samarbeider med hans plan for frelse, vekst og modenhet.

`Hva er budskapet til foreldre i Ordsp 13,24; Ordsp 23,13–14?`

Bare noen få vers omtaler «riset» i forbindelse med irettesettelse. Innen populær kristen litteratur for foreldre tenker man seg at deres bruk av riset skal være som den himmelske hyrden som bruker staven til å lede sin flokk (Sal 23,4). Andre steder peker Skriften på tålmodig undervisning, et konsekvent forbilde, god kommunikasjon og et nært forhold for å skape endring hos barn (5 Mos 11,18–19). Hvis irettesettelsen skal ha sin ønskede virkning og virke korrigerende og reddende, må barnet føle seg elsket (Ordsp 13,24).

`Hvordan kan foreldre bøte på skaden når irettesettelsen har bommet på målet og vært for hard eller blir misforstått?`