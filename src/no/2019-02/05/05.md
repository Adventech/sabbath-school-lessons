---
title:  Bedre på taket?
date:  01/05/2018
---

`Hvordan drysser Ordspråkene humor over noen av hjemmets irritasjonsmomenter? Ordsp 21,9; Ordsp 21,19; Ordsp 27,15–16. Hvilken virkning har denne humoren?`

En rekke ordspråk ser på hvordan vi behandler våre nærmeste. De serverer poenget med et glimt i øyet, som den om vennen som velger å «synge for et sorgfullt hjerte» (Ordsp 25,20) og morgenfuglen som «velsigner» den sovende «med høy røst» (Ordsp 27,14). Kvinner som leser versene om vanskelige kvinner, vil kanskje føye til noen «ordspråk» om menn! De kan si at slike ordspråk viderefører problemet i ordspråkene ved å ramme bare kvinner, når mennene, som også har ansvar for atmosfæren i hjemmet, like lett kan skape problemene. (Forestill deg hvordan det må ha vært å bo sammen med Kaifas eller Annas!)

Et glad hjerte hjelper. Humoristisk sans er godt for familien. Humor smører livets maskineri og reduserer stress og slit. «Glede i hjertet gir god helse, mismot tærer på kroppen» (Ordsp 17,22). Ordspråkene tar noe av sin egen medisin og lar oss humre litt over atferd som irriterer og plager andre. Når vi har smilt (eller det har svidd litt om vitsen var på vår bekostning), er det lettere å snakke om vaner og atferd som irriterer. Men humor må ikke brukes til å omgå problemer som bør tas alvorlig.

Lav feber kan være symptom på en kronisk infeksjon. Krangel, mas og syting kan tyde på undertrykt sinne og skyldes vanskeligheter med likevekt eller kommunikasjon i forholdet. Den som klager, prøver å oppveie det som oppfattes som makt, kontroll og manglende vilje til å kommunisere. Hvis såret renses, går symptomene bort. I stedet for å unngå problemet eller hverandre må familien bygge på medlemmenes kjærlighet til Gud og hverandre, slik at de snakker ut om sine behov og følelser, tar sinnet ved roten og rydder opp.

`Hvorfor er latter så viktig i hjemmet? Hvordan kan det brukes i henholdsvis det godes eller det ondes tjeneste? Ta med svaret til gruppa.`