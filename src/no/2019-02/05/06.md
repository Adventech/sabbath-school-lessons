---
title:  En virkelig rik kone
date:  02/05/2018
---

`Ordspråkene ender med ros til en kone av edelt format. Pek på egenskapene som lovprises. Ordsp 31,10–31.`

Denne kvinnen er spesiell, og det er også poesien. Alle versene fra og med Ordsp 31,10 begynner med en av de 22 bokstavene i det hebraiske alfabetet. Selv ikke alfabetet er nok til å rose henne tilstrekkelig!

Ordspråkenes vektlegging av å finne en god ektefelle, går igjen i en av rabbinernes maksimer: «En manns hjem er hans kone.» «En dyktig kvinne er en krone for mannen, en udugelig er som verk i knoklene» (Ordsp 12,4). Her på slutten av Ordspråkene er mange ferdigheter samlet i ett: klesproduksjon, kjøp av fast eiendom, landbruk, hjemmet og økonomistyring. Samtidig tar hun seg godt av familien. De elsker henne og synger hennes pris.

Alle disse talentene kan man ikke forvente å finne hos alle kvinner, og de er heller ikke en målestokk som menn skal bruke på noen. Men ved å skildre disse evnene og egenskapene, formidler Ordspråkene hva som er viktigst og alltid relevant for både kvinner og menn: pålitelighet, omsorg, trofasthet, godhet og arbeidsomhet. Hemmeligheten bak et slikt liv er ifølge Ordsp 31,30 at hun «frykter Herren».

«Dyktig» (Ordsp 31,10) betyr også «styrke» eller «rikdom». Det er oversatt med «rikdom» i Sal 62,11 og skildrer Josvas «tapre krigere» (Jos 1,14). Boas roser Rut med ordet «hederlig» (Rut 3,11). I Ordsp 31,10 spilles det på begrepet «rikdom». Sann rikdom er karakter, integritet og frykt for Herren. Dette er mer verdt enn edelsteiner.

`Hvem er noen av de dyktige og gode kvinnene som har påvirket deg? Hva mer ville du føre på listen over egenskaper, dyder og evner hos gudfryktige kvinner?`