---
title:  Elsk riktig kvinne
date:  28/04/2018
---

`Hvilke problemer følger med seksuell kontakt før ekteskapet eller et utenomekteskapelig forhold, ifølge Ordsp 5,3–14.`

Den gudfryktige begrenser sin inderligste hengivenhet og seksuelle intimitet til ekteskapet. Ordspråkene taler til menn, men den samme tanken gjelder kvinner, slik vi leser i Salomos høysang (se Høys 4,12–15). Forbudt kjærlighet er en sterk kraft, men den skal veies mot de forferdelige følgene av slik synd. Tilfeldige seksuelle forbindelser forplikter ikke og gir ikke sann nærhet. Man kaster bort materielle, fysiske og emosjonelle ressurser. Og man må svare Gud for de valgene man har gjort i livet.

Seksuell nærhet er en av Guds største gaver til mennesket og hører bare ekteskapet til (Matt 19,5; 1 Kor 7,3–4; Hebr 13,4). I Ordspråkene brukes bildet med godt, rikelig vann som symbol på den gleden og tilfredsstillelsen et gift par burde få av sin kjærlighet sammen. Dette står i motsetning til den sløsingen som oppstår der det er utroskap. Uttrykket «din ungdoms kvinne» (Ordsp 5,18) viser at valget også er bindende når de blir gamle. Mannen blir stadig «beruset» (Ordsp 5,19) av sin kone.

I vår syndige tilstand kan instinktene lokke folk bort fra Guds plan for seksuallivet. Men Gud har også gitt oss evnen til å tenke og velge. Hvis vi ikke holder fristelsene i tømme, kan de ta makten over oss. Overgivelse til Guds plan for seksuallivet og ekteskapet kan forhindre at vi innleder forbudte seksuelle forhold. Det å velge livslang troskap mot Guds plan for det seksuelle i ekteskapet, er ikke bare fornuftig. Det gir sin egen rike belønning.

`Hvilke råd ville du gi en som du visste kjempet med seksuelle fristelser som kan ødelegge et ekteskap?`