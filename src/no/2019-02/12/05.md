---
title:  Del familielivet med andre
date:  19/06/2019
---

`Les versene nedenfor og se hvordan NT bruker ordene «følge» eller «ha/ta som forbilde». Hva sier de om prosessen med å bli og å vokse som kristen? Hva tror du de sier om sammenhengen mellom å være forbilde og å vitne? 1 Kor 4,16; Ef 5,1; 1 Tess 1,6; Hebr 6,12; Hebr 13,7; 3 Joh 11.`

NTs vektlegning av forbildet understreker dets betydning for læringsprosessen. Vi har en tendens til å bli som den eller det vi betrakter. Dette prinsippet gjelder relasjoner i sin alminnelighet og spesielt i hjemmet, der etterligning er helt vanlig. Der etterligner barna foreldrene og søsken, selv ektefeller tar ofte etter hverandre. Dette gir oss et viktig hint om hvordan par og familier kan vitne for andre par og familier.

Betydningen av sosial påvirkning. Vi vitner ut fra våre hjem når vi lar andre betrakte oss og ta del i vårt hjemmeliv på en eller annen måte. Mange har ikke noe godt eksempel på ekteskap eller familieliv de kan etterligne. Hos oss kan de se at Jesu ånd gjør en forskjell. «Den innflytelse som ligger i omgang med andre, er en vidunderlig makt. Dersom vi ønsker det, kan vi bli til stor hjelp for dem omkring oss.» – _Helse og livsglede_, side 268 [MH 354].

Når ektepar inviterer andre par til måltider, samvær eller bibelstudium, eller når de går på et opplegg om ekteskapelig vekst sammen, får gjestene se et forbilde. Gjensidig respekt, støtte, kommunikasjon, konfliktløsning og tilpasning vitner om familielivet i Kristus.

`Men hva skal vi alltid passe oss for i denne sammenhengen? Jer 17,9; Joh 2,25; Rom 3,23.`

Trossøsken som følger Kristus. Vårt eksempel er ufullkomment. Men det kristne hjems vitnesbyrd behøver ikke være fullkomment. NTs ord om forbilder er et kall om at den enkelte må følge dem som følger Kristus. Tanken er at man fatter kristentroen når man ser den i praksis hos andre som er like menneskelige og feilbarlige som en selv.

`Hvordan kan hjemmet ditt bli et bedre mønster for andre?`