---
title:  Lær av kongens feil
date:  16/06/2019
---

`Les om Hiskias helbredelse og de babylonske sendemennenes besøk. 2 Krøn 32,25; 2 Krøn 32,31; Jes 38; Jes 39.`

Skriften sier at sendebudene var interessert i kong Hiskias mirakuløse helbredelse. Men Hiskia sa visst ikke noe om det. Han la ikke vekt på det som ville ha åpnet sendemennenes sinn for kunnskapen om den sanne Gud. Det er en slående kontrast mellom hans takknemlighet for helbredelsen (Jes 38) og hans taushet om det i kapittel 39.

«Gud forlot ham for å teste ham.» Dette statsbesøket var en viktig anledning, men ingenting tyder på at Hiskia søkte veiledning om det, verken fra profeter eller prester. Og Gud grep ikke inn. Alene og utenfor rampelyset unnlot Hiskia å søke åndelig veiledning. Hadde han glemt Guds verk i ham og folket? Hensikten med 2 Krøn 32,31 kan ha vært å vise hvor lett man kan ta Guds velsignelse for gitt og hvor lett de som har opplevd hans nåde, blir selvgode.

`Nedenfor finner du noe av det historien om Hiskia kan lære oss om trofasthet i hjemmet. Kommer du på mer?`

Hvert besøk i et kristelig hjem er en mulighet til å treffe etterfølgere av Jesus. De færreste gjester innleder en samtale om åndelige ting. De troende må finne passende anledninger til å formidle evangeliet.

Vårt kall er ikke å vise til velstand eller prestasjoner, selv om slikt kan være velsignelser fra Gud. Vi er kalt til å «forkynne hans storverk, han som kalte dere fra mørket og inn i sitt underfulle lys» (1 Pet 2,9), eller for å bruke Hiskias erfaring som symbol: Si at de var døende, men at Kristus har helbredet dem; de var døde i synd, men Kristus reiste dem opp og satte dem i himmelen (Ef 2,4–6).

`Hvordan kan du bruke hjemmet til å vitne for andre? Hvordan kan du fortelle gjestene mer direkte om troen på Jesus?`