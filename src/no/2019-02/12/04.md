---
title:  Fred som vinner
date:  18/06/2018
---

`Hvilket råd har Det nye testamentet for ektefeller med ulik tro? 1 Kor 7,12–15; 1 Pet 3,1–2.`

Velsignelsen ved å være en kristen partner. I 1 Kor tar Paulus stilling til nyomvendtes uro for at det å bli i ekteskap med en ikke-kristen kan være mot Guds vilje eller gjøre en selv og barna urene. Nei, sier Paulus. Ekteskapet og samlivet skal fortsette etter omvendelsen. En kristen partner gjør den andre partneren og parets barn «hellig». Ordet «helliggjør» viser at ikke-kristne ektefeller kommer i kontakt med nådens velsignelser ved å leve sammen med en kristen partner.

Den ikke-kristne kan bestemme seg for å forlate ekteskapet. Følgene blir alvorlige, men Guds ord respekterer den frie vilje: «La ham gjøre det.» Den kristne er ikke bundet «i slike tilfeller» (1 Kor 7,15).

Kalt til å leve i fred. Guds ord foretrekker helt klart at man finner en måte å la Kristi fred herske i et åndelig delt hjem, selv om det byr på utfordringer. Håpet er å bevare ekteskapet og vise at evangeliet kan seire tross vanskeligheter, samt støtte den partneren som den kristne er ett kjød med.

`Hvilke begrensninger kan ens ansvar for en ikke-kristen partner ha?`

Kjærlighet, urokkelig troskap, ydmyk tjeneste og et positivt vitnesbyrd er det viktigste for å vinne den ikke-kristne ektefellen for Kristus. Underkastelse i ekteskapet bunner i ærefrykt for Kristus (se Ef 5,21). Når en ektefelle viser kristen underkastelse under en ikke-kristen partner, kommer troskapen mot Kristus alltid først. Troskap mot Gud betyr ikke at man skal godta at partneren bruker vold i ekteskapet.

`Sliter noen i din menighet med en ikke-kristen ektefelle? Hvordan kan du i så fall muligens hjelpe?`