---
title:  Misjonsfortelling
date:  21/06/2018
---

#### Uforglemmelig frieri

_Grecielly Nascimento (20) Brasil_

Mor og stefaren min kranglet alltid. Barndommen uten Gud var et kaos. Da jeg var 18 år, kom en snill tante på besøk. ”Dere er en fin familie,” sa hun. ”La oss finne en kirke til dere.”

Vi gikk til fots: mor, stefar, søster, halvsøster, halvbror og jeg. Den første kirken var en adventistkirke. De holdt på med en møteserie, og de besøkte oss også hjemme. Vi begynte å gå i kirken, alle sammen. Fred hersket i hjemmet – en stund. Så begynte kranglinga igjen, verre enn før.

En dag dro mor sin vei. Vi gikk ikke i kirka lenger. Jeg ville ikke forlate de små halvsøsknene mine, så jeg ble.

En kveld ringte telefonen. Det var en 26 år gammel forretningsmann som het Rafael. Han spurte om jeg ville være sekretæren hans. Da han hadde bedt min rektor om å anbefale en elev, hadde min 12-årige halvbror hørt det og foreslått meg. Jeg takket ja til jobben.

Den nye sjefen var ikke som andre. Han ba før arbeidsdagens begynnelse og spiste ikke hva som helst. En dag satte han på musikk i bilen som jeg hadde hørt i adventistkirka. Jeg sang med. Rafael spurte om jeg kjente adventistene. Jeg nikket.

Rafael var adventist og ville ha meg med i kirka. Jeg takket nei, men han fortsatte å mase, så en sabbat ble jeg med. Jeg fortsatte å komme. Jeg elsket møtene og tok bibelstudier. Jeg ble døpt i februar 2017. 12-årige Jenivaldo, halvbroren min, ble døpt noen måneder senere. Søstrene mine så at jeg ba og var annerledes, og begge to, Yasmin på 18 og halvsøster Evelim på 15 ble døpt sammen.

Fem måneder etter dåpen fridde Rafael, og jeg sa ja. Vi bygger hus nå og skal gifte oss når det står ferdig.

Jeg ber om at foreldrene mine må finne Gud. Jeg hjelper til med barna og musikken i kirka, og søstrene mine deltar i velkomsttjenesten. Broren min er for ung til å ha noen oppgave, men han er speider.

En del av offeret 13. sabbat skal gå til nytt kirkebygg her i Aracaju, så vi kan ha plass til alle som tilber på sabbaten.

Takk for misjonsgavene.

Du kan se Gracielly her: bit.ly/Grecielly-Nascimento