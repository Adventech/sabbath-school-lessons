---
title:  Vonde tider
date:  01/06/2018
---

### Bakgrunnsstoff
Matt 7,5, Ef 1,7, Fil 2,4–8, Ef 4,26–27, Jak 1,19–20, Kol 3,19, Matt 7,12

> <p>Minnevers</p>
> Blir dere sinte, så synd ikke, og la ikke solen gå ned over deres vrede (Ef 4,26).

Selv de beste hjem opplever kamper og konflikter. Dette er bare en del av livet i en fallen verden. Enkle ting, som hvem sin tur det er å ta ut søpla, eller om tenåringsdatteren er ferdig med leksene eller sønnen har gjort pliktene sine, er irriterende, men små problemer som gjerne kan løses med minimale forstyrrelser. Men andre ting kan true familielivet. En svigermor som overfuser og manipulerer familien, truer med å ødelegge en kvinnes ekteskap og helsen hennes; en far med psykisk sykdom som mishandler sine barn; en sønn som forkaster sin religiøse bakgrunn og kaster seg ut i et promiskuøst liv eller en datter som blir stoffmisbruker.

I Det nye testamentet leser vi at vi skal elske hverandre (Joh 13,34; Rom 12,10), leve i fred og harmoni med hverandre (Rom 15,5; Hebr 12,14), være tålmodige og snille og vise medfølelse (1 Kor 13,4) samt tenke mer på andre enn oss selv (Fil 2,3) og bære hverandres byrder (Ef 4,2). Dette er lettere sagt enn gjort, også i familien. Denne uken ser vi hvordan vi kan gjøre vonde tider mindre vonde, spesielt i familien.