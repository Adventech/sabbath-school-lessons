---
title:  Tilgivelse og fred
date:  06/06/2018
---

`«Alt dere vil at andre skal gjøre mot dere, det skal også dere gjøre mot dem. For dette er loven og profetene» (Matt 7,12). Tenk på situasjoner både hjemme og ute der du må anvende dette prinsippet. Nedenfor skriver du hva dette kan være, og bestem deg i tro for hvordan du kan gjøre nettopp det.`

Hebreerbrevet sier: «Streb etter fred med alle, og etter helliggjørelse, for uten den skal ingen se Herren» (Hebr 12,14). Noen av dem som har såret oss, vil ikke lytte og endre holdning uansett hva man gjør. Noen ber kanskje om unnskyldning, andre ikke. Likevel er det best å gå tilgivelsens vei, spesielt når det gjelder en i familien.

For tilgivelse er viktig for konfliktløsning, spesielt i familien. Når noen synder mot oss, ønsker Guds fiende å bygge mur mellom oss og den andre, en veisperring så vi ikke skal elske dem slik Kristus elsket oss. Tilgivelse er et valg vi tar for å komme utenom veisperringen.

«Vi får ikke tilgivelse fordi vi selv tilgir, men idet vil tilgir, eller i samme grad som vi tilgir. Kilden til all tilgivelse er å finne i den ufortjente kjærligheten fra Gud. Men det er i vår holdning til andre mennesker vi viser om vi har gjort denne kjærligheten til vår egen. Derfor sier Kristus: ‘For dere skal selv dømmes etter den dom dere feller over andre, og det skal måles opp for dere i det målet dere selv bruker.’ Matt 7,2.» – _Ord som lever_ (2006), side 175 [COL 251].

Og når feilen ligger hos oss, må vi prøve å gjenopprette det ødelagte forholdet med den andre. Det kan kreve at vi går til den andre og forteller at vi angrer det vi har gjort og ber om tilgivelse. Det var det Jesus sa: «Om du bærer offergaven din fram til alteret og der kommer til å tenke på at din bror har noe imot deg, så la gaven ligge foran alteret og gå først og bli forlikt med din bror. Så kan du komme og bære fram offergaven din!» (Matt 5,23–24). Det er fint når noen ber om tilgivelse etter å ha såret oss. Og det er fint når vi viser andre slik omsorg.

`Hvordan kan tanken på alt du trenger tilgivelse for, gjøre det lettere å tilgi andre?`