---
title:  Konflikt
date:  02/06/2018
---

`Les Matt 7,5 og Ordsp 19,11. Hvilke to viktige prinsipper kan hjelpe oss å unngå konflikt med andre?`

Forfatteren av Ordspråkene gir uttrykk for en smart observasjon: «Den som starter en krangel, åpner for en flom. Hold opp før tretten bryter løs!» (Ordsp 17,14). Når konflikten først er i gang, kan den være vanskelig å stenge av. Ifølge Rom 14,19 kan vi forhindre konflikter ved å legge vinn på to ting: det som gir fred og det som kan bygge opp en annen. Og dette er enda viktigere for harmoni i familien.

Når du vedstår deg ditt ansvar i en konflikt, kan det få motparten til å tone ned sin aggresjon. Ta et skritt tilbake og tenk over om det er verdt å kjempe for. Ordspråkene sier: «Forstand gjør mennesket sen til vrede, det setter sin ære i å bære over med feiltrinn » (Ordsp 19,11). Og tenk hvor annerledes dette vil gjøre livet ditt på tre dager. Eller om fem eller ti år? Hvor mange ekteskap har vel ikke slitt med problemer som i dag virker trivielle?

La ikke konflikten trekke ut i tid. Snakk med den andre, kom til saken og hold dere til den til den er løst. Konflikten blir bare verre når problemet som utløste den, koker bort i sinte ord, mens man ripper opp i gamle sår. Få en bedre og mykere start på samtalen ved å understreke forholdet dere imellom. La den andre vite at forholdet er viktig for deg. Når du har kommet med dine positive følelser, kan du ta opp problemet. Unngå likevel å bruke ordet men. Sier du noe positivt etterfulgt av et «men», kveler du det positive som du nettopp sa. Når du sier hva du føler, må du også høre på den andres synspunkter. Tenk over hva han eller hun har sagt. Først da kan du komme med forslag som begge parter er tjent med (Fil 2,4–5).

`Tenk tilbake på noen konflikter som nå fortoner seg som dumme og meningsløse. Hva kan de opplevelsene lære deg, så du kan unngå at noe lignende skjer om igjen?`