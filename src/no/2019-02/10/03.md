---
title:  Noen prinsipper for ekteskapet
date:  03/06/2018
---

Gud ga menneskene både sabbaten og ekteskapet i Edens hage. Vi vet hva vår fiende har gjort med både sabbaten og ekteskapet. Selv de beste ekteskap sliter iblant. Nedenfor er noen prinsipper som kan hjelpe oss med problemene.

`Les Ef 1,7. Hvilket prinsipp må praktiseres i et ekteskap?`

Du må lære å tilgi når den andre ikke fortjener det. Alle kan tilgi den som fortjener det. Er det egentlig tilgivelse? Sann tilgivelse er ufortjent tilgivelse, slik Gud tilgir oss i Kristus. Vi må gjøre det samme. Ellers vil ekteskapet fortone seg som en skjærsild (hvis det overlever).

`Les Rom 3,23. Hvilket prinsipp finner vi her?`

Du må akseptere at ektefellen er en synder og har noen emosjonelle, fysiske og åndelige skader. Bli vant til det. Godta din ektefelles feil. Be deg gjennom dem. Kanskje må du leve med disse feilene, men ikke la dem bli en besettelse. Gjør du det, eter de deg levende. En hellig og fullkommen Gud godtar oss i Kristus, slik vi er. Du er neppe så hellig og fullkommen, så gjør det samme med ektefellen din.

`Les Fil 2,4–8. Her er et viktig prinsipp også vi kan bruke, ikke bare i ekteskapet, men i alle forhold. Hvilket prinsipp?`