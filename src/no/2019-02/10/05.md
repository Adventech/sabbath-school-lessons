---
title:  Konflikt, mishandling, makt og kontroll
date:  05/06/2018
---

Uløste konflikter og sinne kan iblant utvikle seg til noe negativt og destruktivt, også et voldelig forhold. Det kan bli fysisk, verbal, emosjonell, psykologisk, seksuell og annen mishandling. Men all mishandling er i strid med Guds rikes viktigste prinsipp – nestekjærlighet.

`Hvilken viktig undervisning om relasjoner finner vi i 1 Joh 4,7–8 og Kol 3,19?`

«Dere menn, elsk konene deres og vær ikke harde mot dem» (Kol 3,19). Ordet harde i grunnteksten betyr at man er sint eller bitter på partneren og påfører den andre smerte, fiendskap og hatske ord. Paulus gjør det klinkende klart at en ektefelle ikke skal opptre fiendtlig eller voldelig. Emosjonelle, seksuelle og fysiske overgrep er ikke akseptabel atferd for en kristen. Man skal elske sin ektefelle. Paulus gjør det også klart at kjærligheten er tålmodig og snill, og at den ikke misunner eller skryter, den er ikke stolt, ufin eller egoistisk, den blir ikke lett sint, gjemmer ikke på feil, gleder seg ikke over det onde, men gleder seg over sannheten. Kjærligheten verner alltid og viser tillit, håp og utholdenhet. Ingen av kjærlighetens kjennetegn åpner for mishandling.

I et sunt forhold føler begge seg trygg, for sinnet holdes i sjakk, og man er hverandres tjener. Ofre for mishandling føler ofte skyld, som om de hadde provosert mishandleren eller fortjener mishandlingen. Mishandlere kan være kontrollerende, og de er ofte dyktige til å gi offeret skyldfølelse. Men ingen fortjener å bli mishandlet av en annen, og mishandlerne er ansvarlige for det de gjør. Bibelen tilbyr ofrene trøst, ikke skyld. Når problemet blir uhåndterlig, bør folk ikke kvie seg for å søke hjelp utenfra.

`Noen kulturer ser gjennom fingrene med mishandling av kvinner. Hvorfor må ingen kristen være kvinnemishandler, uansett kultur?`