---
title:  Sinne og konflikt
date:  04/06/2018
---

Hvem har vel ikke vært sint? Det som gjør det vanskeligere, er når sinnet er rettet mot en i familien. Sinne kan bli en gift som skader både hjemmet og familien og forholdene i sin alminnelighet.

`Les Ef 4,26–27 og Fork 7,9. Hvordan kan vi balansere vår forståelse av sinne som følelse og som synd? Hva er forskjellen?`

`Hva sier Jak 1,19–20 at vi bør prøve å gjøre, spesielt når vi blir sinte på familiemedlemmer for holdninger, handlinger og ord?`

Blir du sint, bør du ikke la det bli en mørk sky i livet. Vend det til noe positivt. Be for dem som sårer deg og behandler deg dårlig, tilgi dem og vær til velsignelse for dem. Det blir nok ikke lett i førstningen, men når du bestemmer deg for det og holder fast på bestemmelsen, tar Gud hånd om resten.

Noen ganger stammer sinnet fra det hjemmet vi vokste opp i. Sinte mennesker kommer ofte fra sinte familier. De har lært av sine forbilder og bærer oppførselen videre til den omsider gis videre til barna. Til tider kan sinnet være et resultat av behov som ikke er tilfredsstilt, eller av sjalusi. I Kains tilfelle fikk det ham til å drepe broren.

Du kan ha grunn til å være sint, men bruk det ikke som unnskyldning for å tviholde på sinnet. Ikke benekt det, og prøv ikke å unnskylde det. Be heller Gud om hjelp til å håndtere det positivt. Paulus gir oss et godt råd: «La ikke det onde overvinne deg, men overvinn det onde med det gode!» (Rom 12,21).

`Alle har noe de er sinte for. I noen tilfeller er det berettiget. Men hvordan kan vi ved Guds kraft unngå at sinnet gjør oss og våre omgivelser ulykkelige?`