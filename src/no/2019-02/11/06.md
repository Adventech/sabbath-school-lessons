---
title:  Løpere i det 21. århundre
date:  13/06/2018
---

Den populære bibelparafrasen The Message bruker «budskap» der en alminnelig oversettelse av Bibelen bruker «evangelium». Den gode nyheten om Jesus er virkelig budskapet som verden i dag trenger. For kristne familier er kallet å oppleve det sammen og formidle det i sin kultur.

`Hvordan vil du oppsummere «budskapet» med disse tekstene? Matt 28,5–7; Joh 3,16; Rom 1,16–17; 1 Kor 2,2; 2 Kor 5,18–21.`

Det første budskapet disiplene dro overalt med, handlet om Jesu oppstandelse. Kristne familier av i dag slutter seg til en lang rekke løpere som forkynner: «Han er stått opp» slik han sa (Matt 28,7). Jesu oppstandelse gjør også troverdig alt det andre han sa om seg selv, om Gud og hans kjærlighet til syndere, om tilgivelsen og vissheten om det evige liv ved tro på ham.

Iver for evangeliet. Skriften gir glimt av evangeliets virkning på Jesu første etterfølgere. De åpnet hjemmet for bibelstudier, de ba og spiste sammen, delte penger og ressurser og tok seg av hverandre. Hele husstander tok imot budskapet. Ble de plutselig feilfrie? Nei. Var det konflikter og uenighet blant dem? Ja. Men Jesu tilhengere var annerledes. De erkjente sine behov for Gud og for hverandre. De prioriterte samhold og harmoni i hjemmet og menigheten og prøvde å oppfylle Jesu bønn fra Getsemane (Joh 17,20–23). De vitnet frimodig for hverandre og ikke-troende, også når det var farlig.

Slik må det også være for oss. Selv i vår kyniske tid lytter man til folk som er ivrig opptatt av noe. Ånden lengter etter å fylle menneskehjertet med iver for evangeliet. Når det gode budskapet blir like godt i vårt hjerte som i ordet, blir vitnetjenesten spontan og ustoppelig.

`Hvilke endringer kan din familie gjøre så den blir en bedre bærer av det «budskapet» vi er kalt til å forkynne?`