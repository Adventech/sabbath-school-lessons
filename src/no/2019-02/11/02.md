---
title:  Hold på det gode
date:  09/06/2018
---

Kultur og praksis varierer verden rundt, også hva familien og sosiale relasjoner angår. Et av spørsmålene som kristne misjonærer må ta stilling til, er hvordan de skal forholde seg til ulike kulturelle normer om mangt og meget, også familieforhold som kan oppleves som ubehagelige.

`Les Apg 10,1–28; Apg 10,34–35. Hva sier dette om behovet for å overvinne egne barrierer og fordommer når vi arbeider i andre kulturer?`

Jesus døde for alle menneskers synder. Mange er ennå ikke klar over dette. Det er de kristnes oppgave å fortelle verden om ham. Gud er upartisk. Derfor skal vi behandle alle redelig og med respekt og gi dem sjansen til å ta imot evangeliet.

`Hva mente de første kristne misjonærene om hvordan vi kan legge frem evangeliet for andre kulturer? Hvilket prinsipp finner vi i disse tekstene? Apg 15,19–20; Apg 15,28–29; 1 Kor 2,2; 1 Tess 5,21–22.`

Alle kulturer gjenspeiler menneskets falne tilstand, men kulturer kan også ha oppfatninger som er i tråd med Skriften og til og med være nyttig for evangeliet. Ett eksempel er den verdien som tillegges nærhet i familien og samfunnet i mange deler av verden. De kristne kan støtte og styrke det som er godt og stemmer overens med Bibelens prinsipper.

Men vi må ikke gå på kompromiss med Guds sannhet. Kirkehistorien viser dessverre at kompromiss og tilpasning til kulturer har ført til et lappeteppe av halvkristne oppfatninger som utgir seg som sann kristendom. Satan hevder at han er denne verdens gud og sprer mer enn gjerne forvirring, men Jesus har frikjøpt verden, og hans Ånd veileder sine etterfølgere til all sannhet (Joh 16,13).

`Hvor mye av troen din er formet av kulturen, og hvor mye er bibelsk sannhet? Hvordan kan du lære å skille mellom de to? Vær innstilt på å diskutere svaret i gruppen.`