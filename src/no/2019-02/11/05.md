---
title:  Første generasjons tro
date:  12/06/2018
---

`Hvilken troskrise rammet Israel da Josva og hans generasjon døde ut? Dom 2,7–13.`

Man har studert hvordan verdier og overbevisninger i menigheter overføres til neste generasjon. Grunnleggerne slutter sterkt opp om troen. Det var de som kjempet for den først. Etter et par generasjoner mister mange prinsippene bak verdiene av syne. Folk blir kanskje i menigheten, av gammel vane. I senere generasjoner blir vaner lett til tradisjoner. Grunnleggernes glød er borte.

`Man har sagt at Gud ikke har barnebarn, bare barn. Hva tror du det betyr? Se også Joh 1,12–13; Joh 3,7; 1 Joh 5,1.`

Kristne mennesker har gjennom generasjoner prøvd å overføre verdier ved å fortelle de unge hva de tror. Men å få høre hva ens foreldre tror på, er ikke personlig tro. Å være kristen er mer enn å tilhøre en organisasjon med historie og dogmer. Sann tro overføres ikke med genene. Den enkelte må selv lære Jesus å kjenne. Det er grenser for hva foreldre kan gjøre. Menigheten og foreldrene må gjøre det de kan for å skape et miljø der de unge vil ønske å velge rett, men mennesker vinnes for evangeliet én om gangen.

`Jørn var fra en ateistisk bakgrunn og ble adventist som voksen etter en sterk omvendelse. Han giftet seg med en adventistkvinne og fikk et par barn. De ga dem en kristen oppdragelse. En dag mens han tenkte på barnas åndelige tilstand, sa han: «Å, om bare mine barn kunne få den opplevelsen jeg fikk!» Hva ville du ha sagt til ham?`