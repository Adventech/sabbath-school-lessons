---
title:  Misjonsfortelling
date:  14/06/2018
---

#### Marxisten ble adventist

_Maria Palmeira (70) Brasil_

Maria ble døpt som 12-åring, og var ungdomsleder som tenåring. Men hun forlot kirken etter at en leder sa noe hun tok anstøt av. Hun studerte sosiologi og ble marxist.

Maria ble gift, fikk en sønn og ble enke. Hun flyttet til Montreal i Canada, der hun tok postdoktorstudier. Da fikk hun besøk av en gammel venn, pastor Santana og hans kone Leoni fra Brasil. De oppfordret Maria til å komme tilbake til Jesus. Maria lyttet høflig, men uberørt.

To år senere kom hun tilbake til Brasil. Leoni ringte hver uke i tre år og ba henne med til en bibelgruppe, men Maria fant alltid en unnskyldning.

En dag la Maria merke til at Marx skrev sitt første manuskript i 1844. Hun sammenlignet marxismen og adventismen. Kort tid senere sa hun til sosiologistudentene: ”Nå tror jeg Jesus var en stor revolusjonær, men ikke Guds Sønn.”

Den kvelden fikk hun ikke sove. Dagen etter kom Dinalva, en av studentene, bort til henne. ”Du sa at du ikke trodde Jesus var Guds Sønn. Jeg fikk ikke sove i natt. Jeg føler Gud ville jeg skulle si til deg at du ikke talte av hjertet. Du ville ikke innrømme at du tror på Jesus fordi du er marxist.” Maria tidde forundret.

To uker senere spiste hun lunsj på en kafé, da hun hørte kirkekoret ved siden av øve på en salme hun hadde sunget i kor som tenåring. Hun snek seg inn og satte seg på bakerste benk. Da kom Dinalva inn. Hun gikk rett bort til Maria, ga henne en klem og sa gråtkvalt: ”Jeg visste at du var her. Jeg satt hjemme og ga barnet mitt mat da jeg fikk en sterk innskytelse om å gå hit.”

Maria var rystet. Dinalva bodde ikke der omkring, og Maria hadde valgt en kafé langt fra universitetet.

Nå takket Maria ja til bibelstudier sammen med Leoni. De studerte i ti år, men Maria fikk seg ikke til å tro at det var Guds ord. ”Du må be Gud om tro, sa Leoni. Du har mistet troen. Jeg skal be for deg.” Mens Leoni ba, vokste Marias lyst til å studere Bibelen hjemme. Hun leste den i to måneder og ble døpt igjen.

Men hun ville ikke i noen kirke. ”Kan vi ikke møtes i et hus,” spurte hun pastor Luis. De drøftet mulighetene for et alternativt møtested for folk som liker Bibelen, men ikke kirker. Det ble startskuddet for husmenigheten Sharing Jesus. De begynte med 13 mennesker i 2004 og har nå døpt over 200.

”Vi har mye musikk,” sa Maria. ”Mange smågrupper studerer Bibelen og ber. Vi er glade og venter på Jesu gjenkomst.”

Se Maria synge ”Maravilhosa Graca” i husmenigheten: bit.ly/Marita-Palmeira