---
title:  Råd til barn
date:  03/09/2023
---

`Hvilke råd gir Paulus til barn, og hvordan belegger han det ut fra GT? Ef 6,1–3. (Se også Matt 18,1–5; Matt 18,10; Mark 10,13–16.)`

Skal vi få fullt utbytte av Paulus’ råd til barn, må vi tenke oss dem lest høyt i husmenighetene i Efesos. Ordet «barn» (gresk: ta tekna) kan bety så mangt, siden barn sto under farens myndighet til han var 60 år (i gresk tradisjon) eller til han døde (i den romerske). Men disse barna er unge nok til å være under opplæring av foreldrene (Ef 6,4), men gamle nok til å være disipler selv.

Vi hører Paulus be barn som tilba i kristne menigheter om å adlyde og ære sine foreldre «i Herren», det vil si i Kristus (se Ef 5,22; Ef 6,4–5; Ef 6,7–9). Vi skal respektere barn som Kristi disipler og regne dem som aktive deltakere i gudstjenesten. Dette gjør teksten viktig for oppdragelse og for arbeidet med barn.

Befalingen om å adlyde er ikke ubetinget. Når foreldrenes befalinger «ikke er i samsvar med Guds vilje, må de lyde Gud og overlate følgene til ham, uansett hvor smertefullt det måtte være.» – Ellen G. White: _Det kristne hjem_, side 228.

Paulus avslutter sin formaning til barn ved å sitere det femte bud. Dette viser at han setter de ti bud høyt som veiledning for kristne (et trekk ved Ef 4,1–6,9; spesielt Ef 4,25; Ef 4,28; Ef 5,3–14). Han begynner på sitatet («hedre din far og din mor,» Ef 6,2), skyter inn en kommentar («dette er det første budet med et løfte» Ef 6,2), og fullfører deretter sitatet («så det kan gå deg godt og du kan leve lenge i landet» Ef 6,3). Det femte budet viser at det å hedre sine foreldre er en del av Guds plan for menneskets ve og vel. Respekt for foreldre, også de ufullkomne, fremmer helse og trivsel.

`Hvordan understreker disse versene hvor viktig familien er?`