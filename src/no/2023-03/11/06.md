---
title:  Herrer som er slaver
date:  07/09/2023
---

I Paulus’ siste ord til slavene, «enten han er en slave eller fri» (Ef 6,8), viser ordet «fri» til slaveeiere. Her går Paulus over til sine råd til dem og tenker seg slaver og slaveherrer på lik linje for Kristus i dommen (jf. 2 Kor 5,10; Kol 3,24–25).

`Tenk deg at du er kristen slaveeier og hører Efeserbrevet bli lest opp i husmenigheten din. Hvordan ville du reagere på rådet som gis med slavene til stede? Ef 6,9.`

Paulus henvender seg til slaveeiere med en formaning som tegner en skarp kontrast mellom «herrer» (hoi kurioi), som hadde for vane å «true» slavene sine og «Herren» (ho kurios) Kristus, som «ikke gjør forskjell på folk».

Paulus ber herrer om å «gjøre det samme mot slavene», en rystende tanke for en slaveeier den gang. Herrene bør svare sine slaver med godvilje ut fra sin troskap mot Kristus, det Paulus nettopp har bedt slavene om (Ef 6,5–8). Han ber dem slutte å true slavene, en vanlig praksis i en tid da herrer ila en lang rekke straffer, så som pryl (1 Pet 2,20), seksuelle overgrep, å bli solgt (og skilt fra sine kjære), hardt arbeid, sult, lenker, brennemerking og til og med døden.

Paulus underbygger sine befalinger med to tanker som skal få slaveeierne til å se ut over tidens sosiale rammer:

1. De og slavene står under én Herre («for dere vet at også dere har en herre i himmelen»; jf. Kol 4,1);
2. Deres Herre i himmelen dømmer alle likt. Siden deres egen Herre behandler dem som regnes som slaver på lik linje med andre, bør de også gjøre det (se Filem 15–16).

Mye av det Paulus sier i Efeserbrevet, må ha vært spesielt oppmuntrende for kristne slaver: tatt imot som Guds barn (Ef 1,5); tilgivelse (Ef 1,7); arv (Ef 1,11; Ef 1,14; Ef 3,6); på tronen med Jesus (Ef 2,6); «medborgere», «Guds familie» (Ef 2,19; jf. 3,14–15), og en del av Kristi kropp (se Ef 3,6; Ef 4,1–16). Ef 6,5–9 anvender hele brevets lære på forholdet mellom slaver og slaveeiere, også rådene om tale (Ef 4,25–32) og seksualetikk (Ef 5,1–14).