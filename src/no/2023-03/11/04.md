---
title:  Slaveri på Paulus’ tid
date:  05/09/2023
---

`Les rådene til slaver og slaveeiere nedenfor: Ef 6,5–9; Kol 3,22–4,1; 1 Kor 7,20–24; 1 Tim 6,1–2; 1 Pet 2,18–25. Hvordan vil du sammenfatte rådene?`

Det er interessant å høre Paulus tale til kristne slaveeiere og se for seg kristne slaver og slaveherren sitte sammen i husmenighetene i Efesos. Slaveriet i den gresk-romerske verden skiller seg fra slaveriet i USA på flere måter. Slavene tilhørte ikke én etnisk gruppe. Noen slaver i byene fikk muligheter for utdanning og kunne bli arkitekter, leger og filosofer. Noen fikk sin frihet etter en viss tid, selv om de fleste aldri ble frie. I et forsøk på å ta høyde for slike forskjeller, gjengir flere nyere bibeloversettelser det greske uttrykket doulos («slave») i Ef 6,5–8 med «tjener».

Men det ble praktisert så forskjellig, og slaver på landet ble oftest satt til hardt arbeid. Uansett hvor de var slaver, var de og familien underlagt slaveeierens nesten uinnskrenkede makt. Den tidligere slaven Publilius Syrus ropte: «Det er vakkert å dø i stedet for å bli fornedret som slave.» Oversettelsen av doulos som «slave» er best siden slavene lever truet av sine herrer (Ef 6,9).

Slaveriet fantes overalt i Paulus’ verden. Han er ingen samfunnskritiker, men en pastor som gir råd om hvordan de skal leve og skape en ny visjon ut fra forvandlingen av den enkelte troende, som senere kunne få følger for resten av samfunnet: «Hans visjon var ikke at slavene i Romerriket skulle settes fri. Den var noe annet enn juridisk frigivelse, nemlig et fellesskap som søsken ut fra at Gud hadde tatt imot dem som sine barn ... Paulus ville at den sosiale revolusjonen skulle skje i menigheten, i Kristi kropp på lokalt plan og i de kristnes husmenigheter og husholdninger.» – Scot McKnight: _The Letter to Philemon_, (Grand Rapids, USA: Eerdmans Publishing Company, 2017), s. 10, 11.

`Noe av det som skjemmer kirkens historie, er dens bruk av Skriften for å begrunne slaveriet. Hvilket skremmende budskap gir dette om bruken av Guds Ord?`