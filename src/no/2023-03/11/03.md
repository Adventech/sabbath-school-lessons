---
title:  Råd til foreldre
date:  04/09/2023
---

`Sammenlign Ef 6,4 og Kol 3,21. Hvilken grunn gir Kol 3,21 for å la være å irritere barna sine?`

En jødisk tekst fra Paulus’ tid gir fedre råd om behandling av sønner: «Den som elsker sin sønn, bruker ofte riset ... Forkjæl din sønn, og han vil forskrekke deg, lek med ham, og han vil bringe deg sorg ... Oppdra din sønn og arbeid med ham, så han ikke vekker forargelse fordi han er uoppdragen.» (Sirak 30,1; Sirak 30,9; Sirak 30,13).

Paulus’ råd er annerledes. Han retter først en negativ befaling til fedrene: «Vekk ikke sinne og trass hos barna deres», etterfulgt av en positiv en: «så de får en oppdragelse og rettledning som er etter Herrens vilje» (Ef 6,4). På Paulus’ tid hadde fedre full juridisk makt over barna sine, som ble regnet som hans eiendom. Fedre kunne bruke vold, ja sågar drepe barna. I visse henseender var en fars makt over barna større enn en herres autoritet over slavene sine. Paulus støtter ikke opp om slik makt, men omformer familieforholdet. Siden troskap mot Kristus kommer før alt annet, ber Paulus kristne fedre om å revurdere bruken av makt, for barn som blir egget til sinne, vil ikke ha så lett for å godta «oppdragelse og rettledning som er etter Herrens vilje» (Ef 6,4).

«Fedre og mødre, hjemme skal dere representere Guds sinnelag. Dere skal forlange lydighet, ikke med en storm av ord, men på en vennlig og kjærlig måte ... Vær vennlige i hjemmet. Bit i dere alle ord som kan vekke et vanhellig temperament. ‘Dere foreldre, vekk ikke sinne og trass hos barna deres,’ er et guddommelig påbud ... Guds Ord tillater ikke at foreldre er harde eller undertrykkende eller at barn er ulydige. Guds lov, både hjemme og i nasjonens styre, strømmer ut av et hjerte fylt av uendelig kjærlighet.» – Ellen G. White: _Child Guidance_, s. 259.

`Sammenhengen her er foreldre og barn, men hvilke prinsipper i disse versene bør påvirke vår behandling av alle mennesker?`