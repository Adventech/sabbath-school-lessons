---
title:  'Efeserbrevet: Et brev med kristus i sentrum'
date:  29/06/2023
---

`Hvordan kunngjør Paulus brevets tema? Ef 1,9–10.`

Hvordan kan Efeserbrevets budskap sammenfattes? Fra fengselet legger Paulus frem en visjon om Guds plan i Kristus for tidens fylde og menighetens rolle i den. Gud har handlet i Jesus for å iverksette sin plan om å «sammenfatte alt i Kristus, alt i himmel og på jord» (Ef 1,10), og han gjorde det ved å skape en kirke som består av én ny menneskehet av både jøder og hedninger (Ef 2,14). De kristne er kalt til å leve etter denne Guds plan og vise de onde maktene at Guds endelige hensikt er underveis (Ef 3,10).

Som Ef 1,9–10 sier det: den enhet Gud har i tankene, er sentrert i Kristus. Så det overrasker ingen at Efeserbrevet er et brev som priser Guds handlinger i Kristus og feirer de troendes tilgang til de åndelige ressursene som tilbys i Kristus. Paulus bruker uttrykket «i Kristus» og lignende uttrykk over 30 ganger, og overalt opphøyer han Jesus. Se etter disse uttrykkene når du leser brevet, og se de mange måtene Paulus retter fokus mot Jesus.

Paulus vil vekke de kristne i Efesos til åndelig troskap ved å minne dem om at de er en del av kirken, som er kjernen i Guds plan for å forene alle ting i Kristus. Når han bruker ordet «kirken» (ekklēsia) i brevet, mener han den «universelle» kirken eller kirken som helhet (ikke en lokal menighet). Han omtaler kirken med levende metaforer, og fire utvikler han i detalj:

1. Kirken som kropp (Ef 1,22–23; Ef 2,16; Ef 3,6; Ef 4,1–16; Ef 4,25; Ef 5,23; Ef 5,29–30).
2. Kirken som bygning/tempel (Ef 2,19–22).
3. Kirken som brud (Ef 5,22–27).
4. Kirken som hær (Ef 6,10–20).

Hvert av disse bildene viser hva Guds hensikt og plan med kirken er.

`Vårt kirkesamfunn er tverrnasjonalt, flerspråklig, tverrkulturelt og består av flere raser (Åp 14,6–7) som viser veien til oppfyllelsen av hans plan om å samle alle ting i Jesus (Ef 1,9–10). Hvordan kan vi arbeide i harmoni med Guds store plan?`