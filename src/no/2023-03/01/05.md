---
title:  Efeserbrevet i sin tid
date:  28/06/2023
---

`Hvordan begynner og avslutter Paulus brevet til de kristne i Efesos? Hva lærer vi om hans ønsker for dem? Se Ef 1,1–2; Ef 6,21–24.`

Først i brevet presenterer Paulus seg som forfatteren (Ef 1,1). Nær midten av brevet presenterer Paulus seg igjen ved navn, der han kaller seg «Kristi Jesu fange for dere hedningers skyld» (Ef 3,1) og innleder en personlig refleksjon over sitt arbeid som apostel (Ef 3,1–13). Nær slutten av brevet viser han igjen til sitt fangenskap (Ef 6,20) og avslutter med personlige ord (Ef 6,21–22). Noen sier at brevet ikke er skrevet av Paulus, men brevet gjør krav på ham som forfatter, og de fleste kristne mener han er det.

`Hvordan viser Paulus sin uro for virkningen hans fangenskap vil ha på de kristne i Efesos? Se Ef 3,13.`

Det ser ut til at brevet er skrevet samtidig og under samme omstendigheter som to andre brev Paulus skrev i fangenskap: Kolosserne (se Kol 4,7–8) og Filemon. Det later også til at det er lenge siden Paulus arbeidet i Efesos (Ef 1,15; Ef 3,1–2). Han skrev trolig Efeserbrevet i et fengsel i Roma ca. år 62.

I brevet sier Paulus lite om lesernes situasjon i Efesos. Han er opptatt av de store sammenhenger. Han begynner med Guds utvelgelse «før verdens grunnvoll ble lagt» (Ef 1,4), og tar opp store temaer omkring frelsen i Kristus. Her viser brevet en opphøyet, litterær stil med lange setninger, uttrykk som gjentas og omfattende metaforer. Paulus kan nok bruke en slik stil andre steder også (f.eks. Rom 8,31–39), men det er mye av den i Efeserbrevet, som inneholder mye lovprisning, bønn og ord hentet fra tilbedelsen (Ef 1,3–14; Ef 1,15–23; Ef 3,14–21) samt nøye utformede, svært retoriske avsnitt (f.eks. Ef 4,1–16; Ef 5,21–33; Ef 6,10–20).