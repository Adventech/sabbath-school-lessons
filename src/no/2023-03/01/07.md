---
title:  Til ettertanke
date:  30/06/2023
---

Historien om åndemanerne som misbrukte navnene Jesus og Paulus (Apg 19,13–20, se søndagsavsnittet) bidrar til å forklare hvorfor Paulus sier så mye om makt i Efeserbrevet. Noen nye kristne er overbevist om Jesu storhet og brenner sine kostbare magiske håndbøker. Det er funnet ca. 250 papyruser om magi, så vi kjenner rikelig med ritualer, trylleformler, forbannelser osv. som sikkert ligner dem i de magiske håndbøkene. Bøkene inneholdt råd om slike ritualer for å overtale guder, gudinner og åndsmakter til å gjøre det de ba om.

Lukas sier at bøkene var verdt 50 000 sølvmynter, eller like mange dagslønner. (I dagens verden blir det 40 millioner kroner!) Dette viser hvor viktige bøkene var i hverdagen deres. «Guds suverene inngripen måtte til for å overbevise dem om at de skulle omvende seg helt fra bruk av amuletter, trylleformularer, påkallelser og tradisjonelle midler for å få åndelig makt.» – Clinton E. Arnold: _Ephesians_ (Grand Rapids, Michigan, USA: Zondervan, 2010), s. 34.

Vi oppdager at Efeserbrevet ble skrevet til kristne som trengte opplæring i «hvordan de skal takle den fortsatte innflytelsen og angrepene fra ondsinnede kosmiske ‘makter’» – Clinton E. Arnold: _Power and Magic: The Concept of Power in Ephesians_, (Grand Rapids, Michigan, USA: Baker Books, 1992), s. 165. Paulus’ svar er brevet til efeserne, der han peker på Kristus som har blitt opphøyet over alle makter (Ef 1,20–23) og understreker hvor mye større den er, den kraft Gud gir de troende (Ef 2,15 –19; Ef 3,14–21; Ef 6,10–20).

**Spørsmål til drøftelse**

`Hvilke makter eller myndigheter er aktive i vår verden og ditt liv? Hvordan åpenbarer disse kreftene seg og frister kristne til å ære og respektere dem fremfor å vise den oppstandne Kristus full troskap?`

`I sammenheng med Guds plan for å forene alle ting i Kristus i tidens fylde, uttrykker Paulus håp for fremtiden. Se hans bruk av ordet «håp» i Ef 1,18; Ef 2,12 og Ef 4,4. Hvorfor tror han det er håp for fremtiden?`

`Hvordan peker Paulus på det store fremtidshåpet om Kristi gjenkomst i disse versene i Efeserbrevet? Ef 1,13–14; Ef 1,21; Ef 2,7; Ef 4,30; Ef 5,5. Hva betyr dette for oss nå?`