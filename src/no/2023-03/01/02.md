---
title:  Paulus, evangelist til Efesos
date:  25/06/2023
---

`Hva gjør Paulus på sitt første besøk i Efesos, på slutten av sin andre misjonsreise? (Apg 18,18–21).`

Efesos var en av storbyene i Romerriket med rundt 250 000 innbyggere. Byen var hovedstad i provinsen Asia, som dekket mye av det vi i dag kaller Tyrkia og var en av rikets mest velstående provinser. På Paulus’ tid var provinsen i vekst og fremgang. Efesos var havneby, og viktige landveier møttes der. Folk tilba mange guder, men Artemis var den viktigste og gikk for å være byens beskytter. Tilbedelsen av henne var viktig i borgerlige seremonier, idrettsleker og årlige feiringer. (Hos romerne het Artemis Diana; se Apg 19,24; Apg 19,35.)

Paulus er tilbake i Efesos på sin tredje misjonsreise (Apg 19,1–12) og blir der «i tre år» (Apg 20,31). Apostelen er lenge i Efesos så kristendommen skal få godt fotfeste der.

`Hvilken merkelig hendelse fører til utbredt ærbødighet for «Herren Jesus» i Efesos? (Apg 19,13–20).`

Lukas forteller historien om syv omreisende, jødiske åndemanere. Sammenblandingen av Jesu og Paulus’ navn i besvergelsene faller ikke godt ut for dem. Da hendelsen ble kjent i byen, kom det «frykt over alle, og Herren Jesu navn ble lovprist» (Apg 19,17). Begivenheten gjorde også sterkt inntrykk på noen av dem som allerede var kristne. De brente de dyre håndbøkene de hadde brukt til svartekunstner, bøker verdt «50 000 sølvpenger» (Apg 19,19). De kristne og resten av byen skjønte at tilbedelsen av Jesus ikke måtte utvannes med annen tilbedelse.

`Hva betydde brenningen av bøkene som hadde kostet så mye? Hva sier det om overgivelse til Herren?`