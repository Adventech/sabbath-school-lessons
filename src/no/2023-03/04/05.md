---
title:  Velsignet for alltid av nåde
date:  19/07/2023
---

`Sammenlign Guds plan for frelse i Ef 1,3–4 med planens evige resultater fra Ef 2,7. Hva er vesentlige elementer og mål i Guds «frelsesplan»?`

En avslutningsseremoni er en stor feiring, enten det er i barnehagen eller på universitetet. Den markerer en viktig overgang til en annen etappe i livet eller karrieren. Det er viktig å forstå en dyp sannhet ved evangeliet: vi blir aldri ferdige med nåden. Vi tar aldri doktorgrad i nåde.

Paulus bekrefter dette i Ef 2,7 og understreker det med en større kronologi. Gud har handlet i Kristus for å frelse oss, og han identifiserte oss med sin Sønn, Jesus Kristus, så vi deltar i hans oppstandelse, himmelfart og opphøyelse (Ef 2,4–6). Men Guds plan er ikke slutt med en fortid i nåde og en nåtid i barmhjertighet. Guds plan fra uminnelige tider (Ef 1,4) strekker seg inn i fremtiden. Den omfatter alle «kommende tider» (Ef 2,7). Hans plan for vår evige fremtid er tuftet på samme prinsipp som hans handlinger før og nå – nådens prinsipp. «Slik ville han i de kommende tider vise hvor overstrømmende rik han er på nåde, og hvor god han er mot oss i Kristus Jesus» (Ef 2,7).

Paulus tenker på Guds nåde som en skatt eller ufattelig formue (se Ef 1,7; Ef 3,8) som de kristne kan bruke for å dekke alle behov. Guds store gavmildhet mot oss blir et veltalende, tidløst og kosmisk uttrykk for hans nåde.

«Da Jesus kom for å bo iblant oss, skulle han åpenbare Gud både for mennesker og engler ... Men denne åpenbaring gjaldt ikke bare mennesker. Vår lille verden er en lærebok for universet. Guds store nåde og gjenløsende kjærlighet er det tema som «selv engler gjerne vil se inn i». Det vil bli deres studium gjennom endeløse tidsaldrer. Både de frelste og de som aldri falt i synd, vil i Kristi kors finne emnet for sitt studium og sin sang. Den herlighet som stråler i Jesu ansikt, er hans selvoppofrende kjærlighet.» – _Alfa og Omega_, bind 4, side 11.