---
title:  En gang lurt av våre egne lyster
date:  17/07/2023
---

**«Ja, vi levde alle en gang som de. Vi fulgte lystene i vårt eget kjøtt og blod og lot oss lede av det og av våre egne tanker. Vi var av naturen vredens barn, vi som de andre.» (Ef 2,3).**

Uten Guds inngripen er menneskelivet ikke bare dominert av de ytre kreftene i Ef 2,2, men også av de indre: «Vi fulgte lystene i vårt eget kjøtt og blod og lot oss lede av det og av våre egne tanker» (Ef. 2,3; jf. Jak 1,14–15; 1 Pet 1,14).

`Hva mener Paulus med å si at tilhørerne en gang var «av naturen vredens barn, vi som de andre» (Ef 2,3)? Sammenlign Ef 2,3 og 5,6.`

Et tapt liv er ille nok, men følgene er enda mer skremmende i den siste tid. Mennesker som er «av natur vredens barn» (Ef 2,3), står under trusselen om Guds dom ved tidens ende.

Uttrykket «av natur vredens barn» peker også på en annen virkelighet. Vi bærer Guds bilde, men vi har oppdaget at noe er galt med oss. Kristenlivet handler ikke bare om å overvinne en dårlig vane eller to, eller å seire over de «misgjerningene og syndene» (Ef 2,1) som truer her og nå. Vi kjemper ikke bare mot synder, men mot synd. Vi er i opprør mot Gud og styrer mot selvødeleggelse. Mennesket er fanget i et mønster av selvdestruktiv, syndig oppførsel der det følger Satans diktat (Ef 2,2) og våre egne medfødte, syndige lyster (Ef 2,3). De kristne var en gang «av naturen vredens barn».

Det er viktig å merke seg at Paulus bruker fortidsformen – vi «var av natur vredens barn» (Ef 2,3). Dette betyr ikke at en iboende tendens til det onde ikke lenger er en realitet for de troende. Paulus bruker en stor del av brevet, 4,17–5,21, til å advare om at syndige handlinger, som bunner i en syndig natur, fortsatt er et problem for kristne. Men det betyr at dette «gamle jeget» ikke lenger behøver å dominere den troende, som i Kristi kraft kan «legge av det gamle mennesket» og «kle [seg] i det nye mennesket, som er skapt i Guds bilde til et liv i sann rettferd og hellighet» (Ef 4,22–24).

`Hvem har vel ikke erfart hvor fordervet vår natur er, også etter at vi har tatt imot Jesus? Hva bør dette si oss om hvor viktig det er at vi hele tiden holder oss til ham?`