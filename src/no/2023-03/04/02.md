---
title:  En gang død og bedratt av satan
date:  16/07/2023
---

`Les Efeserne 2,1–10. Hva er Paulus’ hovedtanke om det Jesus har gjort for oss?`

Paulus har beskrevet de kristnes frelse (Ef 1,3–14; Ef 1,15–23) og fortalt kort om de troende i Efesos (Ef 1,13). I Ef 2,1–10 vil han fortelle om deres omvendelseserfaring i større detalj og med et mer personlig fokus. Han sammenligner deres gamle, syndige liv (Ef 2,1–3) med velsignelsene ved Guds frelse, som han sier er deltakelse i Kristi oppstandelse, himmelfart og opphøyelse (Ef 2,4–7), og han feirer grunnlaget for denne frelsen i Guds nåde og skapende verk (Ef 2,8–10).

Disse tre delene av avsnittet kan sammenfattes i Ef 2,5:

1. «vi ... var døde på grunn av våre misgjerninger»;
2. [Gud] «gjorde ... oss levende med Kristus»;
3. «av nåde er dere frelst».

I Ef 2,1–2 understreker Paulus at tilhørerne før omvendelsen var åndelig dødcxe, overtredelser og synder var deres livsmønster (Ef 2,1), og de ble dominert av Satan (Ef 2,2). Siden Paulus skriver til levende mennesker, omtaler han dem som en gang «døde» i overført betydning (se Ef 5,14). Men deres problem var stort, for de var skilt fra Gud, som er livets kilde (se Kol 2,13; Rom 5,17; Rom 6,23).

Paulus nevner to ytre krefter som dominerte hos dem før. Den første er «den nåværende verdens vis» (Ef 2,2), skikker og handlemønster i storsamfunnet som førte til opprør mot Gud.

Satan beskrives på to måter som den andre ytre kraften som dominerte deres tidligere liv. Han er «herskeren i himmelrommet» (Ef 2,2) siden «himmelrommet» (eller «himmelen») er de overnaturlige krefters sted, også de onde (se Ef 1,3; Ef 3,10; Ef 6,12). Han er også aktiv på jorden siden han er «den ånd som nå er virksom i de ulydige» (Ef 2,2).

`Hva lærer disse versene om at den store konflikten er reell? Og hvordan kan vi hente trøst og håp i vissheten om at Jesus har seiret og at vi kan oppleve hans seier nå?`