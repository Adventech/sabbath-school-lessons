---
title:  Frelst av Gud
date:  20/07/2023
---

`Les gjennom Ef 2,1–10 med fokus på Paulus’ konklusjon i versene 8–10. Hvilke punkter fremhever han når han avslutter avsnittet?`

I Ef 2,1–3 viser Paulus at de kristne i Efesos ikke blir frelst på grunn av sin gode oppførsel eller positive kvaliteter. Når historien begynner, er de åndelig døde. Det finnes ikke fnugg av liv eller verdi i dem (Ef 2,1). De er beseiret av synden (Ef 2,1). De viser ikke noe personlig initiativ, men ledes rundt av Satan og av sine lidenskaper og vrangforestillinger (Ef 2,2–3).

De vet ikke at det står verre til med dem enn at de bare er uten åndelig liv eller dyd. Som alle andre er de fiender av den sanne Gud på vei mot en skjebnens dag og Guds dom. De er «vredens barn, ... som de andre» (Ef 2,3).

Frelsen bunner ikke i deres gode egenskaper, men i Guds kjærlighet – en kjærlighet som ikke kan begrunnes ut fra verdien av den som er gjenstand for kjærligheten. Gud handler på deres vegne i Kristus Jesus (Ef 2,4) og vekker dem opp fra åndelig død. Takket være Guds inngripen er de med på en fantastisk reise som følger Jesus selv. Fra den åndelige døds dyp og et forferdelig slaveri blir de reist opp og ført til «himmelen» der de sitter sammen med Kristus på universets trone (Ef 2,5–6). Men Guds lynraske inngrep er ikke et øyeblikksfenomen. Det har varig verdig og evig holdbarhet, for Gud vil vise sin nåde mot dem i Kristus Jesus i hele evigheten (Ef 2,7).

I sin konklusjon på Ef 2,1–10, i vers 8–10, gjentar Paulus dette for å sikre seg at de fatter poenget: frelsen er Guds verk, ikke menneskers. Den har ikke sitt opphav i oss, men i Guds gave. Ingen kan skryte av å ha utløst det (Ef 2,8–9). Vi står i Guds nåde og er eksempler på hans nåde, og bare hans nåde. Vi er hans mesterverk, skapt av Gud «i Kristus Jesus» (Ef 2,10).

`Hvorfor er det så viktig at vi forstår at frelsen er fra Gud og ikke kommer av vår egen verdi eller innsats?`