---
title:  Misjonsfortelling
date:  21/07/2023
---

#### Motvillig pastorstudent

_Stanislav, Serbia_

Etter å ha overgitt seg til Jesus ble Stanislav veldig aktiv i menigheten sin i Serbia. Så en dag foreslo pastoren at han skulle dra på leiren «En måned for Jesus». Stanislav ville ikke. Det var for de unge, og han var nesten 40. Men pastoren overtalte ham.

Bare én var eldre enn ham på leiren. Men en pastor viste interesse for ham. «Du bør dra til pastorskolen i Beograd», sa han. «Nei, jeg er gammel, det er lenge siden jeg har gått på skole, og jeg har glemt hvordan man skriver», sa Stanislav, men pastoren ga seg ikke.

«Hvis jeg gjør det, mister jeg jobben min. Jeg har ingen sparepenger å betale studiene med.» «Det tar Gud seg av», sa pastoren. Stanislav lovet å be om saken, og det gjorde han.

Ting begynte å skje. Først kjørte en annen bil på ham da han parkerte. «Kanskje det var et tegn», tenkte han. Så spilte han fotball med de unge og støtte borti et tre så blodet rant. «Kanskje enda et tegn», tenkte han.

Mens han slappet av ute, falt noe i øyet på ham. Det hovnet så han ikke kunne se. «Dette er et klart tegn. Når jeg blir frisk, drar jeg.» Så ble han døv på det ene øret.

Han ble på leiren og dro til pastorskolen. Men kanskje ville han ikke klare opptaksprøven? Han besto.

Stanislav hadde ikke penger til studiene, og han hadde ikke gjort det godt på videregående. Men pengene strømmet inn på kontoen hans, og han fikk rene 6-ere i alle fag. Men eksamenene skremte ham, spesielt en teologiprøve. Han hadde ikke hatt tid til å studere hele pensum, for han måtte arbeide for kost og losji og dekke for elever som hadde reist. Han fikk bare lest en tredjedel av pensum.

Han ba: «Gud, du vet at jeg ikke gjorde det med vilje. Jeg har gjort så godt jeg kunne. Jeg trenger hjelp.»

Da han tok eksamen, viste det seg at alle spørsmålene var fra stoff han hadde studert. Han sto. Det ble vendepunktet for Stanislav. Han skjønte at han måtte bli på pastorskolen og studere.

Stanislav ble en av de første elevene som fikk fullt stipend. Da han snakket med oss, var han nesten ferdig med studiene.

«Etter å ha vært en dårlig elev har jeg fått bare 6-ere. Det er riktig bra», sier 41-åringen. «Jeg ville ikke ha klart det uten Gud.»

Takk for offeret 13. sabbat for tre år siden som bidro til ny kirke i Beograd i Serbia, der Stanislav gikk på pastorskolen.

Last ned bilder fra Facebook: bit.ly/fb-mq