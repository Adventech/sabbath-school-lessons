---
title:  Jesus, alle ting, og hans kirke
date:  13/07/2023
---

De første kristne så en profeti om Jesu opphøyelse i Sal 110,1: «Herren sier til min herre: ‘Sett deg ved min høyre hånd til jeg får lagt dine fiender som skammel for dine føtter!’» De leser Salme 8 på samme måte, med dens bekreftelse av at Gud har lagt alt «under hans føtter» (Sal 8,7). De hadde trodd at himmelrommets mørkemakter sto over deres hoder og truet med å underkue dem, men nå grep de sannheten om at disse maktene lå under Kristi føtter.

Legg merke til at etter at han hadde lagt «alt ... under hans [Jesu] føtter», ga Faderen «ham, hodet over alle ting, ... til kirken» (Ef 1,22). Dette «alle ting» gjelder alt, og her tenker Paulus fortsatt på «kreftene» som er nevnt i Ef 1,21. Alle ting – også de overnaturlige åndskreftene – ligger under Kristi føtter og er underordnet ham.

`Hvilke fordeler har Kristi kirke av at han er opphøyd til universets trone og hersker over alle ting i himmelen og på jorden? Ef 1,22–23.`

Gud har gitt Kristus seier over alle onde makter. Kirken, som står ham nær og har fått alt den trenger av ham, er garantert seier over disse fiendene. Guds kraft, som ses i oppstandelsen og hans opphøyelse over enhver kosmisk makt, har blitt aktivert for kirken. Gud har gitt den seirende Kristus til menigheten, som er så ett med ham at den kalles hans kropp.

Hvordan kan kristne kjenne den opphøyde Kristus og erfare Guds kraft? Paulus går ikke direkte inn på mekanismer eller strategier som gjør at dette skjer. Men det er tankevekkende at avsnittet er del av en «bønnerapport». Paulus tror Gud vil høre hans bønn. Han sier at det virker å feire Guds kraft som åpenbart i Kristus og i Guds nærvær og be om at den skal virke i de troendes liv.

`Hvordan har du opplevd bønnens kraft? Altså ikke bare besvarte bønner, men bønn generelt, og hvordan trekker bønn oss nærmere Gud og den kraften vi tilbys i Jesus?`