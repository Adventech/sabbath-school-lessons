---
title:  Kristus over alle makter
date:  12/07/2023
---

Paulus har feiret Jesu opphøyelse, at han sitter sammen med Faderen på universets trone. Etter å ha skildret Kristi forhold til Faderen («satte ham ved sin høyre hånd i himmelen», Ef 1,20), tar Paulus opp Jesu forhold til «maktene». Som Faderens medregent står Jesus «over» dem alle (Ef 1,21).

`Sammenlign det Paulus sier om onde åndskrefter i Ef 1,21; Ef 2,2 og Ef 6,12. Hvorfor tror du han er så opptatt av disse kreftene?`

Historien om Skevas’ syv sønner i Apostlenes gjerninger 19,11–20 viser at Efesos var et senter for magiske kunster på Paulus’ tid. «Det mest fremtredende trekket ved utøvelsen av trolldom i hele den hellenistiske verden var erkjennelsen av en åndeverden med innflytelse over praktisk talt alle livets sider. Trollmannens mål var å skille nyttige ånder fra skadelige og lære åndenes egenskaper samt relative styrke og makt å kjenne. Med denne kunnskapen kunne man finne midler (med muntlige eller skriftlige formler, amuletter osv.) for å manipulere åndene etter den enkeltes forgodtbefinnende. Med den riktige formelen kunne en sykdom påført av en ånd, kureres, [eller] et vognløp kunne vinnes.» – Clinton E. Arnold: _Power and Magic: The Concept of Power in Efesians_, s. 18.

Det å sette navn på guddommer og makter med trylleformler var et trekk ved det religiøse liv i Efesos (se Apg 19,13), og hos noen i dag. Paulus vil klargjøre forholdet mellom Kristus og «maktene»: Jesus står «over alle makter og åndskrefter» (Ef 1,21).

Og for å være sikker på at tilhørerne forstår at det ikke finnes noen makt utenfor Jesu suverenitet, legger han til en hentydning til praksisen med å samle opp navnene på guddommer i besvergelser: «og over alle navn som nevnes kan» (Ef 1,21). Deretter understreker Paulus at Jesu makt ikke bare gjelder her og nå. Hans makt over alle makter gjelder «ikke bare i denne tid, men også i den kommende» (Ef 1,21).

`Hvordan manifesterer de onde kreftene seg i vår tid, og hvordan kan vi sørge for at vi ikke blir fanget av noen av dem?`