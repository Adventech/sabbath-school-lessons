---
title:  Del i oppstandelsens kraft
date:  11/07/2023
---

I resten av sin bønnerapport, Ef 1,20–23, utdyper Paulus det tredje emnet han håper Den hellige ånd vil gi de troende innsikt i: den kraften Gud utøver på deres vegne. Han begynner med å peke på to frelseshistoriske begivenheter som illustrerer Guds kraft:

1. Jesu oppstandelse fra de døde og
2. opphøyelse til verdensaltets trone (Ef 1,20).

`Hvordan kommer Guds kraft til uttrykk i Jesu oppstandelse? Ef 1,20; 1 Kor 15,20–22; Fil 3,8–11; Hebr 13,20–21; 1 Pet 1,3.`

Jesu oppstandelse er en stor kristen sannhet (1 Kor 15,14; 1 Kor 15,17). Det er fordi Kristus er oppstanden at de troende venter på den store oppstandelsen til evig liv ved hans gjenkomst (1 Kor 15,20–23). Det er fordi Kristus er oppstanden at vi i dag kan forvente alle evangeliets velsignelser, også Den hellige ånd i vårt liv.

Bildet om at Gud «satte ham [Kristus] ved sin høyre hånd» (Ef 1,20) er hentet fra Salme 110,1, det oftest siterte verset i NT (alle versene vi har sitert, ser ut til å bygge på det). Kristi opphøyelse er viktig i Efeserbrevet. Gud har «satt oss i himmelen med ham [Kristus Jesus]» (Ef 2,6). I tillegg omtaler Paulus Kristi himmelfart som et forspill til at Kristus skal fylle alle ting og gi gaver til sin kirke (se Ef 4,8–11).

I Ef 4,8–11 advarer Paulus mot et statisk bilde av Kristus på Faderens trone og viser oss «det dynamiske NT-bildet av den opphøyde Kristus som ved sin Ånd går ut i hele verden, fra seier til seier.» – F. F. Bruce: _The Epistles to the Colossians, to Filemon, and the Ephesians_, (Grand Rapids, Michigan, USA: Eerdmans, 1984), s. 133. Paulus fremstiller ikke bare Kristi opphøyelse/kroning som en illustrasjon av den guddommelige kraften som tilbys de troende, men som kilden til denne kraften.

`Hvilket behov har du for Kristi kraft i ditt liv, og hvordan kan vi gjøre bedre bruk av denne kraften? Hva kan hindre tilgangen til hans kraft?`