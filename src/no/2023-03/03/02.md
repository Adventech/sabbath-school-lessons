---
title:  Bønn og takk
date:  09/07/2023
---

Paulus har hørt at de kristne i Efesos har en levende tro på Jesus og elsker hverandre (kanskje hørt det av Tykikos, Ef 6,21–22) og forteller hvordan han ber for dem.

`Sammenlign Paulus’ to bønnerapporter i Efeserbrevet – Ef 1,15–23 og Ef 3,14–21. Hvilke temaer har de felles?`

Vi kan høres jamrende ut når vi ber, vi sørger over utfordringer og problemer. Paulus’ bønnerapporter i Efeserbrevet tyder på at takksigelse er bønnens morsmål. Vi samler opp Guds velsignelser og takker ham for dem. Vi søker å se hvordan Gud arbeider under vanskelige forhold og priser ham for det han gjør i vårt liv. Idet vi feirer den opphøyde Jesu nåde og kraft (Ef 1,20–23), takker vi ham for at han velsigner dem vi omgås. Her er Paulus’ forvandlende hemmelighet for bønn: Bønn er lovprisningens og takkens nøkkel.

Paulus sa også at han holder ikke opp «med å takke Gud for dere når jeg husker på dere i mine bønner» (Ef 1,16; se også Fil 1,3–4; 1 Tess 1,2 og 1 Tess 5,16–18).

Hva betyr det egentlig å «be uavbrutt» (1 Tess 5,17)? Det kan ikke bety at vi alltid kneler når vi ber. Det betyr at vi ved Guds Ånd går gjennom livet åpne for Guds nærvær og kraft og søker ting å takke ham for. Det betyr at vi er rede til å betrakte livets spørsmål i Guds nærhet og søke hans råd når livet tar en uventet vending. Det betyr å ikke leve med Gud som en fremmed, men en vi omgås og alltid er åpne for hans ledelse.

Vi betrakter ofte bønn som et ekstra som kan praktiseres når det passer. Paulus er av en annen oppfatning. Han tar oppgaven med å be for de troende i Efesos på alvor og gjør det både ved å takke for dem (Ef 1,16; jf. Ef 1,3–14) og ved å gå i forbønn for dem (Ef 1,17–23; jf. Ef 3,14–21). For ham er bønn kanskje kristentroens viktigste oppgave. Disse versene er et kall til bønn, en oppfordring til hver enkelt om å tenke over vår «bønnetjeneste» i lys av Paulus’ iver for den.

`Hvorfor er det viktig alltid å takke Gud i bønn for det du har å være takknemlig for?`