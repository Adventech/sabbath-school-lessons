---
title:  Misjonsfortelling
date:  14/07/2023
---

#### Nemanja, Serbia

_Nett-misjonær_

Nemanja la merke til at det ikke var noe om adventistenes budskap på serbisk på Instagram. Det forundret ham, og han bestemte seg for å gjøre noe med det.

Dermed begynte Nemanja sin egen virksomhet som har over 5000 følgere på Instagram. Han skrev om adventistenes tro og styrer ti små bibelgrupper på 20–30 personer hver på Instagram. Minst ti unge er blitt døpt de siste to årene, og flere studerer nå teologi ved adventistenes pastorskole i Beograd.

Hvordan er det å være nettmisjonær? «Det kan være skremmende», sa 25 år gamle Nemanja. En ung mann skrev og ba om forbønn. Han var plaget av en ond ånd som truet ham. Nemanja organiserte en bønnegruppe på nettet. To dager senere skrev den unge mannen og takket: «I går var åndens angrep mildere, og i dag har han ikke angrepet meg», skrev han. Nå er han med i en av Nemanjas bibelgrupper.

En kveld før sengetid fikk Nemanja innskytelsen: «Du må be for Aleksa.» Aleksa hadde tatt imot sannheten på en bibelgruppe på nettet, men ble ikke døpt. Så forlot han gruppen med ordene: «Jeg kjenner sannheten, men jeg vil ikke ha den. Jeg vil leve livet.»

Den kvelden ba Nemanja en enkel bønn: «Kjære Gud, rør ved ham. Amen.» Dagen etter skrev Aleksa: «Vet du, det er som om Den hellige ånd vil meg noe.»

Nemanja ble forbløffet. Det var akkurat det han hadde bedt om. Etter det kom Aleksa tilbake til gruppen.

En annen ungdom raste mot adventistene på nettet. Nemanja skrev til ham: «Hør her, hvorfor leser du ikke Mot historiens klimaks?»

«OK, jeg prøver det», svarte den unge mannen.

Han leste hele boken på en natt. Dagen etter sa han: «Det ser ut til at jeg holder på å bli adventist.» Han godtok at det Adventistkirken lærer, er bibelsk sannhet. Nå tar han bibelstudier for å bli døpt.

Nemanja er et resultat av adventistisk skolegang som ble finansiert ved hjelp av et 13. sabbats offer. Som tenåring gikk han på adventistenes videregående skole i Novi Sad i Serbia. Stedet ble startet med hjelp av midler som kom inn 13. sabbat i 3. kvartal 1997. Takk for dine gaver som når mange mennesker gjennom mange år.

Last ned bilder fra Facebook: bit.ly/fb-mq