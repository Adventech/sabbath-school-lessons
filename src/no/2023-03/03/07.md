---
title:  Til ettertanke
date:  14/07/2023
---

Studer disse to beskrivelsene av Kristi opphøyelse:

«Etter at Kristus var gått gjennom himmelens porter, ble han satt på tronen under englenes hyllest. Like etter denne seremonien ble Den hellige ånd utøst over disiplene i rike strømmer, og Kristus ble i sannhet herliggjort med den herlighet han hadde hos Faderen fra evighet av. Utøsingen av Den hellige ånd på pinsedagen var himmelens tegn på at Frelseren hadde inntatt sin plass i himmelen. Han kunne oppfylle sitt løfte og sende Den hellige ånd som et tegn på at han som prest og konge hadde mottatt all makt i himmel og på jord og var salvet som konge over sitt folk.» – _Alfa og Omega_, bind 6, side 30.

«Faderen omfavner sin Sønn, og ordet går ut: ‘Alle Guds engler skal tilbe ham.’ Hebr 1,6.

Med en fryd som ikke kan tolkes i ord, forkynner de som hersker, makter og myndigheter, at livets fyrste har herredømmet. Englehæren kaster seg ned for ham, mens det glade jubelrop fyller hele himmelen: ‘Verdig er Lammet som ble slaktet, verdig til å få all makt og rikdom, visdom og styrke, ære og pris og takk!’ Åp 5,12.

Seierssang blander seg med musikk fra englenes harper inntil himmelen synes å flyte over av glede og pris. Kjærligheten har seiret. Det som var tapt, er funnet igjen. Himmelen gjenlyder av stemmer som i et opphøyd tonevell forkynner: ‘Han som sitter på tronen, han og Lammet skal ha all takk og ære, pris og makt i all evighet.’ Åp 5,13» – _Alfa og Omega_, bind 5, side 382.

**Spørsmål til drøftelse**

`Tenk på «nå» og «ikke ennå» når det gjelder Jesu opphøyelse. I hvilken forstand er Jesus allerede «alle tings» Herre, med de demoniske kreftene underordnet ham – det vil si «nå»? Og i hvilken forstand er hans fulle herredømme over alle ting noe i fremtiden – «ikke ennå»? (Se 1 Kor 15,24–28.)`

`I hvilken grad lever du i lyset av Kristi herredømme over alle ting? Eller i hvilken grad lever du under disse andre maktenes myndighet, de falne maktene som skal miste sin makt? Hvordan vet du hva som er hva, og hvordan kan du komme bort fra ondskapens krefter som fortsatt er utbredt i vår verden, selv om de er overvunnet?`