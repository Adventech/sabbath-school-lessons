---
title:  Å vokse opp til Kristus
date:  10/08/2023
---

`Hvilken fare truer kirkens modenhet i Kristus? Ef 4,14.`

Paulus tenker seg et miljø ikke ulikt vårt eget der ulike tanker, slik som «hvert eneste vindpust av ny lære» og «forførende knep», blir prakket på de troende. Han bruker tre sett bilder for å beskrive farene ved en teologi på avveier:

1. barndommens umodenhet, «så skal vi ikke lenger være umyndige småbarn»;
2. farer på åpent hav, «kaste hit og dit og drive omkring ved hvert eneste vindpust av ny lære»;
3. å bli svindlet av smarte mennesker som bruker knep.

Paulus bruker billedlig talt det greske ordet kubeia («terningspill») i betydningen «listig».

Han mener splittelse er et viktig tegn på feil lære: Det som gir kroppen næring så den vokser og holdes sammen, er godt, men det som sliter den ut og splitter den, er ondt. Ved å ta avstand fra splittende lære og omfavne det som prøvde og betrodde lærere formidler (Ef 4,11), vil de gå frem mot sann kristen modenhet og spille effektive roller i Kristi kropp (Ef 4,12–13; jf. Ef 4,15–16).

`Hvordan ligner en sunn menighet på en sunn kropp? Ef 4,15–16.`

I Ef 4,1–16 taler Paulus for kirkens enhet og ber tilhørerne fremme den aktivt. Selv om enhet er en teologisk visshet (Ef 4,4–6), krever det hardt arbeid (Ef 4,3). En måte å fremme enhet på er ved å være aktive «deler» av Kristi kropp (Ef 4,7–16). Hver av oss er en del av kroppen og bør bidra til dens helse og vekst (Ef 4,7; Ef 4,16). Vi bør også dra nytte av det arbeidet apostler, profeter, evangelister og pastor-lærere gjør (Ef 4,11). De er som «bånd og ledd» (Ef 4,16), for de har en samlende funksjon og hjelper oss å vokse sammen opp til Kristus, som er kroppens hode (Ef 4,13; Ef 4,15).

`Hva er noen av de «vindpust av ny lære» som blåser gjennom kirken i dag, og hvordan kan vi motstå dem? Snakk om dette i gruppen på sabbaten.`