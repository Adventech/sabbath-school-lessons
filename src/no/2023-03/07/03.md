---
title:  Sammen som én i den ene
date:  07/08/2023
---

`Hvilke syv «enere» viser Paulus til som støtte for sitt tema om menighetens enhet? Hva vil han ha sagt med denne listen? (Ef 4,4–6).`

Paulus’ liste over syv «enere» har et poetisk preg og kan gjenspeile en salme som ble brukt i Efesos. Listen begynner med å nevne to «enere» sammen: «En kropp» (om kirken som Kristi kropp, Ef 4,12; Ef 4,16; Ef 1,23; Ef 5,23; Ef 5,29–30) og «én Ånd» (Ef 4,4). Den tredje er «ett håp da dere ble kalt» (Ef 4,4; jf. Ef 4,1).

Listen byr på ytterligere tre elementer, «én Herre» (Kristus), «én tro» (kristentroens innhold, Ef 4,13; Kol 1,23; Kol 2,7; Gal 1,23; 1 Tim 4,1; 1 Tim 4,6), og «én dåp» (se Ef 5,26) før den avsluttes med en beskrivelse av Gud som «én Gud og alles Far, han som er over alle og gjennom alle og i alle» (Ef 4,6).

Hva sier Paulus med denne poetiske beskrivelsen av Gud Faderen? Gud er skaper i kraft av at han er «alles Far». Resten av setningen beskriver hvordan Gud, når verden er skapt, forholder seg til «alle ting», alt han skapte. Paulus driver ikke med panteistisk kjetteri (naturen er ett med Gud), eller panenteismen (verden er inkludert i Guds vesen). Han forkynner snarere Guds transcendens («over alle»), aktivt styre («gjennom alle») og immanens («i alle»).

Legg merke til to ting om menighetens enhet (Ef 4,1–6). For det første er enhet et åndelig faktum, forankret i disse syv «enerne», en realitet som skal feires (Ef 4,4–6). For det andre krever enheten at vi pleier den så den vokser (Ef 4,3). Det vil ofte være grunn til å sørge over at vi ikke realiserer denne enheten. Men uansett hvordan vi feiler, bør vi glede oss over Guds verk med å forene kirken i Kristus idet vi fryder oss over den teologiske virkeligheten som «Åndens enhet» er (Ef 4,3). Det vil styrke oss til det store arbeidet med å fremme denne enheten, men med en ny overbevisning om at når vi gjør det, utfører vi Guds eget verk.

`Les Ef 4,4–6 igjen. Hvilken følelse gir det deg? Hva bør du føle når du vet hva det sier om vår enhet i og med Gud i Kristus?`