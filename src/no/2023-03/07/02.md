---
title:  Åndens enhet
date:  06/08/2023
---

`Les Ef 4,1–16. Hvordan oppmuntrer Paulus dem til å pleie menighetens enhet?`

Paulus innleder andre halvdel av Efeserbrevet (kapittel 4–6) med et kall til enhet i to store deler. I Ef 4,1–6 ber han dem pleie «Åndens enhet» med enhetsbyggende dyder (Ef 4,1–3), et kall han støtter med en poetisk liste med syv «enere» (Ef 4,4–6). I Ef 4,7–16 er den opphøyde Jesus kilden til nåde som får mennesker til å dele evangeliet (Ef 4,7–10) og beskriver hvordan de sammen med alle i kirken bidrar til helse, vekst og enhet i Kristi kropp (Ef 4,11–16).

Når kapitlet begynner, ber Paulus de kristne leve «et liv som er verdig det kallet dere har fått» (Ef 4,1). Han brukte verbet «vandre» (BS 1930 der BS 2011 har «leve») i overført betydning av å oppføre seg, eller å leve (se Ef 2,2; Ef 2,10; Ef 4,17; Ef 5,2; Ef 5,8; Ef 5,15). Når Paulus viser til deres kall, er det kallet til kristen tro (Ef 1,18; Ef 2,4–6; Ef 2,13). Han ber dem praktisere en samlende atferd som gjenspeiler Guds plan (Ef 4,9–10). Han innleder denne vektleggingen med å oppfordre til dyder som skaper enhet (Ef 4,1–3) som ydmykhet, mildhet og storsinn.

La oss se på hvert av begrepene.

Paulus forklarer et annet sted begrepet ydmykhet, i Ef 4,2, med oppfordringen «sett de andre høyere enn dere selv» (Fil 2,3). Ydmykhet skal derfor ikke forstås som en negativ dyd der man nedvurderer seg selv (se Kol 2,18; Kol 2,23), men positivt som det å verdsette og tjene andre.

Mildhet (Ef 4,2) kan forklares som «at man ikke har altfor høye tanker om egen betydning» og betyr også «høflighet, hensynsfullhet, mildhet.» – Frederick Danker, red.: _Greek-English Lexicon of the New Testament and Other Early Christian Literature_, 3. utg. (Chicago, USA: University of Chicago Press, 2000), s. 861.

Og storsinn (jf. tålmodighet) er å tåle provokasjon eller prøvelser. Alle disse egenskapene handler om å se bort fra egen betydning og fokusere på andres verdi.

`Ydmykhet, mildhet, storsinn. Tenk over hvordan disse egenskapene ville bidra til å forene oss som et folk. Hvordan lærer vi å dyrke disse dydene?`