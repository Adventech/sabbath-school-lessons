---
title:  Gaver fra den opphøyde Jesus
date:  09/08/2023
---

`Ut fra Salme 68,19 har Paulus beskrevet den oppstandne, opphøyde, seirende Jesus som gir sitt folk gaver fra det høye. Hvilke «gaver» gir den opphøyde Jesus, og hvorfor? Ef 4,11–13.`

Paulus peker på fire grupper av «begavede» mennesker som del av den opphøyde Jesu skattekammer som han gir til sin kirke:

1. apostler;
2. profeter;
3. evangelister;
4. hyrder og lærere (den greske setningen antyder at de er én gruppe).

Kristus gir disse gavene for å utføre et arbeid: «for å utruste de hellige til tjeneste så Kristi kropp bygges opp» (Ef 4,12) og «inntil vi alle når fram til enheten i troen på Guds Sønn og i kjennskapet til ham og blir det modne mennesket som er fullvoksent og har hele Kristi fylde» (Ef 4,13).

Dette siste punktet var spesielt viktig for de første adventistene, som reflekterte over Ellen G. Whites åndelige gaver. Bekrefter Bibelen profetiens gave kun på apostlenes tid? Eller varer gaven til Kristi gjenkomst? De første adventistene fant svaret i Ef 4,13 og delte det i en historie om kapteinen på et skip som måtte følge instruksene som ble gitt for en reise. Da skipet nærmet seg havn, fant kapteinen at instruksen sa at en los ville komme om bord for å hjelpe til med å styre fartøyet. For å være tro mot de opprinnelige instruksene må han slippe losen om bord og rette seg etter den veiledningen som gis. «Hvem følger så den opprinnelige veiledningen? De som avviser losen, eller de som tar imot ham, slik boken lærer dem? Døm selv.» – Uriah Smith: «Do We Discard the Bible by Endorsing the Visions?» _Review and Herald_, 13. januar, 1863, s. 52.

Vi bør være forsiktige når vi identifiserer «hyrder» (eller «pastorer»), «lærere» og «evangelister», siden vi tenker på disse stillingene i vår egen tid og sammenheng. På Paulus’ tid var alle disse ledere som gjorde tjeneste i husmenighetene i Efesos (se 1 Pet 2,9; Apg 2,46; Apg 12,12).

`Les Jesaja 5,4: «Hva mer kunne gjøres med vingården min enn det jeg alt hadde gjort?». Tenk på dette verset i lys av det av Ellen G. Whites virke. Hvordan er det relevant?`