---
title:  Ære i kirken og i Kristus Jesus
date:  03/08/2023
---

`Paulus avslutter bønnerapporten med en doksologi, en kort, poetisk lovprisning av Gud. Hva priser han Gud for? Ef 3,20–21.`

Paulus har skrevet ned sine bønner for de kristne (Ef 3,14–19). Nå ber han direkte og sterkt. Paulus’ lovsang reiser to spørsmål:

1. Opphøyer avsnittet kirken på upassende vis og stiller den på linje med Kristus i uttrykket «ham være ære i menigheten og i Kristus Jesus» (Ef 3,21)? Paulus er opptatt av kirken i Efeserbrevet, men det er tydelig at Kristus er menighetens frelser siden det er Kristus som bor i de troendes hjerte (Ef 3,17). I lovsangen priser Paulus Gud for frelsen som ble tilbudt kirken i Kristus Jesus.
2. Innebærer uttrykket «gjennom alle slekter og evigheter» (Ef 3,21) en uendelig fremtid for kirken på jorden mens Kristi gjenkomst er satt på vent? Efeserbrevet avslører sterk forventning til fremtiden. F.eks. ser Ef 4,30 frem til «frihetens dag». De troende skal også oppleve Kristi grenseløse makt i «den kommende» tid (Ef 1,21). Paulus’ lovsang bør leses som en feiring av Kristi uendelige makt for de troende.

Når vi ser tilbake på Paulus’ andre bønnerapport (Ef 3,14–21; jf. Ef 1,15–23), ser vi at Paulus finner kraft i Faderens altomfattende omsorg (Ef 3,14–15), Den hellige ånd (Ef 3,16), Kristi fellesskap (Ef 3,17) og hans store kjærlighet (Ef 3,18–19). Dette er så sant at han tenker seg at de troende blir «fylt av hele Guds fylde» (Ef 3,19). Han feirer disse åndelige realitetene med lovprisning, og forundres over all den kraft Gud tilbyr de hellige (Ef 3,20–21).

Hver gang vi føler oss presset av problemer, fristelser eller tvil, kan vi ta tilflukt i denne glade fortellingen om Paulus’ bønneliv. Paulus løfter vårt blikk til Guds hensikter og nåde og minner oss om at uansett hva våre omstendigheter er her og nå, er vi omfattet av Guds store plan (Ef 1,9–10), og hans kraft arbeider i oss.

`Hvilke av Guds velsignelser setter du spesielt pris på? Øv deg på å lage en lovprisning av Gud for dem.`