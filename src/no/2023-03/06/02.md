---
title:  'Paulus: Hedningenes apostel i fengsel'
date:  30/07/2023
---

`Les Ef 3 og finn et par hovedtemaer. Hvilke viktige poeng kommer Paulus med?`

Ef 3 er interessant bygget opp. Paulus begynner med ordene: «Derfor ... jeg, Paulus, som nå er Kristi Jesu fange for dere hedningers skyld» (Ef 3,1). Så bryter han av med det som er en lang digresjon om sitt arbeid som hedningenes apostel (Ef 3,2–13). Så vender han tilbake til sin opprinnelige tankegang og gjentar sitt «derfor» (Ef 3,14) mens vers 14–21 er hans avbrutte bønnerapport.

I Ef 3,1 omtaler Paulus seg selv som «Kristi Jesu fange». Selv om han er i romersk fangenskap og kan se ut til å stå under Romerrikets myndighet, har hans liv en dypere, Gud-gitt hensikt. Han er ikke Romas fange, men «Kristi Jesu fange»! (se Ef 4,1).

Det Paulus sier om at han «lider» (Ef 3,13), og senere om sine lenker (Ef 6,20), viser at han ikke sitter i en vanlig husarrest (som i Apg 28,16), men i et fengsel. Å sitte i et romersk fangehull i det første århundret var spesielt utfordrende. Romerriket drev ikke godt organiserte fengsler med sanitæranlegg og faste måltider. Riket hadde lite behov for fengsler siden fengsling ikke ble brukt som straffemiddel. Folk satt bare i fengsel mens de ventet på rettssak eller henrettelse. Man forventet at fangene forsørget seg selv, de var avhengige av slektninger og venner for mat og andre nødvendigheter.

Paulus var kanskje mest opptatt av den virkningen fengselsoppholdet hans hadde på de kristne, for det var en stor skam å sitte i fengsel. Han kan frykte at noen vil spørre: «Hvordan kan en fange være apostel og sendebud for den opphøyede Kristus?» Så han stiller fengslingen i et nytt lys, som en del av Guds plan. Han lider for dem («for deres skyld»), og det som kan se ut som noe skammelig, vil vise seg å være «en ære for dere» (Ef 3,13).

`Hvordan kan vi lære å stole på Gud og hans veier under vanskelige forhold?`