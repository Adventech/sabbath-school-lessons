---
title:  Til ettertanke
date:  04/08/2023
---

Ellen G. White: «Vekkelsesbevegelser i nyere tid» i Alfa og Omega, bind 7, side 387–400.

«Hvordan kan vi harmonisere vår åndelige dvergtilstand med denne teksten [Ef 3,14–19] som beskriver all den kunnskap det er vår forrett å eie? Hvordan må vel ikke himmelen se på oss, som har hatt alle åndelige og timelige fordeler så vi kunne vokse i nåde uten at vi har gjort bruk av mulighetene? Apostelen skrev ikke dette for å pirre oss, for å lure oss eller for å vekke våre forventninger bare for at vi skal bli skuffet. Han skrev det for å vise oss hva vi kan og må være hvis vi skal arve Guds rike. Hvordan kan vi være arbeidere sammen med Gud hvis vi har en minimal erfaring? Vi kjenner den kristnes privilegium og bør søke den dype, åndelige forståelsen av Guds ting som Herren vil vi skal ha.

Tror vi virkelig på Bibelen? Tror vi virkelig at vi kan oppnå den kunnskapen om Gud som legges frem for oss i denne teksten? Tror vi hvert ord som kommer ut av Guds munn? Tror vi ordene som er talt av profeter og apostler, av Jesus Kristus, som er opphavsmann til alt lys og velsignelse, og i hvem all rikdom og fylde bor? Tror vi virkelig på Gud og på hans Sønn?» – Ellen G. White: _The Advent Review and Sabbath Herald_, 1. oktober 1889.

**Spørsmål til drøftelse**

`Sammenlign Paulus’ lovsang i Ef 3,20–21 med andre i NT: Rom 11,33–36; Rom 16,25–27; Fil 4,20; 2 Pet 3,18b; Jud 24–25. Hvilke temaer eller tanker går igjen i disse tekstene? Hvordan kan den lovprisning og tilbedelse de illustrerer, bli en del av oss?`

`Sammenlign de fire måtene Paulus bruker det greske ordet plēroma («fylde») på i Efeserbrevet (Ef 1,10; Ef 1,23; Ef 3,19; Ef 4,13). Hvorfor tror du denne tanken er viktig for Paulus?`

`Hva finner du mest inspirerende av alle Guds handlinger som Paulus lovpriser i Efeserbrevet 3? Hvorfor?`

`Paulus avslutter første halvdel av Efeserbrevet slik han begynte den (Ef 1,3–21), med bønn og lovsang. Han jubler over Guds kraft i de kristnes liv i Kristus og Ånden (Ef 3,16–21). Hvordan kan vi, som Ellen G. White skrev ovenfor, bedre oppleve denne kraften i vårt liv?`