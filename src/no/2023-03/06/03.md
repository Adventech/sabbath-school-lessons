---
title:  Evangeliets lenge skjulte mysterium
date:  31/07/2023
---

`Hva er det mysteriet som Paulus er betrodd? Ef 3,1–6.`

Legg merke til dette i Ef 3,1–6:

1. Paulus skriver dette til ikke-jøder i husmenighetene i Efesos (Ef 3,1).
2. Han taler om «forvalteroppgaven Gud i sin nåde har gitt meg» «hos dere» hedningkristne (Ef 3,2). Denne forvalteroppgaven, eller nådens tjeneste, er Paulus’ måte å omtale oppdraget med å forkynne evangeliet (Guds nåde) til hedningene (se Ef 3,7–8).
3. Paulus sier at et mysterium ble åpenbart for ham, noe han alt har skrevet om i brevet (se Ef 1,9–10; Ef 2,11–22), «Kristi mysterium» (Ef 3,3–4). Paulus vil ikke oppfattes som den som oppfant evangeliet, men han gjør krav på en gudgitt oppgave med å forkynne det.
4. Paulus er ikke den eneste som har mottatt åpenbaring om dette mysteriet, for Ånden har også åpenbart det for Kristi «hellige apostler og profeter» på en måte som overgår åpenbaringen av Guds plan til tidligere generasjoner (Ef 3,5). Begrepet profeter viser nok til dem som har profetiens gave og utøver den i de kristne husmenighetene, ikke profetene i GT. Det mysteriet som en gang var skjult, har nå blitt en «offentlig hemmelighet».

Til slutt sier han: Dette mysteriet er «at hedningene har del i samme arv, samme kropp og samme løfte i Kristus Jesus ved evangeliet» (Ef 3,6).

Paulus brenner for evangeliet og spesielt for den måten det kommer til uttrykk i menigheten, som består av både jøder og hedninger. Disse to gruppene har blitt byggesteinene i Guds nye fellesskap, kirken som hans nye versjon av menneskeheten (se Ef 2,14–16). Vi kan si at de ikke lenger er fiender, men «har del i samme arv, samme kropp og samme løfte i Kristus Jesus» (se Ef 3,6).

`Hvilke holdninger kan du ha som er uforenlig med den enheten evangeliet lærer oss? Hvordan blir du kvitt dem?`