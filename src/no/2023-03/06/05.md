---
title:  Kristus i hjertet
date:  02/08/2023
---

`Sammenlign Paulus’ tidligere bønneønske i Ef 1,16–19 med hans bønn i Ef 3,14–19. Hvordan minner de om hverandre?`

Bak oversettelsen av Ef 3,14–15 er det et viktig ordspill. Når Paulus sier at han bøyer seg for «Far, han som har gitt navn til alt som kalles far i himmel og på jord», gjør han bruk av den fonetiske sammenhengen mellom det greske ordet for far, patēr, og det greske ordet for familie, patria. I Efeserbrevet feirer Paulus Guds frelsesplan, som omfatter alle ting (Ef 1,9–10) og all tid (Ef 1,21). Og her sier han at «alt som kalles far i himmel og på jord» tilhører «Far». Hver familie (patria) tar navnet sitt fra Far (patēr). Dette er godt nytt!

Tenk på det: Til tross for at familien din er ufullkommen, tilhører den Gud. Familien din er ikke i skjebnens grusomme grep, men i Guds omsorgsfulle hender. Gud elsker ufullkomne familier. De bærer Guds navn. Han har merket dem som sine.

I Ef 3,16–19 ber Paulus Gud gi dem en rik åndelig opplevelse preget av indre styrke ved Åndens nærvær (Ef 3,16), nærhet til Kristus, som sies å bo i dem (Ef 3,17), og en sikker åndelig identitet («rotfestet og grunnfestet i kjærlighet» Ef 3,17).

Når Paulus priser Gud for alle hans velsignelser til de troende, nevner han ikke tre dimensjoner, men fire – «bredden og lengden, høyden og dybden» (Ef 3,18). Han sier ikke klart hva disse dimensjonene er, men de beskriver noe stort og viktig. Dette gir bibelleserne et interessant puslespill. Beskriver disse dimensjonene Guds visdom (se Job 11,5–9, som bruker fire dimensjoner), Guds kraft (se Ef 3,16–17), eller kanskje det åndelige tempel i Ef 2,19–22 (se Esek 43,13–16, som har fire dimensjoner; Amos 7,7–8; Åp 11,1–2)? Kanskje er det best å se disse fire dimensjonene som omfanget av «Kristi kjærlighet» (Ef 3,19), og se på uttrykket «å fatte bredden og lengden, høyden og dybden» (Ef 3,18) som parallell til neste setning: å «kjenne Kristi kjærlighet» (Ef 3,19; jf. Rom 8,35–39). Uansett er det gode nyheter.