---
title:  'Menigheten: Åpenbarer Guds visdom'
date:  01/08/2023
---

`Hva sier Paulus om Gud og Guds handlinger i Ef 3,7–13?`

Paulus sier igjen at han er en «tjener» i kraft av «Guds nådegave» (Ef 3,7; jf. Ef 3,1–2). Denne gaven (som selve evangeliet) er ikke gitt fordi mottakeren er verdig, men ved Guds nåde. Paulus understreker dette ved å si han er «den minste av de hellige» (Ef 3,8).

Vi finner en interessant utvikling i Paulus’ selvforståelse gjennom brevene hans i den rekkefølgen de ble skrevet. Tidligere gjorde han krav på sin status som apostel utnevnt av Gud (Gal 1,1). Men senere kaller han seg «den minste av apostlene» og «ikke verdig til å kalles apostel» (1 Kor 15,9). Her i Efeserbrevet ser han seg selv som «den minste av de hellige» (Ef 3,8). Til slutt beskriver han seg selv som «den største» av syndere (1 Tim 1,15).

Kanskje kan denne tankegangen hos Paulus forklare dette sitatet fra Ellen G. White: Slik også med det åndelige liv: «Jo nærmere du kommer Jesus, desto flere mangler vil du se ved deg selv, fordi ditt syn blir klarere, og dine ufullkommenheter trer frem i tydelig motsetning til hans fullkomne vesen.» – _Veien til Kristus_, side 75.

Paulus fortsetter i Ef 3,10 med: «Slik skulle hans mangfoldige visdom bli kunngjort gjennom kirken for maktene og åndskreftene i himmelrommet». Hvem er «maktene og åndskreftene i himmelrommet»? Hvordan kunngjør kirken Guds «mangfoldige» visdom for dem? Selv om Ef 3,10 ikke skildrer maktene nærmere, er det nok best å se på dem som de onde kreftene som er skildret mer inngående i Ef 6,11–12. I så fall blir kirkens sammensetning, der den forener jøder og hedninger som en gang var adskilte deler av menneskeheten, en tydelig kunngjøring for disse demoniske «maktene og åndskreftene i himmelrommet» om Guds plan for fremtiden: «å sammenfatte alt i Kristus, alt i himmel og på jord» (Ef 1,10). De gjøres oppmerksom på at Guds plan er underveis og deres undergang står fast. En samlet kirke signaliserer deres endelige nederlag.

`Hvordan kan det forandre den måten du og dine søsken i menigheten forholder dere til hverandre på hvis dere tar Paulus’ «arbeidsbeskrivelse» for menigheten i Ef 3,10 på alvor?`