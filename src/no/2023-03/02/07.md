---
title:  Til ettertanke
date:  07/07/2023
---

Lærer Ef 1,3–14 at Gud bestemmer menneskers fremtid og forutbestemmer noen til evig liv og andre til evig død? Mange tror det. Men tenk på dette:

1. I avsnittet er Kristi rolle det avgjørende, for Guds valg om å ta imot oss skjer «ved Jesus Kristus» (Ef 1,5) eller «i ham» (Ef 1,4; Ef 1,11). Dette viser at Guds utvelgelse og forhåndsbestemmelse gjelder alle som velger tro på Kristus, ikke at han plukker ut de enkelte som vil bli frelst eller gå fortapt allerede før fødselen. Guds beslutning er hans forhåndsbestemte svar til dem som utøver tro på Kristus.
2. Ef 1,3–14 inneholder også et levende relasjonsspråk om Guds frelsesverk. Gud er «Far», og vi er hans barn (Ef 1,3–5) som mottar hans velsignelser i overflod (Ef 1,8). Vi må forstå ordene om Guds valg og forhåndsbestemmelse i lys av dette rike, relasjonelle språket. Gud er ikke en fjern, følelseskald dommer som sitter langt borte og tar tilfeldige avgjørelser, men en omsorgsfull Far for alle sine barn (se Ef 3,15).
3. Det går frem av Ef 1,3–14 at Gud respekterer menneskers valg (spesielt Ef 1,13, der «hørte» og «tro» er viktig), andre steder i brevet (Ef 2,8; Ef 3,17; Ef 4,1–6,20, som understreker eller forutsetter vårt valg og respons i tro), og i andre skriftsteder i NT (f.eks. 1 Tim 2,4; Apg 17,22–31). Eller som Ellen G. White sa det: «Da Gud gav den enestående gave, sin egen Sønn, omsluttet han verden med en nådens atmosfære som er like virkelig som den luften som omgir jorden. Alle som er villige til å ånde inn denne livgivende luftning, vil leve og vokse opp til manns modenhet i Kristus Jesus.» – _Veien til Kristus_, side 79.

**Spørsmål til drøftelse**

`Hvilke argumenter vil du tilføye utenom dem ovenfor til støtte for tanken om at Gud ikke velger og vraker hvem som skal bli frelst og hvem som skal gå tapt allerede før vi blir til?`

`Hvem er det som til syvende og sist avgjør om en person har frelsen i Jesus eller ikke?`

`«I ham har vi friheten, kjøpt med hans blod, tilgivelse for syndene. Så rik er Guds nåde.» (Ef 1,7). Hvordan avslører verset at frelsen virkelig er ved tro alene og ikke ved lovgjerninger?`