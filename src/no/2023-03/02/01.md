---
title:  Guds store plan i Kristus
date:  01/07/2023
---

### Bakgrunnsstoff
Ef 1,3–14, Ef 2,6, Ef 3,10, Kol 1,13–14, 5 Mos 9,29

> <p>Minnevers</p>
> Velsignet er Gud, vår Herre Jesu Kristi Far, han som i Kristus har velsignet oss med all Åndens velsignelse i himmelen (Ef 1,3).

Neil Armstrong ble første menneske på månen. 25 år senere skrev han og takket dem som laget romdrakten han tok disse historiske skrittene i. Armstrong kalte det «historiens mest fotograferte romredskap» og sa at den skjulte «dens stygge beboer» idet han takket folkene ved Johnson Space Center for den «tøffe, pålitelige og nesten deilige» drakten som beskyttet ham. Han sendte dem «et kvart århundres takknemlighet og gratulasjoner».

Paulus innleder brevet til efeserne med en majestetisk takkehilsen der han priser Gud for hans velsignelser, velsignelser som er like viktige for de kristnes liv som en romdrakt er for en som går på månen. Paulus sier Gud har arbeidet med disse velsignelsene fra «før verdens grunnvoll ble lagt» (Ef 1,4) og priser Gud som har arbeidet for de troende gjennom tidene.

Paulus’ innledning gjør Efeserbrevet spesielt verdifullt som modell for hvordan man kan tilbe Gud og prise ham for hans mange velsignelser.