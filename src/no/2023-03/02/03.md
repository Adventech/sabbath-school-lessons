---
title:  Kostbar frelse; raus tilgivelse
date:  03/07/2023
---

Synden hadde vært en mørk, dominerende kraft for Paulus’ lesere. Paulus skildrer dem i deres tidligere liv som vandrende døde – «døde på grunn av misgjerningene og syndene» (Ef 2,1), men likevel «levde» de som Satan befalte dem (Ef 2,1–3). De var slaver av synden og Satan og kunne ikke rive seg løs. De måtte reddes. Det har Gud gjort med sine nådige handlinger i Kristus, og Paulus feirer to nye velsignelser av Guds nåde i de troendes liv: de er frikjøpt og tilgitt.

`Les Ef 1,7–8. «Frikjøpt» er en tanke vi møter ofte i NT. Se bruken av tanken i Kol 1,13–14; Tit 2,13–14; og Hebr 9,15. Hvilke temaer har disse skriftstedene felles med Ef 1,7–8?`

Det greske ordet for «kjøpt fri» i Ef 1,7 er apolutrōsis, først brukt om å kjøpe fri en slave eller betale for å få en fange fri. Man kan høre et ekko av slavehandlerens stemme som auksjonerer varene sine og den kalde klirringen fra slavenes lenker. Når NT snakker om frikjøp, fremhever det hvor dyrt det er å få satt fri slavene.

Vår frihet er dyrt kjøpt: «I ham har vi friheten, kjøpt med hans blod» (Ef 1,7). Tanken om frikjøping feirer også Guds godhet siden han betalte prisen for vår frihet. Gud gir oss frihet og verdighet. Vi er ikke lenger slaver!

«Å bli frikjøpt er å bli behandlet som et menneske, ikke en gjenstand. Det er å bli borger av himmelen i stedet for slave av jorden.» – Alister E. McGrath: _What Was God Doing on the Cross?_ (Grand Rapids, Michigan, USA: Zondervan, 1992), s. 78.

Legg merke til at Gud ikke betaler prisen for forløsningen til Satan. Det er en middelaldersk, ubibelsk tanke. Gud verken skylder eller betaler Satan noe.

Korsets fordeler omfatter også «tilgivelse for syndene» (Ef 1,7). På korset tok Kristus på seg prisen for vår synd, både i fortid og fremtid, og «gjeldsbrevet mot oss slettet han, det som var skrevet med lovbud» (Kol 2,14). Ved å kjøpe oss fri og tilgi oss i Kristus, viser Gud seg som vår Far. «Så rik er Guds nåde, som han har latt strømme over oss» (Ef 1,7–8).

`Hva betyr det for deg at du med Kristi sonoffer er tilgitt og frikjøpt? Hva om du føler at du er uverdig til det? (Tips: du er uverdig – det er poenget med korset.)`