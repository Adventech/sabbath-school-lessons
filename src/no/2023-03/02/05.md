---
title:  Livet som lovprisning av hans herlighet
date:  05/07/2023
---

**I ham er også vi blitt arvinger, vi som på forhånd var bestemt til det etter Guds forsett, han som gjennomfører alt etter sin egen plan og vilje. Slik skulle vi være til lov og pris for hans herlighet, vi som alt nå har satt vårt håp til Kristus (Ef 1,11–12).**

De kristne i Efesos ser ut til å ha glemt hvem de er som kristne, de holder på å «miste motet» (se Ef 3,13). I tråd med det han før har sagt (Ef 1,3–5), vil Paulus atter styrke deres identitet som kristne. De troende er ikke offer for tilfeldige beslutninger tatt av høyere makter. De er Guds barn (Ef 1,5) og har tilgang til velsignelser i Kristus som bygger på Guds evige beslutninger. Det er Guds forsett, plan og vilje (Ef 1,11) som tar form i deres liv i tråd med Guds enda større plan om å sammenfatte alt i Kristus (Ef 1,10). De kan være trygge på sin stilling hos Gud og virkningen av de velsignelsene han gir. Livet deres burde utbasunere budskapet i Ef 1,3–14: Velsignet er Gud, vår Herre Jesu Kristi Far!

`Sammenlign bruken av tanken om «arv» i Ef 1,11; Ef 1,14 og Ef 1,18. Hvorfor tror du dette er viktig for Paulus?`

Har du noen gang arvet noen? Kanskje en slektning etterlot deg noe verdifullt eller en pengesum. Slik Paulus ser det, har de kristne fått en arv fra Gud i kraft av Jesu død (Ef 1,14) og blitt en «arv» til Gud (Ef 1,18).

I GT blir Guds folk iblant betraktet som hans «arv» (5 Mos 9,29; 5 Mos 32,9; Sak 2,16). Dette at de er eller blir Guds arv er tydelig i Ef 1,18 og er trolig betydningen av begrepet i Ef 1,11 også (som da kan oversettes med «I ham er vi blitt en arv»). Paulus vil de troende skal vite at de er verdifulle for Gud. De har ikke bare en arv fra Gud (Ef 1,14; Ef 3,6, jf. Ef 5,5), men de er Guds arv.