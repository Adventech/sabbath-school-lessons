---
title:  'Den Hellige Ånd: Segl og pant'
date:  06/07/2023
---

Paulus bruker to bilder eller metaforer for Den hellige ånd når han ser på hans betydning i kristenlivet. Han tenker seg først Den hellige ånd som et «segl», som en Åndens besegling fra de ble omvendt. I antikken hadde segl mange bruksområder: attestere kopier av lover og avtaler, bekrefte kvaliteten eller kvantiteten i en beholder (f.eks. Esek 28,12), eller stadfeste transaksjoner (f.eks. Jer 32,10–14; Jer 32,44), kontrakter, brev (f.eks. 1 Kong 21,8), testamenter og adopsjoner. På en gjenstand stadfestet et segl både eierskap og beskyttelse. Den hellige ånds nærvær i deres liv viser at de kristne tilhører Gud og er Guds løfte om vern (se Ef 4,30). De er beseglet med «Den hellige ånd som var lovet oss» (Ef 1,13).

«Paulus sier klart og tydelig at i det øyeblikket man gir sitt liv til Jesus og tror på ham, besegler (sphragizō) Den hellige ånd den som tror på Kristus til frelsens dag. En fantastisk befriende og betryggende sannhet! Guds Ånd merker Kristi etterfølgere med frelsens segl der og da når de kommer til tro.» – Jiří Moskala: «Misinterpreted End-Time Issues: Five Myths in Adventism», _Journal of the Adventist Theological Society 28_, nr. 1 (2017), s. 95.

Det andre bildet Paulus bruker på Den hellige ånd, er «pant» (garanti). Den hellige ånd er garantien for vår arv og peker frem mot tiden da arven skal gis i sin helhet (se 2 Kor 1,22; 2 Kor 5,5).

Ordet som er oversatt med «pant» (arrabōn) var et hebraisk lånord som ble brukt mye i datidens dagligdagse gresk om et «første avdrag» eller «innskudd» som forutsetter at betaleren vil foreta ytterligere betalinger.

Merk at det ikke er de kristne som betaler dette pantet, de mottar det fra Gud. Paulus sier Den hellige ånds nærvær i de troendes liv er første del av den fulle arven som kommer med Kristi gjenkomst. Vår del er å ta imot det vi har fått i Jesus med takk og ydmykhet.