---
title:  Guds store plan i Kristus
date:  04/07/2023
---

`Hva er Guds plan for «tidens fylde», og hvor vidt favner den? Ef 1,9–10.`

Paulus sier tre ting om Guds plan. Den er (1) hans «viljes mysterium», (2) hans «vilje» og (3) en «frelsesplan i tidens fylde». Hva går Guds plan ut på? Å sammenfatte alt i himmel og på jord i Jesus.

Paulus bruker et fargerikt begrep for å beskrive planen (anakephalaiōsasthai), å «sammenfatte» eller «oppsummere» alt i Kristus. I oldtidens regnskaper «la man sammen» en kolonne med tall og satte summen øverst. Jesus står øverst i Guds endelige, eskatologiske plan. Denne Kristus-planen ble lagt «før verdens grunnvoll ble lagt» (Ef 1,4) og er så stor at den favner alt av tid («tidens fylde») og rom («alt i himmel og på jord»). Paulus kunngjør enhet i Kristus som Guds store mål for universet.

Når han tar opp Guds «frelsesplan i tidens fylde» (Ef 1,10), er dette temaet som skal gjennomsyre brevet. Gud begynner sin plan for å sammenfatte alle ting, med forankring i Jesu død, oppstandelse, himmelfart og opphøyelse (Ef 1,15–2,10), ved å grunnlegge kirken og forene alle slags mennesker i den, både jøder og hedninger (Ef 2,11–3,13).

Så kirken er et signal til de onde maktene om at Guds plan er iverksatt og at deres splittende vanstyre skal ta slutt (Ef 3,10). Som Bibelen sier: «For djevelen er kommet ned til dere, og hans raseri er stort, for han vet at hans tid er kort» (Åp 12,12).

Den siste halvdelen av Paulus’ brev åpner med en appell om enhet (Ef 4,1–16) og fortsetter med en oppfordring om å unngå atferd som skader denne enheten, slik at de heller bygger solidaritet med trosfeller (Ef 4,17–6,9). Paulus avslutter med bildet av kirken som en samlet hær som fører fredens krig i Kristi navn (Ef 6,10–20).

`Hvordan kan du feire at det du har opplevd ved å bli kjøpt fri i Kristus Jesus, er en del av noe stort, en del av Guds plan om å forene alt i Kristus?`