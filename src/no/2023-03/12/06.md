---
title:  Brytekamp mot onde krefter
date:  14/09/2023
---

`Hva tror du er grunnen til at Paulus lister opp en rekke titler på de onde åndskreftene i Ef 1,21; Ef 3,10 og Ef 6,10–20?`

Paulus skildrer «vår kamp» (Ef 6,12) med et gresk ord for konkurransen mellom brytere (palé). Siden bryting var god forberedelse til kamp, er det en passende beskrivelse av den kampen mann mot mann som finner sted når hærer barker sammen. Paulus understreker hvor reell de troendes nærkamp mot de onde maktene er.

Her er titlene han gir dem:

| [Efeserne 1,21](https://bibel.no/nettbibelen?parse=Ef+1%2C21) | [Efeserne 3,10](https://bibel.no/nettbibelen?parse=Ef+3%2C10) | [Efeserne 6,12](https://bibel.no/nettbibelen?parse=Ef+6%2C12) |
| --- | --- | --- |
| alle makter | maktene | (alle) makter |
| (alle) åndskrefter | åndskreftene | åndskrefter |
| (alt) velde |  | verdens herskere i dette mørket |
| (alt) herredømme |  | ondskapens åndehær i himmelrommet |
| alle navn som nevnes kan |  |  |

I sine brede beskrivelser («alle navn som nevnes kan» (Ef 1,21) og «ondskapens åndehær i himmelrommet» (Ef 6,12)) bekrefter Paulus at alle onde og overnaturlige krefter er underlagt Kristus (Ef 1,21). Men det er aldri en god strategi å undervurdere motstanderen. Paulus sier at vi ikke bare står overfor menneskelige fiender, men «ondskapens åndehær i himmelrommet» (Ef 6,12), ledet av en listig general, djevelen (Ef 6,11). Men selv om vi må være på vakt mot vår store fiende, skal vi ikke la oss skremme av ham. Gud er med oss i kampen (Ef 6,10) og har gitt oss de beste våpen: sin egen rustning, «Guds rustning» (Ef 6,11; jf. Jes 59,15–17). Han har stilt sin sannhet, rettferdighet, fred, tro og frelse og Den hellige ånd til vår disposisjon (Ef 6,13–17). Når Gud går foran og vi er utstyrt fra topp til tå med rustningen han har gitt oss, kan vi ikke tape (Rom 16,20; 1 Kor 15,23–24; 2 Tess 2,8).

`Hvorfor bør vi gripe Herren Jesu hånd, han som er større enn disse kreftene og har beseiret dem, i lys av at disse onde kreftene finnes og vi ellers er hjelpeløse mot dem?`