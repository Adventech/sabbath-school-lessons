---
title:  Kamptale
date:  10/09/2023
---

`Studer Paulus’ konklusjon på brevet i Ef 6,10–20. Hva betyr hans kamprop for oss som står i kampen i dag?`

Paulus avslutter Efeserne med en oppfordring til kamp og ber de kristne ta plass i kirkens krig mot det onde (Ef 6,10–20). Han begynner med en generell oppfordring om å «bli sterke i Herren» (Ef 6,10), som han gjentar med ordene «Ta på Guds fulle rustning» (Ef 6,11). Han underbygger kallet med et formål (å kunne motstå djevelens listige knep, Ef 6,11), og med en begrunnelse: kampen er mot ondskapens åndehær (Ef 6,12). Så gjentar Paulus kampropet i større detalj. De skal iføre seg «Guds fulle rustning» så de kan gjøre motstand (Ef 6,13), ta på belte, brynje, sko, skjold, hjelm og sverd (Ef 6,14–17). Nå er de fullt utrustet og klare til å gå inn i kampen slik soldater på oldtidens slagmark gjerne gjorde, og det er å be (Ef 6,18–20).

Som et ekko av oppfordringer til kamp i GT taler Paulus om kirkens misjon som om det var en militær konflikt med våpen. Dette gjør han klart i sin første befaling: «Bli sterke i Herren, i hans veldige kraft!» (Ef 6,10).

GTs oppfordringer til kamp (se f.eks. 5 Mos 20,2–4; Dom 7,15–18; 2 Krøn 20,13–20; 2 Krøn 32,6–8; Neh 4,14; Neh 4,19–20) understreker at Israels seier ikke er avhengig av overlegne våpen eller en mer tallrik hær enn fiendens. Det kommer an på om man setter sin lit til Guds nærvær og kraft. Nøkkelen til seier var ikke selvtillit, men tillit til Guds kraft og hans hjelp. Paulus bruker disse tankene og formaner de troende til å:

1. være aktive i kirkens misjon;
2. kjenne de usynlige faktorene som påvirker deres liv og vitnesbyrd;
3. være klar over hva Gud har gitt dem til hjelp og
4. være våkne for betydningen av enhet og samarbeid kristne imellom.

`Hva burde Paulus’ advarsel om at vår kamp ikke er mot kjøtt og blod, men mot overnaturlige fiender, si oss om hvor vårt håp om seier ligger?`