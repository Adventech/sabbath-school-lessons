---
title:  Den store konflikten i Paulus’ brev
date:  12/09/2023
---

`Les Rom 13,11–14; 1 Tess 5,6–8, og 2 Kor 10,3–6. Sammenlign med Ef 6,10–20. Hvorfor tror du Paulus bruker slike bilder?`

Paulus bruker ofte militære uttrykk og bilder i brevene sine og ber de troende om å leve som eksemplariske soldater. Ef 6,10–20 er hans lengste og mest konsentrerte bruk av militært språk, og det er en av hans viktigste måter å forklare evangeliet på. Etter å ha seiret over «maktene og åndskreftene» på korset (Kol 2,15), anvender den opphøyde Kristus nå resultatene av denne seieren fra sin stilling som Herre over maktene (Fil 2,9–11). Kristus rekrutterer tilhengere som soldater i den kosmiske krigen og leder lysets hær mot en stor seier (1 Kor 15,54–58; 2 Tess 2,8; Rom 16,20). Når vi samler Paulus’ bruk av militær symbolikk, ser vi at han forstår konflikten mellom godt og ondt som «en langvarig kosmisk krig: kampene bølger frem og tilbake mellom to hærer som står mot hverandre gjennom tidene inntil en vinner den siste konfrontasjonen.» – Peter W. Macky: _St. Paul’s Cosmic War Myth: A Military Version of the Gospel_. (New York, USA: Peter Lang Publishing, Inc., 1998), s. 1.

Paulus’ hyppig brukte tema om en kosmisk krig gjennomsyrer også Efeserbrevet. I kampropet (Ef 6,10–20) samler Paulus elementer av den kosmiske konflikten som han allerede har brukt: Gud styrker de troende med overveldende «kraft» (Ef 1,18–20; Ef 3,16; Ef 3,20); Kristi seier og opphøyelse over maktene (Ef 1,20–23); de troende som en gjenoppstått hær av dem som en gang var døde, men som nå har fått kraft fordi de er ett med den opphøyde Kristus og kan kjempe mot sin gamle hersker (Ef 2,1–10); kirkens rolle i å avsløre maktenes kommende undergang for dem (Ef 3,10); bruken av Sal 68,19 for å fremstille Kristus som den seirende, guddommelige kriger (Ef 4,7–11) og oppfordringen til de kristne om å «kle» seg i evangeliets klær (se Ef 4,20–24). Når vi blir kalt til å ta på Guds «fulle rustning», er vi godt utrustet til å forstå den kosmiske konfliktens sentrale rolle, men vi skal også stå fast i vissheten om at vi har del i Kristi endelige seier.

`Hvordan har du opplevd ikke bare denne kosmiske konflikten, men den seieren vi kan gjøre krav på i Jesus? Hvorfor er hans seier så avgjørende for vårt håp og vår erfaring?`