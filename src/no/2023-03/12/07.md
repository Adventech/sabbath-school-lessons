---
title:  Til ettertanke
date:  15/09/2023
---

«Vårt verk er aggressivt, og som Jesu trofaste soldater må vi bære den blod-fargede fanen inn i fiendens festninger. ‘For vår kamp er ikke mot kjøtt og blod, men mot makter og åndskrefter, mot verdens herskere i dette mørket, mot ondskapens åndehær i himmelrommet.’ Hvis vi går med på å legge ned våpnene og senke den blodige fanen og bli Satans fanger og tjenere, kan vi slippe konflikten og lidelsen. Men denne freden får vi bare mot å oppgi Kristus og himmelen. Vi kan ikke godta fred på slike betingelser. La det være krig, krig, til jordens historie er slutt, heller det enn fred med frafall og synd.» – Ellen G. White: _The Review and Herald_, 8. mai 1888.

Hva er forholdet mellom Ef 6,10–20 og Åpenbaringen? Avsnittet avslører det samme grunnsynet når det gjelder den siste tid, eller eskatologien, som kampmotivet i Åpenbaringen (se Åp 12; Åp 16,12–16; Åp 19,17–21; Åp 20,7–10). I begge blir Guds folk angrepet av fienden «i himmelrommet» som «er aktiv og mektig i den nåværende tidsalder.» Hos begge blir Guds folk oppmuntret av «bildet av fremtidens evighet». Dessuten «peker begge scenariene frem til det endelige slaget når fienden vil bli fullstendig nedkjempet, hvoretter den nye, evige tidsalder begynner», en ny tid med «Guds folks endelige, herlige liv» og «fiendens evige undergang». (Se Yordan Kalev Zhekov: _Eschatology of Efesians_ (Osijek, Kroatia: Evangelical Theological Seminary, 2005), s. 217, 233–235.)

**Spørsmål til drøftelse**

`Når har du hatt de klareste konfrontasjonene med mørkets makter? Hva har de beste strategiene vært da?`

`Med bakgrunn i Ef 6,10–20: Hvordan ville du hjelpe en som virker spesielt plaget av «ondskapens åndehær» (Ef 6,12)?`

`Hvordan kan vi best oppdage og avvise «djevelens listige knep» (Ef 6,11)? F.eks.: Hvor ofte er du klar til å oppgi troen fordi du føler at du er for stor en synder til å bli frelst? Hvem gir deg slike tanker – Kristus eller mørkemaktene? Hvorfor må du gjøre krav på de mange store løftene vi har fått i Jesus når du har det slik?`