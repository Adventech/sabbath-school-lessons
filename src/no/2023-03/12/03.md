---
title:  Å finne styrke i Kristus
date:  11/09/2023
---

Paulus avslutter brevet med en oppfordring til kamp som samler temaer og ideer som er viktige for hele brevet. Han begynner med det overordnede temaet, fremsatt som en hærleders kamprop: «Til slutt: Bli sterke i Herren, i hans veldige kraft!» (Ef 6,10). Resten av avsnittet, Ef 6,11–20, illustrerer og utbroderer temaet.

`Les Ef 6,10–20 igjen. Hvordan er den store konflikten mot overnaturlige krefter sentral i Paulus’ poeng? Hvorfor er det viktig å ha denne sannheten for øye i vår vandring med Gud?`

Paulus peker på Kristus som kilden til deres styrke med ordene «i Herren, i hans veldige kraft» (Ef 6,10), for «Herre» viser alltid til Kristus i Efeserbrevet (Ef 2,21; Ef 4,1; Ef 4,17; Ef 5,8; Ef 6,1; Ef 6,21). «Kirkens styrke bunner i at dens oppstandne Herre er allmektig og leder dens krigføring.» – G. G. Findlay, The Epistle to the Ephesians, (New York, USA: Ray Long og Richard R. Smith, 1931), s. 398.

Paulus bruker repetisjon i Ef 6,10. Synonymene styrke og kraft understreker poenget: den kraften som skal komme til syne i kirken, bor ikke i de kristne, den er lånt. Den kommer fra Herren, fra Kristus. Her sammenfatter Paulus et av brevets viktige temaer: Guds kraft som deles med de kristne (Ef 1,19–22; Ef 2,4–6; Ef 3,16–17). De finner kraft for enhver konflikt, nå og i fremtiden, i sin solidaritet med den oppstandne og opphøyde Kristus.

Den første befalingen kunngjør at Kristus aktivt styrker de troende (Ef 6,10), men alle tre medlemmene av Guddommen er med og styrker dem til åndskamp mot det onde. Gud (Faderen) stiller sine våpen til rådighet som «Guds rustning» (Ef 6,11; Ef 6,13; jf. Jes 59,17). Tidligere har Paulus pekt på Ånden som styrker de troende da han ber om at Gud må «gi deres indre menneske kraft og styrke ved sin Ånd» (Ef 3,16). Her er det Ånden som gir dem sverdet, «Åndens sverd, som er Guds ord» (Ef 6,17). Oppfordringen til de troende er: «Be alltid i Ånden» (Ef 6,18). Paulus vil at de skal forstå at den treenige Gud er fullt opptatt med å utruste dem til kamp mot de onde maktene.