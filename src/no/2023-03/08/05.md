---
title:  Den Hellige Ånd i den kristnes liv
date:  16/08/2023
---

`Hvilken formaning deler Paulus om Den hellige ånds nærvær når han tar opp synd på talens område i det kristne fellesskapet? Ef 4,30.`

Paulus kommer med en advarsel og et løfte. Våre synder i menigheten er ikke tabber med liten konsekvens: Det bedrøver Den hellige ånd at vi misbruker talens gave til å rive ned andre (Ef 4,25–27; Ef 4,29; Ef 4,31–32). Alvoret understrekes når Paulus blir et ekko av Jes 63,10: «Men de [Israel] var trassige og gjorde hans hellige Ånd sorg. Så ble han en fiende for dem, han kjempet selv imot dem.»

Paulus lover at Den hellige ånd besegler de troende fra den dagen de tok imot Kristus (Ef 1,13–14) til «frihetens dag» (Ef 4,30). Åndens forhold til den troende er ikke flyktig, men varig. Når de kristne ser bort fra Åndens nærvær og bruker talens gave som våpen, sies det ikke at Ånden forlater dem, han sørger. Ånden blir hos dem som et merke på at de er eid og beskyttet av Gud frem til Kristi gjenkomst. Paulus understreker Åndens guddom som «Guds hellige Ånd» og understreker hans personlighet ved å si at Den hellige ånd sørger. (Se også Rom 8,16; Rom 8,26–27; 1 Kor 2,10; 1 Kor 2,13; 1 Kor 12,11; Gal 5,17–18.)

Vi må trå varsomt når vi omtaler guddommens mysterium. Ånden er både ett med og forskjellig fra Faderen og Sønnen. «Ånden har sin egen vilje og velger deretter. Han kan bli bedrøvet og spottet. Slike uttrykk brukes ikke om en ren makt eller innflytelse, men om en person. Er Ånden så en person som deg og meg? Nei, vi bruker begrensede menneskelige formuleringer for å beskrive det guddommelige, og Ånden er hva mennesker aldri kan bli.» – Paul Petersen, _God in 3 Persons – In the New Testament_ (Silver Spring, Maryland, USA: Biblical Research Institute, 2015), s. 20.

`Det er «Guds hellige ånd» som lever i så intim kontakt med oss at det sies at våre handlinger påvirker ham. Vi deler livet med et medlem av Guddommen som vi har fått som et varig forhold som besegler oss til endens tid. Hva bør være vår respons i tro på denne store sannheten?`