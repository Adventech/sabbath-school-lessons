---
title:  Et dramatisk klesskifte
date:  14/08/2023
---

`Hvilket vesentlige poeng nevner Paulus når han gjenforteller historien om tilhørernes omvendelse? (Ef 4,20–24).`

Etter å ha skildret deres tidligere liv som ikke-jøder (Ef 4,17–19), sier ikke Paulus: «Det var ikke slik dere lærte om Kristus.» I stedet utbryter han: «Det er ikke slik dere lærte Kristus!» (Ef 4,20). Ved å merke seg at de hadde «hørt ham» [Kristus], og ble undervist «i ham» (Ef 4,21) eller «av ham», tar Paulus til orde for et Kristusformet liv med ordene «den sannhet som er i Jesus» (Ef 4,21). For Paulus, handler det å komme til tro, om en personlig forbindelse med Kristus, en forbindelse som er så levende og ekte at den kan beskrives som «å gå i lære hos Kristus». Vi erkjenner at den oppstandne og opphøyde Jesus lever og er blant oss. Vi er formet av hans lære og eksempel og er lojale mot ham som vår levende Herre. Vi åpner livet for hans aktive veiledning gjennom Ånden og Ordet.

Paulus sier at det å leve et Kristus-formet liv krever tre prosesser, som han uttrykker med klesbilder:

1. å «legge av» eller vende seg bort fra den gamle livsstilen (Ef 4,22);
2. å oppleve indre fornyelse (Ef 4,23); og
3. å «kle seg» i det nye livsmønsteret (Ef 4,24).

Paulus’ metafor gjenspeiler bruken av klær i GT som et symbol for både syndighet (f.eks. Sal 73,6; Sak 3,3–4; Mal 2,16) og frelse (f.eks. Jes 61,10; Esek 16,8; Sak 3,4–5).

I oldtiden gikk menn i en knelang tunika som underplagg og en kappe som beskyttet mot solen. Kvinner hadde en tunika og en kappe. Bibelens kulturer var livsoppholdskulturer. Klær var dyrt og ble brukt lenge. Det var uvanlig å ha mer enn ett sett klær. Plaggenes kvalitet og stil avslørte brukerens identitet og status. Å skifte klær, bytte ut ett sett med klær med et annet, var en sjelden og viktig begivenhet. Paulus tenker seg en endring i livet som er like lett å se som det at et sett klær som ble erstattet med et annet, ville ha vært i det første århundret.

`Hva er den avgjørende forskjellen på å lære om Kristus og å lære Kristus å kjenne?`