---
title:  Bygg samhold med deres ord
date:  15/08/2023
---

`Hvilket av rådene om ordbruken kristne imellom er viktigst for deg nå? Hvorfor? (Ef 4,25–29).`

Paulus bruker flere ganger en interessant talemåte i Ef 4,25–32, som f.eks. i Ef 4,25: en negativ befaling («legg av løgnen») fulgt av en positiv befaling («snakk sant til hverandre») og så en begrunnelse («for vi er hverandres lemmer», som ser ut til å bety «fordi vi er lemmer på en kropp og dermed knyttet til hverandre som deler av den ene kroppen»). Paulus’ oppfordring om å «snakke sannhet» er ikke en oppmuntring til å konfrontere andre med en taktløs gjengivelse av fakta. Han hentyder til Sak 8,16, som oppfordrer til å tale sannhet for å fremme fred.

Siden Paulus bannlyser sinne og sint tale i Ef 4,31, er ordene i Ef 4,26 ikke grønt lys for sinne i menigheten. Nei, han innrømmer at man kan bli sint, men kontroller følelsesutbruddene: «Blir dere sinte, så synd ikke, og la ikke solen gå ned over deres vrede.»

Paulus ser ut til å avbryte temaet om talens bruk med en negativ befaling om tyver: «Den som har stjålet, skal ikke lenger stjele» (Ef 4,28). Positivt sagt: tyven skal «arbeide og gjøre noe nyttig med sine egne hender» (Ef 4,28; se også 1 Kor 4,12; 1 Tess 4,11) med begrunnelsen: «så han kan ha noe å gi til dem som trenger det» (Ef 4,28). Kanskje tar Paulus med dette ordet om tyver her på grunn av sammenhengen mellom tyveri og villedende tale som i historien om Ananias og Saffira i Apg 5,1–11. Paulus’ tro på Kristi forvandlende kraft er så sterk at han ser for seg at tyver skal bli velgjørere!

Så befaler han: «La ikke et eneste råttent ord komme over leppene» (Ef 4,29). Dette beskriver et destruktivt ord som går sin nesten ustoppelige vei mot leppene for å gjøre skade. Positivt: Paulus tenker seg at ethvert negativt utsagn ikke bare stoppes, men erstattes av et som oppfyller tre kriterier: Det (1) «er godt og ... bygger opp», (2) «der det trengs» og (3) kan være «til velsignelse for dem som hører på» (Ef 4,29). Om bare dette kunne sies om alle våre ord!