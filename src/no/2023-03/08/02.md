---
title:  Syndens nedadgående spiral
date:  13/08/2023
---

`Sammenlign Ef 4,17–32 med Kol 3,1–17. Hvordan tar Paulus til orde for at kristne skal leve på en måte som oppmuntrer til enhet i menigheten?`

I forrige del (Ef 4,1–16) var temaet menighetens enhet. Når vi sammenligner Ef 4,1 og Ef 4,17, ser vi hvor like disse to formaningene om hvordan man skal vandre eller leve er. Denne likheten antyder at Paulus tar opp det samme temaet – enhet og livsstilen som støtter det – men fra et nytt og i utgangspunktet mer negativt ståsted.

I Ef 4,17–24 viser Paulus kontrasten med hedningenes livsstil, som han mener undergraver enhet (Ef 4,17–19), og sanne kristne livsmønstre som bygger den opp (Ef 4,20–24). Når vi leser hans kritikk av hedningenes livsstil, bør vi huske hans overbevisning om at hedninger er frelst i Kristus og får full delaktighet i Guds folk (Ef 2,11–22; Ef 3,1–13). I Ef 4,17–19 gir han altså en begrenset og negativ beskrivelse av «hedninger av fødsel» (Ef 2,11).

Paulus er ikke bare urolig for bestemte synder eller atferd blant hedningene. Han er bekymret for et atferdsmønster som de viser, en nedadgående bane i syndens grep. Midt i Ef 4,17–19 finnes et portrett av en følelsesløs åndelighet: «Deres tanker er tomhet, deres forstand formørket, og de er fremmede for livet i Gud» (Ef 4,17–18). Denne åndelige uvitenheten er kilden til den formørkede forstanden som fremheves i begynnelsen av avsnittet («avstumpet er de blitt» Ef 4,18–19), og deres fordervede seksualliv understrekes på slutten («de har gitt seg over til et utsvevende liv, de er urene og grådige i alt de gjør», Ef 4,19). De er fremmedgjort fra Gud og vet ikke hvordan de skal leve, og atskilt fra hans frelsende nåde fortsetter de i en nedadgående spiral av synd og fordervelse.

`Hva er din egen erfaring med syndens makt til å trekke en nedover i enda mer synd?`