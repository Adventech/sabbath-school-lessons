---
title:  Elsk din kone som deg selv
date:  30/08/2023
---

`Hvilket nytt argument bruker Paulus for å få ektemenn til å vise øm kjærlighet mot sine hustruer? Ef 5,28–30.`

Paulus’ regler for det kristne hjem (Ef 5,21–6,9) avslører et utfordrende sosialt miljø. I Ef 5,28–30 henvender han seg til ektemenn som kunne velge å «hate sin egen kropp» (se Ef 5,28–29) og mishandle og slå sine koner. I den gresk-romerske verden på Paulus’ tid hadde «familiefaren» (latin: pater familias) vide fullmakter. Han kunne straffe kone, barn og slaver hardt eller også drepe dem og være i sin fulle rett juridisk sett (selv om bruk av ekstrem makt ble stadig mindre godtatt i samfunnet).

I Ef 5,25–27 har Paulus beskrevet det store eksemplet på kjærlighet, Kristi kjærlighet til kirken, og gir mennene en et annet forbilde enn det vanlige. Før han kommer med et nytt argument, peker han igjen på vårt store eksempel og ber kristne menn være «på samme måte» (Ef 5,28) som Jesus, som «ga seg selv» for sin brud, kirken, og ivaretar hennes behov (Ef 5,25–27). Paulus utfordrer kristne ektemenn til å ta avstand fra menns vanlige oppførsel og matche Kristi milde kjærlighet.

I Ef 5,28–30 kommer Paulus med en ny begrunnelse for at kristne menn skal elske sine koner: egenkjærlighet. Paulus sier noe banalt: «Ingen har noen gang hatet sin egen kropp» (iallfall ingen som tenker klart). Menn skader ikke seg selv eller slår sin egen kropp. Nei, de «gir kroppen næring og pleier den» (Ef 5,29). I et forsøk på å eliminere hardhet og vold mot kristne koner ber Paulus mannen om å identifisere seg med sin kone. Du er så ett med din kone, sier Paulus, at det å skade henne, er å påføre deg selv skade.

Paulus vender tilbake til Jesus og sier at Kristus også viser omsorg for seg selv ved å verne om de troende som er «hans kropp» (Ef 5,29–30). Form din oppførsel mot din kone etter måten du behandler deg selv på og den måten Kristus behandler deg på, sier Paulus.

`Paulus nevner Jesu eksempel for både koner og menn. Hva kan Jesus lære deg om å elske din egen familie?`