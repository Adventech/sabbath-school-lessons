---
title:  Råd til kristne koner
date:  27/08/2023
---

I Ef 5,21 binder Paulus sammen Ef 5,1–20 og Ef 5,22–33, der han tar til orde for at de kristne skal underordne seg under hverandre (se Mark 10,42–45; Rom 12,10; Fil 2,3–4). De skal gjøre det «i ærefrykt for Kristus» (Ef 5,21), den første av flere ganger Paulus vil peke på forholdet til Kristus som det viktigste og mest skjellsettende for kristne.

`Hva mener Paulus med å formane de kristne til å underkaste seg under hverandre? Hvordan skal dette forstås? Ef 5,21.`

Paulus oppfordrer også kristne koner til å underordne seg «ektemennene deres som under Herren selv» (Ef 5,22) og presiserer at han snakker om kvinnenes underkastelse under sine respektive ektemenn (se også 1 Pet 3,1; 1 Pet 3,5). Når Paulus sier at hustruer skal gjøre det «som under Herren», mener han da at en kone skal underordne seg sin mann som om han var Kristus, eller mener han at Kristus er fokus for hennes underkastelse?

Det siste er å foretrekke i lys av Ef 6,7, der slaver blir bedt om å tjene fordi «det er Herren og ikke mennesker dere tjener», og Kol 3,18, der koner blir bedt om å underordne seg sine menn «som det sømmer seg i Herren». Koner er kristne og må sette Kristus høyere enn sine menn.

Både i Kolosserbrevet og Efeserbrevet er Kristus – og bare Kristus – hodet for menigheten, som er hans kropp (Ef 1,22; Ef 5,23; Kol 1,18): «Kristus er kirkens hode; han er frelser for sin kropp» (Ef 5,23). Slik er også mannen «hustruens hode» (Ef 5,23), med kirkens trofasthet mot Kristus som et bilde på konens troskap mot sin mann. Avsnittet forutsetter et kjærlig, omsorgsfullt ekteskap, og ikke et som er dysfunksjonelt. Verset tillater ingen form for vold i hjemmet.

`Hvis mannen «er hard og rå, fremfusende, egoistisk og hovmodig, skulle han aldri nevne med et eneste ord at mannen er hustruens hode, og at hun derfor må underkaste seg under ham i alle ting. For han er ikke Gud, og heller ikke ektemann i ordets sanne betydning.» – Ellen G. White: _Det kristne hjem_, side 87.`