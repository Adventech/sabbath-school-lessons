---
title:  Til ettertanke
date:  01/09/2023
---

Ellen G. White: «Responsibilities of Married Life» i _Testimonies for the Church_, bind 7, side 45–50, og «Gjensidige forpliktelser» i _Det kristne hjem_, side 85–90.

Ellen G. White oppfordrer konsekvent ektefolk til ikke å forsøke å kontrollere den andre: «Prøv ikke å tvinge hverandre til å gi etter for egoistiske ønsker. Ingen kan gjøre dette uten at den andres kjærlighet slokner. Vær vennlig, tålmodig og overbærende, omtenksom og høflig.» – _Det kristne hjem_, side 88.

Hun kommenterer tolkningen og bruken av Kol 3,18 (og Ef 5,22–24): «Ofte møter vi spørsmålet: ‘Skal en hustru oppgi sin egen vilje?’ Bibelen understreker med all tydelighet at mannen er familiens overhode. ‘Dere som er hustruer: Vær deres menn underordnet.’ Dersom dette påbudet endte her, ville alle være enige om at kvinnens stilling var lite misunnelsesverdig ... Mange menn leser bare disse første ordene: ‘Dere hustruer skal underordne dere under deres menn.’ Men for å forstå meningen må vi ta med begrunnelsen: ‘Som det sømmer seg for kristne.’ Gud ønsker at alle hustruer skal frykte og elske ham. Fullstendig underkastelse skal bare skje under Jesus Kristus som skapte oss alle til sine barn med en uendelig pris, sitt eget liv ... Det er en som har mer å si enn hennes mann. Det er hennes frelser, og hun må vise lydighet mot mannen på den måten som Gud har beskrevet – ‘som det sømmer seg for kristne’.» – _Det kristne hjem_, side 86, 87.

**Spørsmål til drøftelse**

`Tenk deg at noen sier at Ef 5,21–33 er en gammeldags tekst som ikke lenger er relevant for kristne forhold siden den håndhever en ekteskapsmodell som bygger på mannens autoritet og dominans. Hvordan ville du ha svart? Hvilke deler av avsnittet hjelper deg med svaret?`

`Hva kan Paulus’ råd i Ef 5,21–33 tilby dem som lever i et vanskelig ekteskap?`

`Noen kristne sier skapelseshistorien i 1 Mos 1 og 2 bare er et bilde og at den ikke skildrer hva som virkelig skjedde (milliarder av år med evolusjon). Hva sier Paulus’ bruk av historien oss om hvor bokstavelig han tok den?`

`Dvel mer ved temaet «én kropp». Hvordan gjør dette det lettere å forstå ekteskapets hellighet og hvorfor ektefeller må gjøre alt for å verne om dets hellighet?`