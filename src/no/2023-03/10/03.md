---
title:  'Kirken som Kristi brud: 1. Del'
date:  28/08/2023
---

`Sammenlign Ef 5,25–27; Ef 5,29 og Esek 16,1–14. Hvilke deler av den historien gjenspeiler Paulus i sin skisse?`

Når Paulus former sin metafor om bryllup og ekteskap for kirken og dens forhold til Kristus i Ef 5,25–27; Ef 5,29, gjør han kreativ bruk av skikker og roller i oldtidens bryllup. I forholdet til kirken som brud, er Kristus brudgommen som:

1. Elsker kirken som brud (Ef 5,25). Dette er en hjertesak for Jesus. Han elsker oss!
2. Gir seg selv som brudeprisen. Ifølge gamle bryllupstradisjoner skulle brudgommen «kjøpe» bruden med «brudeprisen», som gjerne var en stor sum penger og verdisaker, så stor at landsbyens økonomi var avhengig av skikken. Kristus betaler den høyeste pris for kirken som sin brud siden han «ga seg selv for den» (Ef 5,25). I inkarnasjonen og på korset gir han seg selv som brudeprisen.
3. Bader bruden. Brudens forberedelser var en viktig del av de gamle bryllupsfestene. Som den dag i dag var det brudepikene og brudens kvinnelige slektninger som forberedte henne til seremonien. Men Paulus tenker seg at den guddommelige brudgommen forbereder bruden til bryllupet! Det er han som helliggjør og renser henne «med badet i vann» (Ef 5,26), trolig en henvisning til dåpen.
4. Taler løftets ord. Denne renselsen utføres «i kraft av et ord» (Ef 5,26), og peker på løftets ord som brudgommen taler til bruden, kanskje i forbindelse med forlovelsesseremonien (se Ef 1,3–14; Ef 2,1–10, og legg merke til Guds løfter til de kristne når de vender om). Trolovelse var den gamle versjonen av en moderne forlovelse, men den var mye alvorligere og inneholdt en skriftlig avtale om brudeprisen (fra mannen) og medgiften (eiendeler bruden ville føre inn i ekteskapet fra familien sin).
5. Forbereder og pynter bruden. Når bruden endelig stilles frem for brudgommen, er hun vakker og fremstår i feilfri prakt (Ef 5,27). Ikke nok med at Kristus bader bruden, han forbereder og pynter henne også.

`Hvordan hjelper disse versene oss å forstå Kristi følelser for oss? Hvorfor bør vi finne trøst i dette?`