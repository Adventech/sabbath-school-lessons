---
title:  Til ettertanke
date:  29/09/2023
---

Vi avslutter med noen tanker om Ef 6, der vi oppdager at kirken, vi, er Guds hær som fører fred.

I Efeserbrevet har Paulus fremstilt kirken som Kristi kropp (Ef 1,22–23; Ef 4,11–16), Guds tempel (Ef 2,19–22), og Kristi brud/kone (Ef 5,21–33). I Ef 6,10–20 skildrer Paulus kirken som Guds hær og oppfordrer til kamp. Det er et avsnitt med mye godt stoff, men det kan misforstås.

Vi kan misforstå Paulus’ ord som en oppfordring til å bære våpen eller å være harde mot andre. Men Paulus har lagt vekt på enhet, oppbyggelig tale og ømhet (se spesielt Ef 4,25–5,2). Han beskriver Guds gode nyheter som «fredens evangelium» (Ef 6,15). Den militære metaforen er ikke en oppfordring til krig i vanlig forstand. Vi skal heller føre fred i åndskampen mot det onde. Paulus går ut på den store konfliktens slagmark og ber oss tre inn i Guds hær.

Vi bør gjøre det med et realistisk syn på fienden, for det nytter ikke å undervurdere motstanderen. Vi står ikke bare overfor menneskelige fiender, men «ondskapens åndehær i himmelrommet» (Ef 6,12), ledet av djevelen som en listig general (Ef 6,11). Vi behøver ikke å la oss skremme av fienden. Gud står hos oss i kampen (Ef 6,10) og har gitt oss de beste våpen, sin egen rustning, «Guds fulle rustning» (Ef 6,11; jf. Jes 59,15–17). Han har stilt sannhet, rettferdighet, fred, tro, frelse og Ånden til rådighet for oss (Ef 6,13–17). Når Gud går foran og vi er utstyrt fra topp til tå i med rustningen han har gitt oss, kan vi ikke tape. Seieren er sikret.

**Spørsmål til drøftelse**

`Vi blir ikke frelst av våre gjerninger, men hva mener Paulus når han skriver at vi ble «skapt i Kristus Jesus til gode gjerninger, som Gud på forhånd har lagt ferdige for at vi skulle vandre i dem» (Ef 2,10)? Så hva er hensikten med gode gjerninger?`

`Paulus skriver: «Han som virker i oss med sin kraft og kan gjøre uendelig mye mer enn det vi ber om og forstår» (Ef 3,20). Hvilken kraft virker i oss, og hvordan skal denne kraften vise seg i vårt liv?`