---
title:  Vi både mottar og gir nåde
date:  28/09/2023
---

`Tenk over hvordan Paulus ber oss leve ut evangeliet i vårt forhold til andre mens du leser Ef 5. Hvilke av formaningene hans taler mest til deg?`

Hvis du begynner lesingen med Ef 5, kan du gå glipp av den fulle kraften til et viktig tema. Så start med Ef 4,32, der Paulus sier at de skal være gode mot hverandre, vise medfølelse og tilgi hverandre «slik Gud har tilgitt dere i Kristus».

Som kristne er vi kalt til å leve vårt liv med andre i lys av Guds tilgivelse og nåde mot oss. Vi skal gjøre som Gud! (Jf. Matt 5,43–48.)

Paulus sammenligner denne etterligningen av Guds kjærlighet med hedningenes generelle livsstil. I stedet for å sette pris på andre som søsken i Guds familie, utnytter folk altfor ofte andre til egen seksuelle nytelse og skryter av det (Ef 5,3–4). Han sier slik oppførsel ikke har noen fremtid i den verden Gud planlegger (Ef 5,5–7).

De troende skal heller vende seg fra mørket i sin fortid og leve «som lysets barn» (Ef 5,8–10), og etterligne Faderens kjærlighet. Paulus advarer igjen mot «mørkets gjerninger» som gjøres «i det skjulte» (Ef 5,11–12). Vi skal derimot leve i Kristi lys (Ef 5,13–14). I stedet for å kaste bort livet i drukkenskap, bør vi «bruker den dyrebare tiden godt» og takke Gud for hans kjærlighet (se Ef 5,15–21).

Paulus utvider temaet om å imitere Guds kjærlighet med råd til kristne ektefolk. Kristi selvoppofrende kjærlighet til kirken blir et forbilde for kristne menn (Ef 5,25–33), og menighetens troskap mot Kristus blir et forbilde for kristne koner (Ef 5,22–24). I stedet for å bruke seksualitetens gave utsvevende og egoistisk, er kristne opptatt av å verdsette hverandre og bli «ett kjød» (Ef 5,28–33).

«Ha Gud som forbilde, dere som er hans elskede barn» (Ef 5,1). Ved Guds nåde er du kalt til å leve ut denne formaningen i forholdet til andre.

`I Ef 5,2 står det at vi skal «leve i kjærlighet». Hvordan hjelper dette oss til å forstå hva Paulus mener med å ha «Gud som forbilde» i Ef 5,1?`