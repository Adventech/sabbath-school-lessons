---
title:  Vi er frelst for å leve sammen
date:  25/09/2023
---

`Prøv å svare på dette spørsmålet mens du leser Ef 2: Hva har Gud gjort for oss i sin Sønn Jesus Kristus?`

«Men Gud ...» Dette må være de to ordene som gir oss mest håp. I Ef 2,1–10 beskriver Paulus lesernes mørke fortid. De var som alle andre, i opprør mot Gud, deres liv var preget av synd og Satan (Ef 2,1–3). «Men Gud er rik på barmhjertighet ...» Og hva gjorde Gud for dem og oss?

1. Han gjorde oss levende med Kristus – Kristi oppstandelse er vår.
2. Han reiste oss opp med Kristus – Kristi himmelfart er vår.
3. I himmelen satte han oss med Kristus – Kristi kroning er vår (Ef 2,4–7).

Vi er ikke bare tilskuere til de store hendelsene i Kristi liv! Gud foretar disse bemerkelsesverdige handlingene, ikke fordi vi har fortjent det, men på grunn av sin nåde (Ef 2,8–9), og han vil de troende skal leve i solidaritet med Jesus og gjøre «gode gjerninger» (Ef 2,10).

Hvis Ef 2,1–10 lærer at vi lever i solidaritet med Jesus, lærer Ef 2,11–22 at vi lever i solidaritet med andre som en del av hans kirke. Jesu død har både vertikale fordeler som sikrer den troendes forhold til Gud (Ef 2,1–10), og horisontale fordeler som sementerer vårt forhold til andre (Ef 2,11–22). På korset river Jesus ned alt som skiller hedningkristne fra jødekristne, også misbruk av loven for å øke forskjellene (Ef 2,11–18). Jesus bygger også et fantastisk, nytt tempel bestående av kristne. Hedningene, som en gang sto utenfor tilbedelsen i templet, blir nå ett med jødekristne. Vi blir også en del av Guds kirke, «et hellig tempel i Herren» (Ef 2,19–22).

Ved Guds nåde kan du leve denne dagen i solidaritet med Jesus og dine trosfeller. Ef 2,8–10 har spilt en rolle i mange omvendelser. I disse versene fant Martin Luther en nåde som vant hans hjerte, og han oppdaget noen av reformasjonens store sannheter: Frelsen er ved tro alene, ved nåde alene, ved Kristus alene og alene til Guds ære. I 1738, atten dager etter omvendelsen i Aldersgate Street i London, forkynte John Wesley ved Oxford University med «et rop fra hjertet» og «et manifest til en ny bevegelse». Teksten? Ef 2,8. (Se A. Skevington Wood, «Strangely Warmed: The Wesleys and the Evangelical Awakening», _Christian History_ [magasin], bind 5, nr. 1 [1984]).