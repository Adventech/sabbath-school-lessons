---
title:  Vi er velsignet i Kristus
date:  24/09/2023
---

Noen har beskrevet Efeserne som NTs Alper. Som fjellguide tar Paulus oss med på en rask oppstigning i Ef 1. Vi blir andpustne og forundret over utsikten fra toppen.

`Reflekter over Ef 1. Hva er spesielt inspirerende? Hvilke topper ser du?`

Ef 1,3–14 er som et kart oppe på en fjelltopp som peker ut toppene i horisonten mens Paulus viser oss vår velsignede plass i frelsesplanens vidstrakte landskap. Landskapet dekker hele spennet av frelseshistorien, fra en evig fortid, gjennom Guds handlinger i Kristus og til en evig fremtid. Guds handling for å frelse mennesker avspeiler initiativer tatt «før verdens grunnvoll ble lagt» (Ef 1,4) og som nå realiseres i vårt liv (se Ef 1,7–8; Ef 1,13–14). Disse strategiene fra før skapelsen ville bli fullført ved tidens ende (Ef 1,9–10). Da ville «alle ting», både «i himmelen» og «på jord» forenes i Kristus, og Guds plan for «tidens fylde» bli oppfylt (Ef 1,10). Da ville vi fullt ut oppleve Guds mystiske plan (Ef 1,9). Her og nå kan vi være sikre på at den frelsen i Kristus vi står i, er en viktig del av Guds plan om å frelse «alt».

På en fjelltopp inspireres vi til takksigelse. I Ef 1,15–19 takker Paulus Gud mens han ber om at de kristne må få oppleve frelsen Gud har planlagt for dem. Vi klatrer en ny, bratt bakke idet han peker oppover til den oppstandne, opphøyde Kristus, som for all tid hersker over enhver tenkelig makt (Ef 1,20–23). Ved Guds nåde uttrykt i Kristus Jesus kan vi leve dagen i dag på fjelltoppen!

`Ef 1,4 sier at «I Kristus utvalgte han oss før verdens grunnvoll ble lagt, til å stå for hans ansikt, hellige og uten feil» i kjærlighet. Tenk over det. Utvalgt i ham før verden ble til! Hva burde dette si deg om Guds ønske om at du skal bli frelst?`