---
title:  Vi er den levende guds kirke
date:  26/09/2023
---

`Hvorfor er det både viktig og spennende å tilhøre Guds kirke? Ef 3.`

Vi blir glade når vi hører folk si positive ting om kirken. Men selv de mest ivrige kommer til kort sammenlignet med Paulus’ sprudlende vitnesbyrd om kirken i Ef 3. Han begynner på en rapport om sine bønner for kristne i Efesos (Ef 3,1; jf. Ef 1,15–23), men avbryter for å ta opp kirkens tilblivelse (Ef 3,2–13) og fullfører deretter rapporten om sine bønner (Ef 3,14–21). Underveis får vi høre viktige ting om Guds «plan» eller «mysterium»:

- I evigheten tenker Gud ut «mysteriet» eller «planen» om kirken (Ef 3,3–5; Ef 3,9; Ef 3,11).
- I og med Jesu liv og død, er den lenge skjulte planen «fullført» (Ef 3,11; jf. Ef 2,11–22).
- For Paulus åpenbares «mysteriet» om kirken og det forbløffende faktum at hedninger skal ha fullverdig del i den (Ef 3,3–6).
- Paulus er med og sprer det gode budskap som forkynner «Kristi ufattelige rikdom» for hedningene (Ef 3,8–9).
- Med mange mennesker vunnet for Kristus, viser kirken, som består av både jøder og hedninger, «Guds mangfoldige visdom» for «maktene og åndskreftene i himmelrommet» (Ef 3,10) og kunngjør deres kommende undergang (se Ef 6,10–20). Planen om å forene alt i Kristus (Ef 1,10) er i gang, og tiden er kort.

Denne forståelsen av kirken får Paulus til å be for de kristne. Hvorfor ikke tenke deg at han ber bønnen i Ef 3,14–21 for deg? Hvorfor ikke se for deg at han ber om at du må bli «fylt av hele Guds fylde» (Ef 3,19) og delta fullt ut i det mysteriet som er kirkens enhet?

`Hvilke stengsler som ikke burde være der, finnes mellom troende, slik Paulus ser det? Hva kan du gjøre med det?`