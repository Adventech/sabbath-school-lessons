---
title:  Troens enhet
date:  27/09/2023
---

`I Ef 4 ber Paulus de kristne om å slutte med noen ting og heller gjøre andre. Hva?`

Ef 4 begynner og ender med oppfordringer om å ta vare på hverandre (Ef 4,1–3; Ef 4,32). Mellom disse oppfordringene gir Paulus sterk støtte til tanken om at vi bør fostre enhet i kirken. Han gir en liste på syv ting som er ett: Det er en kropp, én Ånd, ett håp, én Herre (Jesus Kristus), én tro, én dåp, én Gud og alles Far (Ef 4,4–6). Vi bindes sammen av disse åndelige virkelighetene. Vi utgjør en enhet.

Enheten er nok en teologisk visshet, men den krever hardt arbeid. Så vi bør sette «alt inn på å bevare Åndens enhet» (Ef 4,3). En måte vi kan gjøre det på, er ved å være en aktiv «del» av Kristi kropp (Ef 4,7–16). Hvert medlem har en gave som del av kroppen og bør bidra til dens helse (Ef 4,7; Ef 4,16). Og alle burde dra nytte av arbeidet som apostler, profeter, evangelister, pastorer og lærere legger ned (Ef 4,11–12). De er leddbånd og sener som har en samlende funksjon og hjelper oss å vokse opp sammen til Kristus som er kroppens hode (Ef 4,13; Ef 4,15).

Paulus sa også at «Så skal vi ikke lenger være umyndige småbarn, ikke la oss kaste hit og dit og drive omkring ved hvert eneste vindpust av ny lære, så vi blir et bytte for menneskers falske spill og listige, forførende knep» (Ef 4,14), ord som tyder på at den første menighet sto overfor interne kamper med «listige, forførende knep».

På vei mot sin siste appell: «Vær gode mot hverandre, vis medfølelse og tilgi hverandre» (Ef 4,32), ber han dem legge av sin hardhjertethet (Ef 4,17–24) og holde seg fra sinne og bråk, og heller si ting som bygger opp så det blir til velsignelse (Ef 4,25–31).

Dette kapittelet om enhet er lett å lese når det hersker fred. Det er mer utfordrende – og viktigere – å lese det når konfliktene melder seg. Husker du å oppleve enheten i Kristi kropp, den enheten han døde for?

`Hvordan kan vi bidra til enhet i kirken, både lokalt og i større sammenheng? Hvorfor er det viktig at vi gjør det vi kan?`