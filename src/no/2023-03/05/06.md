---
title:  Kirken, et hellig tempel
date:  27/07/2023
---

`Hvilke bilder bruker Paulus for å signalisere enhet mellom jøder og hedninger i menigheten i Ef 2,11–22?`

Når vi ser tilbake på Efeserne 2, minnes vi at vers 1–10 lærer at vi lever i solidaritet med Jesus, men vers 11–22 lærer at vi lever i solidaritet med andre som del av hans kirke. Jesu død har både vertikale fordeler ved at den bygger vårt forhold til Gud (Ef 2,1–10) og horisontale fordeler ved at den sementerer vårt forhold til andre (Ef 2,11–22). Med korset river Jesus alt som skiller ikke-jøder fra jøder, også misbruk av loven for å øke avstanden (Ef 2,11–18). Jesus bygger et fantastisk, nytt tempel bestående av kristne. Hedninger, som en gang var utestengt fra tilbedelsen i templet, slutter seg nå til jødiske troende for å bli et nytt tempel. Vi blir alle en del av Guds kirke, «et hellig tempel i Herren» (Ef 2,19–22) og har den forrett å få leve i solidaritet med Jesus og våre brødre og søstre i Kristus.

`Sammenlign Paulus’ bruk av metaforen om kirken som et tempel i Ef 2,19–22 med bruken i disse tekstene: 1 Kor 3,9–17; 2 Kor 6,14–7,1; 1 Pet 2,4–8.`

Paulus bruker metaforen om kirken som tempel som et bilde på full innlemmelse av ikke-jøder i kirken. En gang var de utestengt fra tilbedelsen i templet, men nå får de ikke bare adgang (Ef 2,18), men blir byggesteiner i et nytt tempel som er utformet som «en bolig for Gud i Ånden» (Ef 2,22).

NT bruker metaforen tempelet for å illustrere kirkens hellighet, Guds rolle i å stifte kirken og gi den vekst, og de troendes solidaritet innad i kirken. Metaforen brukes sammen med et biologisk uttrykk (se Ef 2,21 der templet «vokser»), og byggeprosessen blir ofte fremhevet (se Ef 2,22: «i ham blir også dere bygd opp til en bolig for Gud»). I stedet for å være et statisk bilde, kan kirken se sin identitet som «den levende Guds tempel» (2 Kor 6,16).