---
title:  'Forsoning: Guds gave på korset'
date:  24/07/2023
---

**«For han er vår fred, han som gjorde de to til ett og rev ned den muren som skilte, fiendskapet. ... I én kropp forsonte han dem begge med Gud da han døde på korset og slik drepte fiendskapet.» (Ef 2,14–16).**

`Hvordan beskriver Paulus korset og det Jesus utrettet der i hvert av disse versene i Efeserbrevet? Hvordan vil du sammenfatte det Paulus sier om korset og hvordan det forvandler relasjonene våre? (Se Ef 1,7–8; Ef 4,32; Ef 2,13–14; Ef 2,16; Ef 5,2; Ef 5,25.)`

I sammenheng med avsnittet vårt denne uken (Ef 2,11–22), gir korset de kristne tre goder: (1) Hedninger, som var «langt» fra Gud og hans folk, har «kommet nær» (Ef 2,13) og er nå Guds sønner og døtre og brødre og søstre av jødiske troende (Ef 2,19); (2) «fiendskapet» (echthran, beslektet med echthros, «fiende») mellom jødiske og ikke-jødiske kristne er «drept» (Ef 2,16). Kristi kors fjerner det som syntes å være en permanent krigstilstand der jøder og hedninger var svorne fiender (Ef 2,17), og (3) i stedet for fiendskap kommer forsoning. Det var Kristus som «i én kropp forsonte … dem begge med Gud» (Ef 2,16; jf. Kol 1,19–22).

Hvordan viser forsoning seg? Hvordan føles det å være forsonet? Se for deg en fremmedgjøring mellom mor og datter, en som har vart i mange år. Se for deg at harmen blir oppløst i en flom av nåde og tilgivelse og den påfølgende gjenforeningen. Det er forsoning. Forsoning oppleves når et medlem legger til side det som skiller det fra et annet og godtar det andre medlemmet som en elsket bror eller søster som tar imot det som blir tilbudt. Forsoning er ikke et mekanisk eller juridisk begrep, men et mellommenneskelig begrep som feirer gjenopprettelsen av ødelagte forhold. Paulus tillater seg å tenke at Kristi storverk på korset påvirker relasjonene, ikke bare mellom enkeltpersoner, men også folkegrupper. Han ser for seg at det fyller vårt liv og river ned splittelse, løser opp våre krangler og fornyer fellesskapet med og forståelsen for hverandre.

`Hvordan kan du kanskje trenge å anvende disse prinsippene for å bli forsonet med en annen? Hvordan går du frem?`