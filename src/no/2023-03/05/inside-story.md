---
title:  Misjonsfortelling
date:  28/07/2023
---

#### Ny måte å få seg kone på

_Zbigniew, Polen_

Zbigniew begynte for alvor å be om en kone da han var ferdig med pastorstudiene i kommunist- Polen. Kort tid senere ble han og flere andre sendt til Sørøst-Polen for å banke på dører. De skulle tilby kristne bøker og bibelstudier.

Zbigniew og vennene delte seg i grupper på to og to. De malte vegger og vasket hus. Noen kunne ikke begripe at de gjorde det gratis. Hver kveld holdt de bibelstudier.

En dag banket Zbigniew og vennen Jarek på hos folk i byen Lesko. Det regnet og var kaldt. Mange slo døren igjen, men en kvinne åpnet. «Hva vil dere?» De forklarte at de var kristne og ville snakke om Jesus. «Jeg må dusje, men jeg skal be mannen min om å snakke med dere.» Hun lukket døren, men kom tilbake etter noen minutter. «Mannen min er ikke i form og vil ikke snakke. Men jeg vil gjerne høre mer om Jesus. Kan dere komme tilbake senere?»

Da de kom tilbake, ble de invitert inn. Ti mennesker satt i stuen og ville høre hva ungdommene kunne fortelle om Jesus. En av dem var en ung kvinne som het Maja. Hun hadde lest Bibelen på egenhånd en stund. Hun hadde også bedt Gud om en god mann. Dem hun kjente, røykte og drakk, og hun ville ha en som var tro mot Gud og ikke fylte kroppen med gift. Etter møtet sa Maja til kvinnen som hadde invitert henne: «Zbigniew skal bli min mann!»

Kort tid senere inviterte Zbigniew Maja med på et bibelstudium i en by 100 km borte. Hun kom, og de begynte å brevveksle. Dette var i 1986, lenge før mobiltelefoner og e-post.

Året etter holdt evangelisten Mark Finley møter i Gdansk, og Zbigniew inviterte Maja til møtene. Hun kom hver kveld, og på det siste møtet bestemte hun seg for dåp.

Nå har Zbigniew og Maja vært gift i 35 år og har to voksne døtre, Maja og Natale. Zbigniew underviser pastorer og taler jevnlig på Hope Channel Poland.

«Jeg er fra det nordlige Polen, og kona mi er fra det sørlige Polen. Det ville ha vært umulig uten Guds hjelp.» Han gir litteraturarbeidet æren for at de traff hverandre.

«Jeg sier alltid dette til de unge på pastorskolen: ‘Dere må være veldig påpasselige når dere går fra dør til dør, for det kan hende dere treffer deres ektefelle!’», sier han.

Takk for 13. sabbats offeret i 2017 som bidro til bygging av TV-studio for Hope Channel Poland.

Besøk nettsiden til Hope Channel Poland: hopechannel.pl.

Last ned bilder fra Facebook: bit.ly/fb-mq.