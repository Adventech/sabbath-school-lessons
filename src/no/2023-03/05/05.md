---
title:  Jesus, forkynner av fred
date:  26/07/2023
---

`Hvordan sammenfatter Paulus Kristi tjeneste i Ef 2,17–18?`

Begrepet fred er viktig i Efeserbrevet. Det både begynner og ender med ønske om fred «fra Gud vår Far og Herren Jesus Kristus» (Ef 1,2; jf. Ef 6,23). Tidligere i Ef 2,11–22 argumenterte Paulus for at Kristus personifiserer fred, «For han er vår fred», og at hans kors skaper fred (Ef 2,14–16). Ikke nok med at Kristus bryter ned noe – fiendskapet mellom jøde og hedning (Ef 2,14–15) – han skaper en ny menneskehet preget av forsoning og fred (Ef 2,15–17). Slik fred er ikke bare fravær av konflikt, men det harmonerer med det hebraiske begrepet shalom, opplevelsen av helhet og velvære, både i forholdet til Gud (Rom 5,1) og andre.

`Hvordan forestiller Paulus seg at de kristne er med og deler Jesu budskap om fred? Ef 4,3; Ef 6,14–15; jf. Rom 10,14–15 med Ef 2,17–19; Jes 52,7; Jes 57,19.`

Evangeliene har eksempler på Jesus som forkynner av fred. I avskjedstalen til disiplene lover han dem – og oss – «Fred etterlater jeg dere» (Joh 14,27). Og han konkluderer: «Dette har jeg sagt dere for at dere skal ha fred i meg. I verden har dere trengsler. Men vær frimodige, jeg har seiret over verden!» (Joh 16,33). Når han viser seg for disiplene etter oppstandelsen, sier han gjentatte ganger: «Fred være med dere» (Joh 20,19; Joh 20,21; Joh 20,26).

I Ef 2,17–18 påpeker Paulus at Kristi forkynnelse av fred ikke bare gjaldt tiden for hans jordiske virke. Han har «forkynt fred» i nåtiden til både dem «langt borte» (hedninger før de ble omvendt) og dem som var «nær» (troende jøder; jf. Ef 2,11–13). Etter å ha tatt imot budskapet opplever alle troende en stor velsignelse.

`Hvordan kan vi lære å forkynne fred i motsetning til strid? I hvilke situasjoner kan du være med og bringe helbredelse her og nå?`