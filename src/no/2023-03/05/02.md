---
title:  Brakt nær i Kristus
date:  23/07/2023
---

`Sammenlign Ef 2,1–3, der Paulus beskrev lesernes fortid med Ef 2,11–12. Hva peker han på i sin nye beskrivelse av deres fortid?`

Hedninger som nå trodde på Kristus og tilhørte kirken som hans «kropp», hadde en gang vært helt atskilt fra Israel og Guds frelse. Paulus mener det er viktig for dem å «huske» (Ef 2,11–12) denne fortiden. Da var de «uten Kristus», den salvede, Israels Messias. De var «utestengt fra borgerretten i Israel». Og de var «uten del i paktene og løftet» og kjente ikke de løftene om frelse Gud hadde gitt gjennom frelseshistorien. Da de var fremmedgjort fra Israel og dets frelse, var de «uten håp» og «uten Gud i verden» (Ef 2,12).

Og i sitt tidligere liv var hedningene fanget i en feide mellom dem selv og jødene. Paulus gir oss en følelse av dette inngrodde hatet ved å vise til et symptom på det: kallenavn. Jøder omtalte hedningene hånlig som «de uomskårne» og hedningene omtalte jøder foraktelig som «omskjærelsen» (Ef 2,11).

Men Ef 2,13 peker på noe helt annet nå. Paulus skrev: «Men nå, i Kristus Jesus, er dere som var langt borte, kommet nær på grunn av Kristi blod».

Når Paulus skriver at ikke-jødiske kristne en gang hadde vært «langt borte», låner han fra Jesaja 57,19: «Fred, fred til den som er nær, og til den som er langt borte, sier Herren. Jeg vil helbrede ham.» (Ef 2,17–18). I Kristus og hans kors hadde ikke-jødiske kristne kommet nær til alt de hadde vært skilt fra – Gud, håpet og deres jødiske søsken. Her er de gode nyhetene som ligger i Paulus’ beskrivelse: når Kristi kors bygger bro over kløften mellom jøder og hedninger, betyr det at alle våre feider og uenigheter løses der. Dette får oss til å tenke over splittelsen hos oss og i kirken og til å grunne på korsets kraft til å seire over dem.

`Hvilken tilstand har Jesus frikjøpt deg fra? Hvorfor kan det være viktig ofte å tenke over hvor du var da han fant deg og hvor du kunne ha vært nå hvis han ikke hadde funnet deg?`