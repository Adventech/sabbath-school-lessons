---
title:  Rive ned skillemuren
date:  25/07/2023
---

`Hva sier Paulus at Kristus gjorde med «loven med dens bud og forskrifter»? Hvorfor gjorde han det? (Se Ef 2,14–15.)`

Paulus tenker trolig på gjerdet som omga Israels gård i Herodes’ tempel med dets dødstrussel. Han ser for seg at det rives ned og at hedningene får full adgang til å tilbe Gud (Ef 2,18). Korset river ned alle slike murer, sier Paulus. For der lærer vi at disse to folkene, jøder og hedninger, egentlig er ett.

Noen mener Ef 2,14–15 lærer at de ti bud, også sabbatsbudet, er «avskaffet» eller «tilsidesatt» av korset. Men Efeserbrevet viser at Paulus respekterer de ti bud som en ressurs for å forme kristent disippelskap. Han siterer det femte bud (Ef 6,2–3) og henspiller på andre (f.eks. det syvende, Ef 5,3–14; Ef 5,21–33; det åttende, Ef 4,28; det niende, Ef 4,25 og det tiende, Ef 5,5). Dette rimer med det Paulus før har sagt om loven (Rom 3,31; Rom 7,12). Han tar opp misbruk av loven, men han respekterer selve loven og dens kontinuitet. Vi misforstår Paulus hvis vi bruker disse versene til å avskaffe de ti bud, spesielt i lys av alle de andre versene i Bibelen om lovens evighet.

I stedet vil enhver bruk av loven for å drive en kile mellom jøder og hedninger, og spesielt for å utelukke hedninger fra fullt partnerskap blant Guds folk og tilgang til tilbedelse, være utelukket for Paulus og misbruk av Guds hensikt med loven. «Loven» i Ef 2,14–15 er enten lovens seremonielle deler som skilte jøde fra hedning, som i Paulus’ uttrykk «loven med dens bud og forskrifter», eller den er hele GTs lovsystem slik det var blitt tolket, utvidet og misbrukt som en kile for å distansere jøder fra hedninger.

`Hvilke spenninger blant adventistene eller medlemmer av det større kristne fellesskapet må konfronteres og overvinnes? Hvorfor bør vår felles kjærlighet til Kristus være nok til å overvinne disse spenningene?`