---
title:  Til ettertanke
date:  25/08/2023
---

Når vi ser Ef 5,1–20 under ett, ser vi at Paulus tar et sterkt standpunkt mot synd og ondskap, spesielt i form av seksuell umoral og grov tale. Han ønsker ikke fordervelig oppførsel blant Guds folk. I stedet kaller han de kristne til oppførsel av en høy standard og til å gripe sin identitet som Guds «elskede barn» og som «hellige» (Ef 5,1–10). Han tror at når det kristne fellesskapet gjør det, skinner de lys inn i mørket og trekker sine naboer bort fra et selvødeleggende liv og inn i Guds nåde og sannhet (Ef 5,11–14).

Paulus tenker seg kirken, drevet av en fornyet iver etter å «leve som lysets barn» mens de venter på Kristi gjenkomst (Ef 5,8; se også Ef 5,15–16) og samles for å tilbe, velsignet av Kristi nærvær (Ef 5,14). De er motivert av sin status som Guds «elskede barn» og av Kristi død for dem (Ef 5,1–2) og er fylt av Ånden (Ef 5,18). Derfor er deres tilbedelse sammen preget av kraft og glede idet de synger takk til Herren Jesus Kristus og til Gud Faderen. Med et fast grep om himmelske realiteter feirer de det Gud har gjort, gjør, og vil fullføre i Jesus Kristus, deres Herre (Ef 5,18–20).

Forstått på denne måten blir avsnittet langt mer enn en serie isolerte påbud om kristen livsførsel. Det blir et profetisk kall til kristen identitet, engasjement, fellesskap og tilbedelse, en patosfylt invitasjon til å bruke «den dyrebare tiden godt» (Ef 5,16).

**Spørsmål til drøftelse**

`I dag konfronteres vi med en kultur som forkynner sine verdier 24/7/365 gjennom et vell av kanaler. Men hvordan kan vi følge Paulus’ høye standarder?`

`Hvilke strategier kan dagens kristne bruke for å se «hva som er til glede for Herren» (Ef 5,10) for å «forstå hva som er Herrens vilje» (Ef 5,17)?`

`Noen vil kanskje mene at Paulus’ forbud mot å snakke om seksuell umoral blant troende (Ef 5,3–4) betyr at vi ikke skal forholde oss til spørsmål om seksuelt misbruk og overgrep. Hvorfor er det feil konklusjon?`

`Hvordan gjenspeiler vårt moderne samfunn hedenske skikker som ligner dem Paulus tok opp på sin tid?`