---
title:  «Si heller takk til Gud!»
date:  20/08/2023
---

`Hvordan bør vi «ha Gud som forbilde»? Se Ef 5,1–2.`

Paulus ber de kristne leve i kjærlighet, et viktig kall i dette avsnittet (se Ef 5,8; Ef 5,15). Dette «lev i kjærlighet» (se Ef 5,2) skal være som Kristi kjærlighet til oss (se Ef 4,32), som uttrykt i hans offer. Paulus sier fire ting om dette offeret:

1. Det er både av kjærlighet til Gud Faderen (Ef 5,1) og til Kristus selv (Ef 5,2);
2. Det er stedfortredende, Kristus dør i vårt sted. Kristus er ikke et passivt offer, han ga seg selv for oss;
3. GTs bildebruk antyder at Kristi død også er et offer som er gjort til Gud;
4. Offeret godtas av Gud siden det er «et velluktende offer» (Ef 5,2; jf. 2 Mos 29,18; 3 Mos 2,9; Fil 4,18).

Ef 5,3–5 innleder et avsnitt om seksualetikk. De nyomvendte i Efesos står i fare for å reversere sitt kristenkall og bli dratt tilbake i seksuell atferd som vil annullere deres kristne vitnesbyrd (se 1 Kor 5,1–11; 1 Kor 6,12–20; 2 Kor 12,21).

På den ene siden viste den gresk-romerske verden i det første århundre et moralsk forfall og utskeielser som er skildret andre steder i NT (se 1 Kor 6,9; Gal 5,19; Ef 4,17–19; Kol 3,5). F.eks. rommet de rikes banketter jevnlig slikt som Paulus fordømmer i Ef 5,3–14: drukkenskap, grovt snakk, upassende underholdning og umoralske handlinger. Dessuten var bysentrene et miljø som fremmet seksuell umoral. På den annen side levde mange et liv i dyd og var talsmenn for høy moral. Når NT inneholder lister med synder og dyder og regler for hjemmet (f.eks. Ef 5,21–6,9; Kol 3,18–4,1), speiler forfatterne temaer i den bredere befolkning. Denne verden, som er både utsvevende og dydig, forklarer Paulus’ oppfordringer om å unngå hedningenes umoralske oppførsel og være forsiktige i sin oppførsel og på den måten få godt ord på seg blant utenforstående.

`Hvordan kan Paulus’ ord om seksuell atferd anvendes på din kultur?`