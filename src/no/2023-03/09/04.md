---
title:  «Våkn opp, du som sover»
date:  22/08/2023
---

`Les Ef 5,11–14. Hvilken advarsel gir Paulus her, og hva har dette med vår situasjon å gjøre?`

For å forstå Ef 5,11–14, kan man legge merke til at Paulus ofte gir to formaninger og veksler mellom dem:

1. lev som «lysets barn» til Guds ære (Ef 5,8; se også Ef 5,1–2; Ef 5,4; Ef 5,9–11; Ef 5,13–14);
2. ikke lev ut en seksuell umoral, i motstand mot Gud, der dere viser «mørkets gjerninger» (Ef 5,11; se også Ef 5,3; Ef 5,5–8; Ef 5,12).

Vi kan bruke parallellene i Ef 5,8–10 til å forstå Ef 5,11. Kristne skal leve blant de vantro som lys i Herren og som «lysets barn» (Ef 5,8). Hele poenget er å bli sett, å vise at «lysets frukt er all godhet, rettferd og sannhet» (Ef 5,9). Paulus taler for en strategi der man viser frem Guds godhet. De troende skal avsløre mørkets ufruktbare gjerninger ved å la alle se alternativet.

Imens kan vi ta det utfordrende poetiske språket i versene 13–14 som Paulus’ påstand om at når kristne viser «lysets frukt» (Ef 5,9), kan de vinne andre for troen på Jesus: «Men alt kommer for dagen når det blir avslørt av lyset, og alt som kommer for dagen, er lys» (Ef 5,13–14). Når det dekadente avsløres av lyset, kan folk se atferden deres for hva den er («kommer for dagen»), uten fremtid og på vei mot vreden (Ef 5,5–6). De kan da oppleve en forvandling fra mørke til lys («alt som kommer for dagen, er lys»), den forvandlingen Paulus’ lesere selv har opplevd (Ef 5,8).

Hva skal vi mene om diktet eller salmen i Ef 5,14, som bruker formuleringer knyttet til de dødes oppstandelse ved tidens ende (se Ef 2,1; Ef 2,5) til å oppfordre til å våkne av åndelig dvale og oppleve Kristi forvandlende nærvær? Siden Jes 60,1–3, som Paulus later til å ha i tankene, er rettet mot Guds folk Israel, kan vi se salmen/diktet i Ef 5,14b som en appell til kristne om å våkne og se sin rolle som misjonærer, kanaler for Kristi lys i en mørk verden (se Fil 2,14–16; Matt 5,16).

`Hvordan lever man slik at livsførselen avslører mørkets verk for hva det er?`