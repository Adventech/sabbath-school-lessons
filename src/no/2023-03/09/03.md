---
title:  Vandre som lysets barn
date:  21/08/2023
---

Paulus skriver: «La ingen narre dere med tomme ord! For slikt gjør at Guds vrede rammer de ulydige.» (Ef 5,6).

Han har pekt på dem som synder uten skam eller anger, dem som «som driver hor, lever i urenhet eller er grådige» (Ef 5,5). Han har sagt det rett ut: De som er i Kristus og er bestemt til å delta i hans fremtidsrike, bør ikke oppføre seg som dem som ikke er det (Ef 5,5). Han bekymrer seg over effekten av «tomme ord»; det vil si at eksplisitt språk kan forlede kristne til å tenke at seksuell synd ikke er tabu, eller til og med kan bli dratt inn i slikt selv (Ef 5,6). Blir man bedratt på denne måten, risikerer man Guds dom, «Guds vrede» som «rammer de ulydige» (Ef 5,6).

Uttrykket «Guds vrede» er en utfordring. Det at det er Guds vrede eller sinne antyder en kontrast til den vanlige varianten hos oss mennesker (se Ef 4,31). Det er en langmodig og rettferdig Guds rettferdige svar på hardnakket hang til ondskap, ikke en rasende, vulkansk reaksjon på en fillesak. Dessuten forekommer omtalen av Guds vrede oftest i sammenheng med bibelske advarsler om kommende dom (f.eks. Åp 6,12–17; Åp 16,1–16; Åp 19,11–16). Gud advarer om sin kommende dom – en nådehandling, for mennesket er «av natur vredens barn» (Ef 2,3) og underlagt slik dom.

`Hvorfor formaner Paulus de troende til ikke å gjøre «felles sak» med syndere? (Ef 5,7–10).`

Paulus sier: «Lev da som lysets barn» (Ef 5,8) og fortsetter med enda en befaling: «Prøv hva som er til glede for Herren!» (Ef 5,10). Hedningen søker nytelse med «hor, all slags urenhet og grådighet» (Ef 5,3). Den kristnes mål er et annet, ikke å behage seg selv, men Gud (se Rom 12,1; 2 Kor 5,9; Hebr 13,21, som bruker det samme greske ordet, euarestos, «til glede for» eller «godt i hans øyne»). Den kristne søker å gjenspeile Kristi selvoppofrelse («Lev i kjærlighet, slik Kristus elsket oss og ga seg selv for oss» (Ef 5,2).

`Hva er noen av de «tomme ordene» vi i vår tid må være på vakt mot?`