---
title:  Gjøre et kupp
date:  23/08/2023
---

Paulus avslutter Ef 5,1–20 med to sett formaninger, Ef 5,15–17 og Ef 5,18–20, og fullfører dermed et avsnitt med fokus på seksuell renhet. Det første settet begynner med formaningen: «Pass derfor nøye på hvordan dere lever, ikke som ukloke mennesker, men som kloke» (Ef 5,15), gjentatt som «Vær ikke uforstandige, men forstå hva som er Herrens vilje» (Ef 5,17). Imellom kommer en oppfordring om å bruke «den dyrebare tiden godt» (Ef 5,16).

`Tenk på Paulus’ formaninger om å leve i andektig visdom (Ef 5,15–17). Hva er forskjellen på ikke å leve som tåper, men «klokt»? Og hva vil det si «å bruke tiden godt»?`

I Efeserbrevet bruker Paulus ofte det vanlige GT-bildet om å «gå», om det å «leve» (Ef 2,2; Ef 2,10; Ef 4,1; Ef 4,17; Ef 5,2; Ef 5,8). Her bruker han det for å oppmuntre til bevisst disippelskap. Akkurat som du bør «passe på hvor du setter føttene» når du går på en ujevn eller mørk sti, bør de kristne tenke «nøye på hvordan dere lever (gresk: vandrer)» (Ef 5,15). Siden Ef 5,15 har en parallell i Ef 5,17, kan vi lete der etter en definisjon av hva det vil si å leve som kloke mennesker. Vi ser ikke inn i oss selv etter visdom. Å være klok er å strekke seg ut over seg selv, å «forstå hva som er Herrens vilje» (Ef 5,17).

Paulus oppmuntrer også til forsettlig disippelskap med et levende bilde. I uttrykket «bruker den dyrebare tiden godt» (Ef 5,16) anvender Paulus verbet exagorazō (se Kol 4,5). Det er hentet fra markedslivet og er en form av verbet «å kjøpe» som betyr «å gjøre gode kjøp» mens vi venter på Kristi gjenkomst. «Tid» er det greske ordet kairos, som beskriver et mulighetens øyeblikk. «Tiden» frem til enden er en lovende tid som skal brukes fullt ut. Det er også en utfordrende tid fordi «dagene er onde» (Ef 5,16; jf. Ef 6,13; Gal 1,4) og fordi «den nåværende verdens vis» er dominert av «herskeren i himmelrommet» (Ef 2,2).

Mens de ser frem til Kristi gjenkomst, lever de i en tid som Paulus fremstiller som en farlig, men givende markedsplass. De skal være like påpasselige med bruken av tiden som er igjen som kuppjegere er det under et kort salg med store rabatter. Vi kan ikke kjøpe frelsen, men bildet er likevel treffende: ta raskt imot det vi tilbys i Kristus.