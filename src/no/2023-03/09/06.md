---
title:  Tilbedelse i ånden (ef 5,18–20)
date:  24/08/2023
---

`I Ef 5,18–20 tenker Paulus seg at kristne er samlet for å tilbe. Hva sier han at de foretar seg?`

I sitt siste argument i Ef 5,1–20 oppfordrer Paulus dem til å vende seg bort fra vinens bedøvende virkning og i stedet oppleve Åndens nærvær og kraft sammen. Paulus bannlyser drukkenskap (trolig med et sitat fra Ordsp 23,31 i det greske GT). Dette tyder på at han tenker på formaningene mot bruk av alkohol i visdomslitteraturen (Ordsp 20,1; Ordsp 23,29–35). Blant ondene som følger med drukkenskap er grov, seksuelt eksplisitt tale, tankeløshet, umoral og avgudsdyrkelse (Ef 5,3–14). Dette skal erstattes med gjennomtenkt tilbedelse av Gud inspirert av Ånden. Paulus’ formaning om å bli fylt med Ånden er en nøkkel som følges av en rekke verb i Ef 5,19–21 («syng»; «spill»; «takk»; «vær underordnet»).

Han anvender oppfordringen om å «bli fylt av Ånden» (Ef 5,18) på fellesskapet og tenker seg at de kristne er samlet i en åndsinspirert tilbedelse av Gud som fremmer enhet (Ef 4) og står i kontrast til egoistisk, hedensk oppførsel og tilbedelse (Ef 5,1–18). I denne skissen av tidlig kristen tilbedelse dominerer musikalsk lovsang. Det har blitt sagt at kirken ble født i sang, og sammen med Kol 3,16 gir dette avsnittet det beste belegget for påstanden (se Apg 16,25; Jak 5,13).

Tilbedelsen har en «horisontal» side, for i sang taler medlemmene med hverandre (Ef 5,19). Men Herren er gjenstand for lovsangen, han som Ef 5,20 kaller «Herren Jesus Kristus» (se Kol 3,16). Takksigelsen i Ef 5,20 er beskrevet parallelt med den musikalske lovsangen i Ef 5,19 og skal gis til «vår Gud og Far for alt i vår Herre Jesu Kristi navn.» I uttrykket «åndelige sanger» fremhever adjektivet «åndelig» (gresk pneumatikos) Den hellige ånds rolle i tilbedelsen siden begrepet beskriver sanger som er inspirert av eller fylt med Den hellige ånd. Paulus’ skisse av tidlig kristen tilbedelse fremstiller derfor alle tre medlemmene av Guddommen som aktive deltakere.

`Hvordan kan du bruke musikk til å forbedre din egen opplevelse av tilbedelsen?`