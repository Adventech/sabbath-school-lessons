---
title:  Misjonsfortelling
date:  25/08/2023
---

#### Tester far, tester Gud

_Ryszard, Polen_

En kveld var en far ute og kjørte sammen med sin tenåringssønn Tomasz. Faren fortalte om opplevelser han hadde hatt med Gud på veiene. «Når jeg kjører og får trøbbel med bilen, hjelper Gud meg som oftest», sa han og ga eksempler.

Tomasz lyttet uten å fortrekke en mine. Så måtte far stoppe og fylle bensin. Etterpå ville ikke bilen starte. Nå smilte Tomasz. «Nå får vi se om Gud virkelig hjelper deg når du får trøbbel med bilen, far.»

Far gikk inn på bensinstasjonen. «Har dere en mekaniker inne?» «Er du gal, klokken er 23, ta inn på et hotell og prøv igjen i morgen.» Far ristet på hodet. «Nei, jeg må vise gutten min hvordan Gud leder i mitt liv.»

Far gikk ut av bilen og ringte en mekaniker som hadde hjulpet ham før. Men han klarte ikke å følge anvisningene han fikk, og dessuten hadde han ikke verktøy med seg.

Tomasz gikk ut av bilen mens far satt i telefonen. «Far», sa han, «det står noen mekanikere der borte som har trøbbel med bilen sin. De venter på reservedeler. Kanskje de kunne se på bilen?»

«Rop på dem», sa far. Mekanikerne kom og fikset bilen på fem minutter. Far var glad. «Der kan du se hvordan Gud arbeider», sa han til Tomasz og smilte. Så takket han mekanikerne, betalte dem og ga dem en bok om Gud. De takket far og gikk.

Bortsett fra én. Han som ble igjen, sa: «Jeg har sett deg før.» «Å?», sa far. «Kanskje forveksler du meg med en som ligner på meg.»

«Nei», sa mannen. «Jeg så deg på et påskeprogram i adventistkirken.» Far husket programmet. Han hadde vært ungdomsleder den gang. «Jo, det var nok meg», sa far.

«Jeg var adventist», sa mannen. «Men det er jeg ikke lenger.» Far betraktet ham medlidende. «Det er ingen tilfeldighet at vi er her og at jeg hadde problemer med bilen så vi kunne treffes og prate», sa han. Far ba sammen med mannen og ga ham en bok om Gud. Så skilte de lag.

Far vet ikke hva som skjedde videre med mekanikeren. «Men jeg er sikker på at Gud leder oss på forunderlig vis når vi følger ham», sier han.

Takk for offeret i 2017 som bidro til å bygge et TV-studio for Hope Channel Poland. Ryszard Jankowski er formann for Adventistkirken i Polen og taler jevnlig på Hope Channel Poland.

Besøk nettsiden til Hope Channel Poland: hopechannel.pl.

Last ned bilder fra Facebook: bit.ly/fb-mq.