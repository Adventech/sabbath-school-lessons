---
title:  Bønn på slagmarken
date:  21/09/2023
---

Som avslutning på kallet til kamp ber Paulus dem holde ved i den viktige, vedvarende bønnetjenesten «for alle de hellige» (Ef 6,18) og for ham som ambassadør i fangenskap (Ef 6,19–20). Oppfordringen til bønn kan ses som en forlengelse av det militære billedspråket, siden det å rope til Gud (eller gudene) i bønn var vanlig på slagmarken. Et bibelsk eksempel kom etter Jahasiels oppfordring til kamp, da Josjafat og «hele Juda og alle som bodde i Jerusalem, falt ned for Herren og tilba ham» (2 Krøn 20,18). Bønn er ikke rustningens syvende del, men det er en del av Paulus’ kamprop og militære metafor.

I den første av to oppfordringer til bønn ber Paulus dem holde ved i bønn «for alle de hellige» (Ef 6,18). Hvis kirken skal seire i kampen mot ondskapens makter, må den praktisere avhengighet av Gud med bønn inspirert av Guds Ånd.

Paulus’ andre bønn gjelder ham selv: «også for meg» (Ef 6,19). Han ber dem be om at Gud må gi ham det riktige budskapet («at de rette ordene må bli gitt meg»), til riktig tid («når jeg skal tale»), på den riktige måten (forkynne «frimodig»), og om et svært viktig tema, «evangeliets mysterium» (Ef 6,19). Den siste setningen viser til det vi kan kalle Guds «åpne hemmelighet» om Guds inngripen gjennom Kristus for å frelse hedninger sammen med jøder (se Ef 3,1–13) og skape «et nytt menneske» (Ef 2,15; se også Ef 2,11–22), som et signal om den overordnede planen om «å sammenfatte alt i Kristus» (Ef 1,10).

`Se på disse oppfordringene til bønn i NT. Hvilken er mest inspirerende? Hvorfor? Luk 18,1–8; Fil 4,6; Kol 4,2; 1 Tess 5,16–18.`

Hvorfor blir kristne ofte bedt om å delta i oppriktig, utholdende bønn? Paulus’ militære bilde antyder to svar:

1. faren for åndskamp mot en mengde overnaturlige fiender er stor og reell;
2. Guds løfter om åndelig styrke og seier beskrives med Paulus’ militære metaforer (Ef 6,10–17).

Oppriktig, utholdende bønn gir oss mulighet til å lytte godt til løftene, feire dem og takke Gud for det han har gitt oss.