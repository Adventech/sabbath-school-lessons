---
title:  Skjold, hjelm og sverd
date:  20/09/2023
---

`Når og hvordan bør de som kjemper i den store konflikten bruke skjoldet, hjelmen og sverdet? Ef 6,16–17.`

Paulus’ skjold er en romersk legionærs store, rektangulære skjold. Det var laget av tre og dekket med skinn, og kantene buet innover til vern mot angrep fra siden. Når det ble gjennomvått, kunne skjoldet «slukke ... brennende piler», piler som var dyppet i tjære og tent på. Paulus’ beskrivelse av «troens skjold» gjenspeiler GTs bruk av skjoldet som et symbol på Gud som beskytter sitt folk (1 Mos 15,1; Sal 3,4). Å ta opp «troens skjold» (Ef 6,16) er å gå inn i kampen med tillit til en Gud som kjemper for dem (Ef 6,10), deler ut de beste våpen (Ef 6,11; Ef 6,13) og sikrer dem seier.

Dessuten ble romernes krigshjelm laget av jern eller bronse. Hjelm delen som beskyttet hodet, ble tilføyd en plate bak som beskyttet nakken, ørevern, et pannevern og hengslede plater som beskyttet kinnene. I lys av den beskyttelsen hjelmen ga, symboliserer «frelsens hjelm» (Ef 6,17) den frelsen de troende opplever i solidaritet med den oppstandne og opphøyde Kristus (Ef 2,6–10). Å ta på seg «frelsens hjelm» betyr å avvise frykten for åndskrefter som var så vanlig den gang og sette sin lit til Kristi makt (se Ef 1,15–23; Ef 2,1–10).

Den siste delen av rustningen er «Åndens sverd, som er Guds ord» (Ef 6,17), med hentydning til den romerske legionærens korte, tveegget sverd. Den vanlige taktikken i kamp var å kaste to spyd (ikke nevnt av Paulus) og deretter trekke sverdet og angripe med det korte sverdet i en støtbevegelse. De troendes sverd er «Åndens sverd» fordi det gis av Ånden og kalles «Guds ord». Paulus trer frem som general og sender et kamprop idet han lover håp og seier fra sin øverstkommanderende. Det er disse løftene i Ef 6,10–20 som utgjør «Guds ord» som hovedvåpenet i kampen mot det onde. «Guds ord» viser altså til evangeliets løfter som vi finner i Bibelen.

`Vi er kanskje ikke så begeistret for militære bilder, men hva burde de si oss om hvor reell den store konflikten er og hvor alvorlig vi bør ta den?`