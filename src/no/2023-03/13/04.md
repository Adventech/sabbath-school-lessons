---
title:  'Sko: Kirken kjemper for fred'
date:  19/09/2023
---

Når en romersk soldat forberedte seg til kamp, tok han på solide militærsandaler. Sålen var i flere lag, og sandalene var robuste så soldaten sto støtt (Ef 6,11; Ef 6,13–14). Paulus forklarer fottøyet med ord fra Jes 52,7, som feirer øyeblikket da en budbærer kommer med nyheten om at Jahves kamp for sitt folk er vunnet (Jes 52,8–10) og at det nå hersker fred: «Hvor vakre de er der de løper over fjellene, føttene til den som bringer bud, forkynner fred» (Jes 52,7).

`Se over de åtte gangene Paulus understreker fred i Efeserbrevet. Hvorfor bruker han et militært bilde når han er så opptatt av fred? Ef 1,2; Ef 2,14–15; Ef 2,17; Ef 4,3; Ef 6,15; Ef 6,23.`

Paulus feirer freden som Kristi verk, han er «vår fred» og forkynner fred «for dere som var langt borte, og for dem som var nær» (Ef 2,14–17), og samler jøde og hedning i «ett nytt menneske» (Ef 2,15). Ved å holde i liv evangeliets fortelling om Kristi redning og hans skapende fredsverk, ved å feire hans seier i fortid og se frem mot fremtidens seiersrop, tok de troende sko på føttene og sto klare til kamp. Som sendebudet i Jes 52,7 er de troende sendebud som forkynner Kristi seier og hans fred.

Men Paulus vil ikke vi skal tro han oppfordrer til bruk av militære midler mot våre fiender. Det er derfor han sier de forkynner «fredens evangelium» (Ef 6,15). Han vil heller ikke de skal være aggressive overfor andre, for han har lagt vekt på samhold, oppbyggelig tale og medfølelse (se spesielt Ef 4,25–5,2). Kirken skal «føre fred» (ikke krig) med evangeliets arsenal av kristne dyder (ydmykhet, tålmodighet, tilgivelse, osv.) og praksis (bønn, tilbedelse). Dette er en strategi som peker mot Guds plan om å forene alt i Kristus (Ef 1,9–10).

`Ellen G. White skildrer vårt liv som kristne med Paulus’ bilde: «Gud ber oss iføre oss rustningen. Vi vil ikke ha Sauls rustning, men hele Guds rustning. Da kan vi gå til arbeidet med hjerter fulle av Kristi ømhet, medfølelse og kjærlighet.» – _[Australasian] Union Conference Record_, 28. juli 1899.`