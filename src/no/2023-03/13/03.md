---
title:  Belte og brynje
date:  18/09/2023
---

`Hvordan forestiller Paulus seg at de begynner forberedelsen til kampen mot det onde? Ef 6,14; se også 1 Pet 4,1; 1 Pet 5,8; Rom 8,37–39.`

Advarselen om en intens kamp (Ef 6,13) forbereder leserne på Paulus’ siste kall til å stå (hans fjerde, jf. Ef 6,11; Ef 6,13) og er et detaljert kamprop (Ef 6,14–17). Paulus beskriver det å «spenne beltet om livet» (se Jes 11,5). Oldtidens løstsittende plagg måtte bindes rundt livet før arbeid eller kamp (se Luk 12,35; Luk 12,37; Luk 17,8). Paulus tenker seg at den troende tar på rustning slik en romersk legionær ville ha gjort det, og begynner med lærbeltet med dets dekorative belteplater og spenne. Fra beltet hang en rekke lærreimer dekket med metallskiver som dannet et «forkle». Det viste ens rang og skulle legges merke til. Det bandt opp plaggene og holdt andre gjenstander på plass.

Sannheten er ikke de troendes egen, den er en gave fra Gud (jf. frelse i Ef 2,8). Men den må ikke være en abstrakt, fjern ressurs uten følger for livet. De skal «spenne» på seg Guds sannhet, oppleve og bruke denne Guds gave. Det er ikke så mye at de har Guds sannhet som at Guds sannhet har og beskytter dem.

Så oppfordrer Paulus dem til å kle seg i «rettferdighetens brynje» (se 1 Tess 5,8). Som sannhetens belte er også den fra Gud, og den er en del av Jahves rustning i hans rolle som den guddommelige kriger (Jes 59,17). Den rustningen soldater på Paulus’ tid brukte, var laget av små jernringer, plater av bronse eller jern, eller jernbånd som var festet sammen. Denne rustningen eller brystplaten beskyttet vitale organer mot fiendens slag og støt. På lignende vis skal de kristne oppleve den åndelige beskyttelsen Guds rettferdighet gir. Den er Guds gave til oss. I Efeserbrevet forbinder Paulus rettferdighet med hellighet, godhet og sannhet (Ef 4,24; Ef 5,9), og den er det som gjør at vi behandler andre rett og godt, spesielt andre i kirken.

`På hvilke måter har du opplevd at godhet, hellighet og sannhet kan være et vern?`