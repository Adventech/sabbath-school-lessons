---
title:  'Menigheten: En samlet hær'
date:  17/09/2023
---

`Les Ef 6,10–20. Hva sier Paulus om kirkens krigføring? Skildrer han bare en enkelt troendes åndelige kamp mot det onde, eller kirkens felles krig mot det onde?`

I gresk og romersk krigføring var seier avhengig av samarbeidet mellom soldater i en militær enhet og spesielt av at de støttet hverandre i kampens hete. Individualisme i kamp ble sett på som et kjennetegn på barbariske krigere, de var dømt til å tape.

Det finnes gode grunner for å støtte tanken om at Paulus (i tråd med denne vanlige militære oppfattelsen) først og fremst er opptatt av menighetens felles kamp mot det onde i Ef 6,10–20:

1. Avsnittet er høydepunktet i et brev om kirken. Det ville være merkelig om Paulus avsluttet brevet med å tegne en enslig kristen kriger i kamp mot mørkemaktene;
2. I slutten av avsnittet understreker Paulus kristent kameratskap i sitt kall til bønn «for alle de hellige» (Ef 6,18–20);
3. Og viktigste av alt: når Paulus tidligere i brevet omtaler ondskapens makter, er det som kontrast til kirken, ikke den enkelte troende: «Slik skulle hans mangfoldige visdom bli kunngjort gjennom kirken for maktene og åndskreftene i himmelrommet» (Ef 3,10).

Derfor skildrer ikke Ef 6,10–20 en ensom kriger som står overfor det onde. Nei, Paulus taler som general til kirken som en hær. Han kaller oss til å iføre oss vår fulle rustning og stå sammen i kampen. Paulus velger å avslutte sin vektlegging av kirken, der han har beskrevet kirken som Kristi kropp (Ef 1,22–23; Ef 4,1–16), Guds bygning/tempel (Ef 2,19–22) og Kristi brud (Ef 5,21–33), med et siste bilde: kirken som den levende Guds hær. Siden «den onde dag» (Ef 6,13) nærmer seg i den lange kampen mot det onde, er det ikke nå vi skal vakle i vår iver for Gud eller troskap mot hverandre som soldater i Kristi hær.

`Hvordan kan vi arbeide sammen i den store konflikten så vi hjelper hverandre i kampen mot det onde, uansett hvilken form det tar?`