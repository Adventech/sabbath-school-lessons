---
title:  Menneskelige spekulasjoner uten skriften
date:  17/04/2024
---

Den hellige ånd virker gjennom vårt sinn. Han inviterer oss til å utforske universets mysterier. Som noen treffende har sagt: «Som kristne legger vi ikke igjen hjernen ved kirkedøren». Ikke desto mindre er mennesketanken alene ute av stand til å oppdage Skriftens guddommelige sannheter. Sannhet handler ikke om menneskers meninger, men om åpenbaring fra Gud.

`Les Ordsp 16,25; Dom 21,25 og Jes 53,6. Hva sier de om Satans strategi for å bedra?`

Et av djevelens bedrag er å få oss til å tro at menneskelig resonnement, uten hjelp av Den hellige ånd og Guds Ord, er nok til å forstå Guds vilje. Det kan virke riktig for oss, eller for hele kulturer, men det kan være helt feil i Guds øyne.

For noen år siden bestemte min kone og jeg oss for å gå noen fotturer i skogene i nærheten av hotellet vi bodde på for natten. Jeg er ganske god til å orientere meg, og etter en time eller så på diverse stier, var jeg ganske sikker på at jeg kunne finne tilbake uten særlige problemer, men skjønte snart at vi hadde gått oss bort i skogen. Solen var på vei ned, og jeg fryktet det verste. Heldigvis møtte vi noen som kjente veien. Vi hadde vært minst 8 km ute av kurs, men nær en hovedvei. Siden bilen deres sto i nærheten, kjørte de oss til hotellet. Å finne noen som kjente veien og kunne få oss tilbake til målet gjorde hele forskjellen.

Vi er ikke alene på vår reise fra jord til himmel. Den hellige ånd viser oss til skriftene som leder oss hjemover. Sannhet og feil, rett og galt, godt og ondt – det kan bare forstås rett i lys av Guds Ord. Det som er mot Gud og hans Ord, er feil, og feil er alltid farlig. Det som er i harmoni med Gud, er sannhet og godhet. Så vi må la Guds Ord avgjøre sannhet og moral.

`Hvorfor kan ikke menneskesinnet oppdage Guds sannhet uten Den hellige ånd? Drøft forholdet mellom menneskelig fornuft og guddommelig åpenbaring. Hvordan hjelper fornuften oss å forstå Guds åpenbaring? Se f.eks. på Dan 2, en profeti om verdenshistorien fra Babylons tid og fremover. Hvordan appellerer en slik profeti til menneskers fornuft?`