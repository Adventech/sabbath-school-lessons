---
title:  Misjonsfortelling
date:  19/04/2024
---

#### Trofast student i italia

_Andrew McChesney_

I Italia har skolebarn mulighet til å delta i en times religionsundervisning hver uke på den offentlige skolen. Som liten jente bestemte Sara seg for å delta fordi hun ville vite mer om Bibelen.

Klassekameratene skjønte raskt at hun kunne Bibelen godt. Så når læreren stilte et spørsmål, sa de: «Sara vet svaret!»

Etter å ha hørt barna si dette i mange måneder, spurte læreren Sara: «Hvordan kan det ha seg at du kan Bibelen så godt?»

«Jeg går i syvendedags adventistkirken», sa Sara.

Læreren ville vite mer, så hun ble med Sara til kirken.

Sara fikk en ny religionslærer i sjette klasse. Igjen kunne hun svare på lærerens spørsmål. Læreren var imponert og inviterte henne til å holde en timelang presentasjon om Adventistkirken for klassen. Sara forberedte seg med hjelp fra pastoren og andre ledere i kirken. Etter presentasjonen ble hun pepret med spørsmål om syvendedagssabbaten av klassekameratene.

I dag går Sara på videregående skole, og religionslæreren hennes er nonne. En gang imponerte hun nonnen ved å skrive et bibelvers på en eksamen. Andre ungdommer siterte sjeldent Bibelen. Nonnen ba om en forklaring, og Sara fortalte henne om troen sin. Etterpå kom nonnen til kirken hennes.

I en annen skoleklasse ble læreren opprørt da Sara ikke kunne svare på et spørsmål om religion i Italia. Sara forklarte at hun ikke visste det fordi hun ikke var medlem av Italias største trossamfunn. Læreren stilte flere spørsmål og inviterte Sara til å gi klassen en leksjon om Adventistkirken. Læreren var fornøyd med Saras presentasjon og sa: «Det er fantastisk å lære om en annen tro i klassen vår».

Året etter hadde Sara en lørdagstime med den samme læreren. Læreren presset Sara til å delta, og da hun ikke gjorde det, ertet hun henne. «Vær så snill å komme på skolen», sa hun. «Vi skal ikke si til noen at du kom». Uke etter uke gjorde hun narr av Sara. «Jeg kan også være hjemme på lørdager», sa hun. «Det ville vært bedre enn å komme på skolen».

Til Saras overraskelse begynte klassekameratene å forsvare henne overfor læreren.

En sabbat, da Sara var i kirken, roste læreren henne for klassen. «Selv om Sara bare er her halvparten av tiden, får hun bedre karakterer enn dere andre», sa hun.

Sara mener at Gud har velsignet henne fordi hun er åpen om troen sin.

«Jeg har aldri skjult troen min for klassekameratene mine», sier hun til Adventistsamfunnet.

«Klassekameratene mine respekterer meg og vet at troen min er viktig for meg».

Denne misjonshistorien illustrerer mål nr. 7 for åndelig vekst i Syvendedags Adventistkirkens strategiplan «I Will Og»: «Å hjelpe ungdom og unge voksne til å sette Gud først». Du finner mer informasjon på nettstedet: IWillGo2020.org. Les mer om Sara i forrige uke.