---
title:  Beskyttet av ordet
date:  16/04/2024
---

`Sammenlign Joh 17,15–17 og Apg 20,32. Hva sier Jesus og Paulus om vern mot Satans bedrag?`

Bibelen er en ufeilbarlig åpenbaring av Guds vilje. Den gir himmelens plan for menneskehetens frelse. Siden «hver bok i Skriften er innblåst av Gud», er den «nyttig til opplæring, tilrettevisning, veiledning og oppdragelse i rettferd» (2 Tim 3,16). Det vil si at «hele Skriften» er inspirert av Gud; ikke visse deler, eller noen deler mer enn andre. Hele Bibelen må godtas som Guds Ord. Ellers står døren åpen for bedrag.

Bibelen viser Guds uendelige kjærlighet i lys av den store konflikten. Den avslører også Satans vrangforestillinger og bedrag. Djevelen hater Guds Ord og har gjort alt for å ødelegge dets innflytelse.

For hva ville vi vite om frelsesplanen uten Bibelen? Hvor mye ville vi vite om Jesu fødsel, liv, lære og tjeneste? Ville vi kunne forstå dybden av Kristi offer, herligheten i hans oppstandelse, kraften i hans forbønn og majesteten i hans gjenkomst uten Bibelen?

Alt dette blir åpenbart, undervist og understreket i Guds Ord. Det, og det alene, må være standarden for å forstå all hellig sannhet.

Derfor må vi kjempe mot alle forsøk på å undergrave dens autoritet eller inspirasjon, også fra folk som bekjenner stor kjærlighet til Bibelen, men reiser tvil om den. Mange teologer og kristne vektlegger den menneskelige siden av Skriften så sterkt at Bibelen blir menneskets ord i stedet for Guds ord. Bibelen, sier de, er skrevet av konger, hyrder, fiskere, prester, poeter og andre som delte sine oppfatninger og tanker om Gud, naturen og virkeligheten så godt de forsto dem i sin tid og sted.

Jaså? Hvorfor bør i så fall vi som lever i dag bry oss om hva disse menneskene tenkte, for ikke å snakke om å gjøre det de trodde til grunnlaget for vårt håp om evigheten?

Det burde vi ikke.

`Les Sal 119, 105, 116, 130, 133 og 160. Hva lærer salmisten om Guds Ords betydning i frelsesplanen?`