---
title:  Glupske ulver
date:  15/04/2024
---

`Les Apg 20,27–32. Hva sa Paulus om det kommende frafallet?`

Paulus ville forberede menigheten på det som skulle komme. Her er hans største bekymringer.

Det første er at snart «vil glupske ulver trenge inn blant dere, og de skåner ikke flokken» (Apg 20,29). Med andre ord, de kristne ville bli forfulgt innad i menigheten.

Det andre var at «blant deres egne skal det stå fram menn som farer med falsk lære for å få dratt disiplene med seg» (Apg 20,30). Vranglære ville komme inn i kirken. Falske læresetninger ville erstatte guddommelige sannheter. Hedensk praksis ville seire. I det fjerde og femte århundret snek kompromissene seg inn i kirken, og fremgang på misjonsmarken var den sannsynlige begrunnelsen. Men resultatet ble avvik fra sannhetene i Guds Ord.

`Les 2 Tess 2,7–12. Hva sier Paulus om det kommende frafallet? Hvilke kjennetegn bør de se etter?`

Paulus’ ord, «Lovløsheten virker allerede med sin kraft», er viktig. Alt på hans tid skjedde det et gradvis avvik fra sannheten i Guds ord når det gjaldt lydighet mot Guds lov. Dette avviket ville tilta i de senere århundrene.

I strid med det andre budet ble avguder innført i kristen tilbedelse. I årtusener sto avguder sentralt i alle hedenske religioner. For å gjøre kristendommen mer akseptabel for hedninger som kom inn i den kristne kirke ble hedenske guder omdøpt til såkalte helgener. Søndagen, solgudens dag, ble gradvis dagen for kristen tilbedelse til ære for oppstandelsen. Denne falske dagen, som ikke er godkjent i Skriften, består den dag i dag.

`Hvilke kompromisser ser vi komme inn i kirken i dag? Og hvilke kompromisser er du med på? Hender det at du blander sannhet og løgn?`