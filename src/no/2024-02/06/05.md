---
title:  De to oppstandne vitnene
date:  08/05/2024
---

`Les Åp 11,11. Hva forutsier denne teksten om Guds ord?`

På slutten av den franske revolusjonen skulle Guds ord billedlig talt våkne til liv igjen. Det ville bli en stor vekkelse. Stor frykt ville senke seg over dem som så at Guds ord igjen ble Guds levende kraft til frelse. På slutten av 1700-tallet reiste Gud opp menn og kvinner som var opptatt av å bringe evangeliet til verdens ende. Folk spredte Bibelens budskap raskt, som William Carey som reiste til India og oversatte Bibelen til dusinvis av indiske dialekter. Med Bibelens budskap som drivkraft ble misjonærer sendt ut til hele verden.

Det er ikke tilfeldig at disse globale misjonsbestrebelsene oppsto etter den franske revolusjon. Guds ord er et levende ord, og selv om mange syntes at det var «dødt», levde det fortsatt i de troendes hjerter og ville gjenoppstå til fullt liv, slik Åpenbaringens profetier forutsa. «Den vantro Voltaire skrøt en gang: ‘Jeg er lei av å høre folk gjenta at tolv menn grunnla kristendommen. Jeg vil bevise at én mann er nok til å kullkaste den. Generasjoner har gått siden hans død. Millioner har sluttet seg til krigen mot Bibelen. Men den er så langt fra tilintetgjort at der det fantes hundre eksemplarer på Voltaires tid, finnes det nå ti tusen, ja, hundre tusen eksemplarer av Guds bok. Som en av de tidlige reformatorene sa om den kristne kirke: ‘Bibelen er en ambolt som har slitt ut mange hammere’.» – Ellen G. White: _The Great Controversy_, s. 288.

`Les Sal 119,89 og Sal 111,7–8. Hva sier tekstene om Bibelen og hvorfor vi kan stole på den?`

Guds ord kan bli angrepet eller undertrykt, men det vil aldri bli utryddet. Selv mange som bekjenner seg som kristne, undergraver Bibelens autoritet på forskjellig vis, setter spørsmålstegn ved deler av den eller legger så stor vekt på det menneskelige at den nesten mister sitt guddommelige preg, og Guds sannhet undergraves. Vi må aldri la oss forføre av disse angrepene på Guds ord. Det lever ennå i dag, taler til menneskehjerter og blåser nytt liv i dem som er villige til å lytte til Ordet og følge dets lære.

`Hvilke profetier taler spesielt til deg og hvorfor?`