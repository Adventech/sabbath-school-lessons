---
title:  Sannheten seirer
date:  09/05/2024
---

Til tross for fiendens angrep vil Guds verk på jorden nå et fantastisk høydepunkt. Evangeliet skal forkynnes for «alle nasjoner og stammer, tungemål og folk» (Åp 14,6). Den store konflikten mellom Kristus og Satan vil ende med at Kristus overvinner helvetes makter fullstendig. Guds rike vil seire over det onde, og synden vil bli utryddet fra universet for alltid. Åp 11 begynner med Satans forsøk på å ødelegge kristentroen og utslette troen på Gud i den franske revolusjon, men kapitlet avsluttes med Guds rikes triumf over ondskapens makter. Kapitlet gir oppmuntring til alle som går gjennom voldsomme prøvelser for Kristi sak og hans sannhet.

`Les Åp 11,15–18. Hvilke hendelser skjer ved tidens slutt når den syvende basunen lyder?`

Denne verdens riker er blitt Herrens riker. Kristus har seiret. Ondskapen er nedkjempet. Jesus vinner og Satan taper. Rettferdigheten seirer. Sannheten hersker. Vi gjør klokt i å lytte til følgende: «Alt som er bygget på menneskers autoritet, vil bli omstyrtet, men det som er grunnfestet på Guds uforanderlige ords klippe, skal stå evig.» – Ellen G. White: _The Great Controversy_, s. 288.

`Les Åp 11,19. Hva var det Johannes så åpnet i himmelen? Og hva så han da han så opp til himmelen?`

Guds tempel i himmelen ble åpnet for Johannes. Da han stirret inn i det aller helligste, så han paktens ark. I helligdommen i GT, som var et bilde på den store originalen i himmelen, åpenbarte Gud sitt herlige nærvær mellom de to englefigurene på paktens ark. I arken lå Guds lov. Selv om vi er frelst av nåde ved tro alene, er det lydigheten mot Guds lov som viser om troen er ekte. Guds lov er grunnlaget eller målestokken i dommen (Jak 2,12). Dette blir spesielt viktig og relevant ved tidenes ende (se Åp 12,17; Åp 14,12).

`Hvordan taler kontrasten mellom den franske revolusjons gudløshet og det strålende klimakset i Åp 11 til oss i dag?`