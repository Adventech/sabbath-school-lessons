---
title:  Profetiske tidsperioder
date:  06/05/2024
---

`Sammenlign Åp 11,3; Åp 12,5–6 og Åp 12,14–15 med Dan 7,25. Hvilke likheter ser du mellom disse profetiske periodene?`

Gud vil sette de to vitnene, «kledd i sekkestrie, til å profetere i 1260 dager» (Åp 11,3). Dette er den samme tidsperioden som de 42 månedene da «hedningene» (de som står Guds sannhet imot) skal tråkke den hellige byen under føttene (Åp 11,2). Guds fiender tråkker Guds sannhet under føttene i 1260 dager (42 x 30 = 1260, der hver dag symboliserer et år i apokalyptisk profeti), og Guds to vitner, GT og NT, profeterer mot dem i denne perioden.

Som vi allerede har sett (studium fire), sier Daniel 7,25 at den lille hornmakten som skulle oppstå etter Romerrikets sammenbrudd, ville forfølge Guds folk «én tid, tider og en halv tid». En «tid» er ett år (360 dager). Tre og en halv tider tilsvarer altså 1260 dager.

Åp 12,6 taler om 1260 dagers forfølgelse for Guds folk. Åp 12,14 taler om en tid, tider og en halv tid. Åp 13,5 taler om 42 måneder. Vi finner både 42 måneder og 1260 dager nevnt i Åp 11,2–3. Alle disse profetiene beskriver ulike sider ved den samme historiske tidsperioden.

Når Skriftens autoritet forsømmes, trer andre (menneskelige) autoriteter frem i stedet. Dette fører ofte til forfølgelse av dem som holder Guds ord i hevd, slik det skjedde under det pavelige herredømmet fra 538 til 1798 e.Kr. da middelalderkirken sank ned i et dypt åndelig mørke. Menneskers forordninger erstattet Guds bud. Menneskelige tradisjoner overskygget evangeliets enkelhet. Romerkirken slo seg sammen med den verdslige makt for å utbre sin makt over hele Europa.

I disse 1260 årene var Guds ord – hans to vitner – kledd i sekkestrie. Sannhetene deres var skjult under en haug av tradisjoner og ritualer. De to vitnene profeterte fortsatt, Bibelen talte fortsatt. Selv i dette åndelige mørket ble Guds ord bevart. Det var dem som satte pris på det og levde etter dets befalinger. Men sammenlignet med massene i Europa var de få. Valdenserne, Jan Huss, Hieronymus, Martin Luther, Ulrich Zwingli, Jean Calvin, John og Charles Wesley og mange andre reformatorer var trofaste mot Guds ord slik de forsto det.

`Hvilke læresetninger som mange kristne tror på i dag, er basert på tradisjon og ikke på Guds ord?`