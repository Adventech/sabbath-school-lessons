---
title:  De to vitnene drepes
date:  07/05/2024
---

`Les Åp 11,7–9. Husk at språket er symbolsk. Hva forutsier disse versene vil skje med Guds to vitner, GT og NT?`

I 538 e.Kr. kollapset det hedenske Romerriket. Den romerske keiseren Justinian overlot den sivile, politiske og religiøse makten til pave Vigilius. Nå begynte den lange perioden da middelalderkirken dominerte. Den fortsatte frem til 1798 e.Kr. På ordre fra Napoleon marsjerte den franske generalen Berthier uhindret inn i Roma 10. februar 1798. Pave Pius 6. ble tatt til fange og ført til Frankrike, der han døde. Denne datoen markerer den profetisk forutsagte slutten på Romerkirkens verdslige autoritet, de 1260 dagene eller årene som er beskrevet i Daniel og Åpenbaringen (se gårsdagens studie).

For en mektig manifestasjon av de bibelske profetienes sannhet! Daniel, som skrev over 500 år før Kristus, forutså nøyaktig hva som skulle skje mer enn 2300 år senere. Ja, vi kan stole på profetiene i Bibelen.

I mellomtiden ble evangeliets sannhet holdt i live av Ordets vitnesbyrd. Men enda større utfordringer truet Bibelens sannhet. Dyret som steg opp fra avgrunnen (Satan), førte krig mot Skriften. Han innledet nye angrep på Bibelens autoritet gjennom den franske revolusjon som startet i 1789.

Under den franske revolusjon etablerte myndighetene Fornuftskulten som statsstøttet ateistisk religion til erstatning for kristendommen. Den 10. november 1793 ble det avholdt en landsomfattende festival for fornuften. Kirker over hele Frankrike ble omgjort til fornuftstempler, og en levende kvinne ble innsatt som fornuftens gudinne. Bibler ble brent i gatene. Gud ble erklært ikke-eksisterende, og døden ble kunngjort å være en endeløs søvn. Satan arbeidet gjennom gudløse menn for å drepe Guds to vitner. Deres døde kropper skulle «bli liggende på gaten i den store byen som åndelig talt kalles Sodoma og Egypt, der hvor deres Herre ble korsfestet» (Åp 11,8).

Egypt var en kultur med mange guder som fornektet den sanne Gud (se 2 Mos 5,2). Sodoma står for grov umoral. Under den franske revolusjonen døde Guds to vitner – GT og NT – på grunn av ateismen og umoralen som florerte da vanlige tøyler ble sluppet løs i revolusjon og blodsutgytelse.

Åp 11,9 sier at likene av Guds to vitner skulle ligge ubegravd i «tre og en halv dag», dvs. profetiske «dager» som representerer tre og et halvt år i bokstavelig forstand. Ateismen var på sitt høyeste under den franske revolusjonen, i hvert fall i tre og et halvt år. Denne perioden strakte seg fra 26. november 1793, da et dekret fra Paris avskaffet religionen, til 17. juni 1797, da den franske regjeringen opphevet sine strenge religiøse lover.