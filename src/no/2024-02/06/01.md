---
title:  De to vitnene
date:  04/05/2024
---

### Bakgrunnsstoff
Åp 11,3–6, Sak 4,14, Åp 12,5–6, Åp 12,14–15, Dan 7,25, Jes 54,17, Sal 119,89, Åp 11,15–18

> <p>Minnevers</p>
> Gresset tørker bort, blomsten visner, men ordet fra vår Gud står fast for evig” (Jes 40,8).

Opp gjennom århundrene har folk dissekert, tvilt på og forkastet Guds ord. Det har blitt lenket fast i klostre, brent offentlig og revet i fillebiter. De troende har blitt latterliggjort, hånet, fengslet og har til og med lidd martyrdøden. Gjennom alt dette har Guds ord seiret.

Middelalderkirken forfulgte bibeltro kristne. Men Guds ord lyste i mørket. Undertrykkelse og forfølgelse stoppet ikke forkynnelsen av Guds ord. Da den engelske bibeloversetteren William Tyndale ble stilt for retten for sin tro, ble han spurt om hvem som hjalp ham mest med å spre Guds ord. Han tenkte over spørsmålet og svarte så: «Biskopen av Durham.» Dommerne fikk sjokk.

Tyndale forklarte at biskopen ved en anledning kjøpte et parti av hans engelske bibeloversettelse og brente dem offentlig. Det biskopen ikke visste på det tidspunktet, var at han i stor grad hjalp sannhetens sak. Han hadde nemlig kjøpt biblene til en mye høyere pris enn vanlig. Med et så stort kjøp kunne Tyndale trykke mange flere bibler enn det som ble brent. Sannheten som ble knust i støvet, har reist seg gang på gang for å skinne i all sin glans.

Denne uken skal vi se nærmere på et av de ondeste angrepene på Skriften og kristentroen. Under Den franske revolusjonen fløt blodet i Frankrikes gater. Giljotinen ble reist på torget i Paris, og tusenvis ble henrettet. Ateismen ble statsreligion. Likevel kunne ikke Guds ords vitnesbyrd bringes til taushet.