---
title:  To vitner
date:  05/05/2024
---

`Les Åp 11,3–6. Oppgi fem kjennetegn ved de to vitnene som du finner i denne teksten.`

I Sakarja 4 så profeten to oliventrær på hver side av en lysestake av gull – det samme billedspråket som vi finner her i Åp 11. Sakarja får vite at dette forestiller «de to som er salvet med fin olje, de som står foran hele jordens herre» (Sak 4,14). Oliventrærne gir olje til lysestaken slik at den fortsetter å lyse. Det minner oss om det salmisten skrev: «Ditt ord er en lykt for min fot og et lys for min sti» (Sal 119,105). Oljen står for Den hellige ånd (Sak 4,2; Sak 4,6). Johannes’ syn i Åp 11 beskriver hvordan Guds ord forkynnes i Den hellige ånds kraft for å lyse opp verden.

Disse to vitnene kan profetere og hindre regnet i å falle så lenge de forutsier. De kan forvandle vann til blod og slå jorden med plager. Ved Guds ord sa Elia at det ikke ville falle regn over Israel, og som svar på bønnen hans falt det ikke regn på tre og et halvt år (se Jak 5,17). Så ba han til Gud, og regnet kom tilbake etter at de falske Ba’al-profetene ikke klarte å få slutt på tørken (1 Kong 17–18). Ved hjelp av Guds ord førte Moses alle slags plager over egypterne, bl.a. forvandlet han vann til blod fordi Farao nektet å la Guds folk gå fri (2 Mos 7).

De som prøver å skade Skriften, vil bli fortært av ilden fra deres munn. Gud sier: «fordi dere taler slike ord, gjør jeg mine ord til ild i din munn og dette folket til ved som ilden skal fortære» (Jer 5,14). Guds ord feller dom over alle som forkaster det. Hans ord er som ild i munnen.

I Joh 5,39 sier Jesus at GT vitner om ham. Han sier også at evangeliet skal forkynnes «til vitnesbyrd» for hele verden (Matt 24,14), og at NT sammen med GT er grunnlaget for dette vitnesbyrdet. I Åp 11,3 finner vi et ord med samme rot (martys) som ordene som brukes om vitne i disse to versene.

Hvem er de to vitnene? Ut fra disse bibelske opplysningene og kjennetegnene i Åp 11 kan vi slutte (dog ikke dogmatisk) at de to vitnene er skriftene i GT og NT som formidler Guds lys og sannhet til verden.

`I dag har mange kristne lett for å bagatellisere GT og stemple det som irrelevant og unødvendig fordi vi har NT. Hva er galt med den holdningen?`