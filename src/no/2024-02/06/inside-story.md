---
title:  Misjonsfortelling
date:  10/05/2024
---

#### Én engel, fire møter

_Nelson Cinco Reis Chitaonga og Calavete Sabonete Ossifo_

Få mennesker kan si at de har sett en engel. Oyele sier at han har sett en engel – ikke bare én gang, men fire ganger.

Oyele mistet troen fra barndommen da han i tre år jobbet hjemmefra med å bygge en 400 kilometer lang vei mellom byene Mocuba og Nampula i Mosambik. Det var hardt arbeid, og han søkte lindring på måter som han visste brøt med Guds lov.

En dag kom flere fremmede bort til Oyele, som var full etter jobb, og spurte om han var klar over at Bibelen lærte at sabbaten var på den syvende dagen i uken. Oyele var overbevist om at de fremmede tok feil. «Bevis det for meg med Bibelen», sa han.

De fremmede, som presenterte seg som syvendedags-adventister, slo opp Bibelen og leste det fjerde budet: «Kom sabbatsdagen i hu og hold den hellig» (2 Mosebok 20,8). Deretter slo de opp i Esekiel 20,20 og leste: «Hellig mine sabbater, og de skal være et tegn mellom meg og dere, så dere skal kjenne at jeg er Herren deres Gud».

Oyele leste og leste versene på nytt de neste dagene. Han lurte på om han leste sannheten fra Gud. Selv om han hadde gått i kirken siden han var liten, hadde han aldri lagt merke til versene før.

Mens han tenkte og ba, viste en lysende engel seg om natten over huset der han bodde. «Styrke!» sa engelen. «Du er på rett vei». Neste natt så han engelen igjen på samme sted. «Styrke!» sa engelen. «Du er på rett vei». Det samme skjedde den tredje natten. Oyele dro til en adventistkirke neste sabbat. Etter det gikk han regelmessig til gudstjeneste sammen med adventistene.

Da treårskontrakten gikk ut, kom han hjem og ble overrasket over at kona og barna hadde sluttet seg til adventistkirken. Han hadde ikke hatt noen kontakt med dem under det lange fraværet.

«For et sammentreff!» sa kona da hun fikk vite at Oyele hadde gått i en adventistkirke. «Er det en tilfeldighet?»

Hjemme igjen, gikk Oyele i adventistkirken på lørdager og i barndomskirken på søndager. Han var usikker på hva han skulle gjøre. Så viste engelen seg for fjerde gang. «Det du studerer, er sant», sa engelen. Oyele bestemte seg på stedet for å bli syvendedagsadventist.

Det er få adventister der Oyele bor, men Gud har velsignet hans innsats for å dele de gode nyhetene om at Jesus snart kommer. Oyele har vært med på å starte tre husmenigheter. «Evangeliser hvem som helst, selv om de er fulle», sier han. «Det er Gud som omvender, og det er mange mennesker som Gud har forberedt til å ta imot evangeliet. De trenger bare å bli berørt av deg».

Takk for sabbatsskolens misjonsoffer som bidrar til å spre evangeliet i Mosambik og rundt om i verden.