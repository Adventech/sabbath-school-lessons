---
title:  Jordens avsluttende begivenheter
date:  15/06/2024
---

### Bakgrunnsstoff
Joh 8,32, Esek 20,12, Esek 20,20, Åp 7,1–2, Åp 14,1, Joel 2,21–24, Hos 6,3, Jak 5,7–8, Åp 18,1–4

> <p>Minnevers</p>
> Kjøp deg sannhet og selg den ikke, kjøp visdom, formaning og innsikt! (Ordsp 23,23).

Tenk deg at du har en tenåringsdatter som er på vei hjem fra høyskole/universitet på sommerferie. Mens du venter på henne, følger du spent med på værmeldingene. Du blir bekymret når været raskt forverrer seg. Uværsskyer tårner seg opp i horisonten. Det blåser kraftig. Himmelen åpner seg, og regnet pøser ned. Trær blåser over ende. Snart er hovedveien ufremkommelig. Så får du høre at man kan komme gjennom på en sidevei. Bilene kan kjøre rundt noen av de nedblåste trærne. Selv om det er vanskelig å kommunisere, får du sendt en tekstmelding til datteren din med detaljerte opplysninger om hvordan hun kan komme seg trygt hjem.

Mer enn noe annet ønsker Jesus å føre oss gjennom livets stormer og få oss hjem. Ellen G. White skriver: «En storm er på vei, ubarmhjertig i sitt raseri. Er vi forberedt på den?» – _Testimonies for the Church_, bind 8, s. 315. Hensikten med Kristi liv, død, oppstandelse og tjeneste i helligdommen i himmelen er å sørge for at vi kommer hjem. De profetiske budskapene i Daniel og Åpenbaringen er Guds veiledning, spesielt for endetidens folk, slik at vi kan komme gjennom livets stormer og en dag føle Frelserens varme og kjærlige favntak.

Målet med denne ukens studium er å avdekke hva det profetiske ord sier om de avsluttende hendelsene og på nytt oppdage Kristi kraft til å føre oss gjennom jordens siste konflikt og få oss hjem.