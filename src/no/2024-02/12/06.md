---
title:  Det høye ropet
date:  20/06/2024
---

`Les Åp 18,1–4; Hab 2,14 og Matt 24,14. Hvordan sier disse versene at Guds verk på jorden skal fullføres?`

Engelen som kunngjør Babylons fall, har «stor makt». Som englene i Åp 14 står denne engelen for menneskelige budbringere. Engelen åpenbarer Guds herlighet så fullstendig at den lyser opp hele jorden. Det greske ordet for autoritet eller makt i NT er exousia. Det brukes ofte om Kristi seier over helvetes makter. Jesus bruker ordet i Matteusevangeliet i forbindelse med utsendelsen av disiplene. I Matt 10,1 gir Jesus disiplene sine makt over helvetes ånder. Han sender dem ut med Guds kraft til å seire i kampen mellom godt og ondt. I Matt 28 sender han dem igjen ut med «all makt i himmelen og på jorden» for at de skal gå og gjøre «alle folkeslag til disipler» (Matt 28,18–19).

Fylt av Den hellige ånds kraft og med autoritet fra den levende Kristus, som i sitt liv og sin død seiret over helvetes makter og krefter, opplyste den nytestamentlige menigheten jorden med Guds herlighet. På noen få år forkynte disiplene evangeliet for hele den da kjente verden (Kol 1,23).

I endetiden vil Den hellige ånd bli utøst med en kraft uten sidestykke, og evangeliet vil raskt nå ut til jordens ender. Tusenvis vil bli omvendt på en dag, og Guds nåde og sannhet vil påvirke hele verden. På denne måten vil verden bli advart, og evangeliet og håpet det gir, vil bli spredt over hele verden.

«Evangeliets store gjerning skal ikke avsluttes med mindre manifestasjon av Guds kraft enn det som preget åpningen. De profetiene som gikk i oppfyllelse ved utgytelsen av det første regnet ved evangeliets begynnelse, skal igjen gå i oppfyllelse ved det siste regnet ved dets avslutning. …

Guds tjenere, med ansiktet opplyst og skinnende av hellig hengivelse, vil ile fra sted til sted og forkynne himmelens budskap. Advarselen vil bli gitt med tusenvis av stemmer over hele jorden. Mirakler vil bli utført, syke vil bli helbredet, og tegn og under vil følge de troende.» – Ellen G. White: _The Great Controversy_, s. 611, 612.

`Hva er det som holder tilbake den mektige utgytelsen av Den hellige ånd, senregnet og det høye ropet? Selv om vår rolle som enkeltpersoner er liten, hvilken rolle kan vi spille når det gjelder å være åpne og mottakelige for Den hellige ånds utgytelse?`