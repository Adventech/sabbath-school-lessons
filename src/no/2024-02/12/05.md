---
title:  Tidligregnet og senregnet
date:  19/06/2024
---

`Les Joel 2,21–24; Apg 2,1–4 og Apg 2,41–47. Hvilken forutsigelse ble oppfylt i det første århundret? Hvordan virket den inn?`

Utgytelsen av Den hellige ånd på pinsedag var et mektig startskudd for den kristne kirke. 3000 ble omvendt på én dag. Apostlenes gjerninger forteller om mirakel etter mirakel av Guds forvandlende nåde: «Men mange av dem som hadde hørt budskapet, kom til tro, og tallet på menn var nå omkring fem tusen» (Apg 4,4). Bare 120 troende samlet seg for å be, men bønnen gjorde en stor forskjell. På kort tid fikk menigheten tusenvis av nye troende. «Også en stor flokk av prestene ble lydige mot troen» (Apg 6,7). Da disiplene ble hardt forfulgt i Jerusalem, «dro [de] rundt og forkynte Ordet» (Apg 8,4). Menigheter ble plantet over hele Judea, Samaria og Galilea (se Apg 9,31). Etter omvendelsen forkynte Paulus Kristus i hele Middelhavsområdet. I Tessalonika kom noen jøder som var motstandere av evangeliet med denne forbløffende uttalelsen: «Disse folkene som oppvigler hele verden, nå er de kommet hit også» (Apg 17,6). Ved Den hellige ånds kraft nådde disiplene ut til hele den da kjente verden på ganske kort tid. Joels spådom om tidligregnet gikk i oppfyllelse på pinsedagen, men det siste regnet vil falle med større kraft for å forberede jordens endelige innhøsting.

`Les Sak 4,6; Sak 10,1; Hos 6,3; og Jak 5,7–8. Hvordan skal Guds verk på jorden fullføres ifølge disse versene?`

Begrepene «tidlig» og «sent» regn er hentet fra Israels innhøstingssyklus. Tidligregnet falt om høsten for å få såkornet til å spire. Senregnet falt om våren for å modne avlingen. Dette beskriver Den hellige ånds verk i forbindelse med forkynnelsen av evangeliet. «På samme måte som ‘det første regnet’ ble gitt i form av Den hellige ånds utgytelse ved evangeliets begynnelse for å få den dyrebare såkornet til å spire, vil ‘det siste regnet’ bli gitt ved dets avslutning for å modne høsten.» – Ellen G. White: _The Great Controversy_, s. 611, 612.