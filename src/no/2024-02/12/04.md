---
title:  Hvem tilber vi?
date:  18/06/2024
---

I de siste dager vil den store striden om tilbedelse utspille seg på dramatisk vis. Tilber vi Skaperen, eller tilber vi dyret og dets bilde? Noen mellomløsning finnes ikke. Den første engelen i Åp 14 oppfordrer menn og kvinner til å «tilbe ham som skapte himmelen og jorden, hav og kilder!» (Åp 14,7). Den tredje engelen underbygger oppfordringen ytterligere ved å avsløre de fatale følgene av å tilbe dyret: De skal «få drikke av Guds vredes vin som er skjenket opp ublandet i hans harmes beger» (Åp 14,10). De som tilber Skaperen, beskrives derimot som de som «holder seg til Guds bud og troen på Jesus» (Åp 14,12).

Skapelsen er grunnlaget for sann tilbedelse (Åp 4,11). Siden Gud skapte alt ved Jesus Kristus, hater Satan Skaperen og har forsøkt å forandre sabbaten, skapelsens minnesmerke, ved hjelp av jordiske makter (Dan 7,25). Den kommende striden om Guds lov dreier seg om autoritet. Hvis Satan kan utrydde sabbatsdyrkelsen, vil han hevde at hans makt er større enn Guds makt. For å oppnå dette vil Satan prøve å overbevise eller tvinge hele verden til å godta en falsk sabbat.

Selv om det kan være vanskelig å se dette skje nå, er verden i dramatisk endring, som vi har nevnt tidligere. Covid-19-krisen viste at verden kan bli et helt annet sted over natten. Selv om vi ikke kjenner detaljene som fører til dyrets merke, er det ikke vanskelig å forestille seg. Verden er svært ustabil, og med den teknologien som finnes i dag, kan det Bibelen advarer mot, skje raskere enn vi kan forestille oss.

`Les Åp 13,13–17. Hvilke konkrete straffer blir de utsatt for som ikke tar imot dyrets merke?`

De som er trofaste mot Kristus og ikke følger dyret og dets bilde, vil bli straffet økonomisk og truet med døden. Menneskeheten forblir det den alltid har vært: korrupt, maktsyk og voldelig. Selv om vi ikke vet nøyaktig hvordan de siste hendelsene vil utspille seg, bør det ikke være vanskelig å forestille seg forfølgelsen i endetiden. Selv om disse ordene hos Johannes er skrevet i en helt annen sammenheng, sier de alt. Om Jesus skriver Johannes at han «trengte ikke at noen skulle vitne om mennesket. Han visste selv hva som bodde i mennesket» (Joh 2,25).

`Tenk på menneskehetens fordervelse og den ondskap mennesker er i stand til. Hvorfor viser dette hvor lett de siste hendelsene kan inntreffe? Og, enda viktigere, hva bør denne triste sannheten si oss om å vokte vårt eget hjerte?`