---
title:  Misjonsfortelling
date:  21/06/2024
---

#### Å nå ut til russisktalende

_Andrew McChesney_

Ukraineren Vadym Krynychnny flyttet til Portugal for å installere klimaanlegg. To tiår senere arbeidet han med ukrainske flyktninger som pastor i en russisktalende menighet i Spania.

Hva skjedde?

«Vi begynte med bare noen få medlemmer, men kirken vår har blitt et innflytelsessenter for mange», sier Vadym (44). «Dette er en velsignelse fra Gud».

Etter at Vadym og kona Alina forlot Ukraina, etablerte de et vellykket klimaanleggsfirma i Portugal og fikk portugisisk statsborgerskap.

Men etter 12 år i sitt nye liv opplevde de en brå endring da de ble bedt om å hjelpe en nyankommet familie som ikke snakket portugisisk. Vadym og Alina inviterte den russisktalende familien til å gå i kirken sammen med dem, og familien takket også ja til et tilbud om å studere Bibelen sammen. Tre måneder senere ga familien sitt hjerte til Jesus i dåpen.

Vadym og Alina var henrykte, og de søkte etter flere russisktalende som kunne hjelpe til. I løpet av 18 måneder dannet de en husmenighet på 20 personer. Vadym forkynte hver sabbat, og Alina sto for musikken. «På lørdagskveldene var vi utslitte etter dagens aktiviteter», sier Vadym. «Men vi var fylt av en ubeskrivelig tilfredshet, glede og lykke».

Paret følte at Gud kalte dem til en ny oppgave. Deres eneste ønske var å vinne sjeler for Guds rike. De la ned virksomheten og flyttet til Sagunto Adventist College i nabolandet Spania. Fire år senere ble Vadym uteksaminert med en mastergrad i teologi.

Vadym dannet en gruppe på 20 russisktalende personer som møttes til bibelstudier hver sabbatsettermiddag mens han jobbet som pastorpraktikant i Valencia, en by i nærheten av høyskolen. Besøkende til gruppen ble invitert til kirken. Det tok ikke lang tid før rundt 10 besøkende deltok jevnlig i gudstjenestene, og sabbatsgruppen fortsatte å vokse. «Vi merket at folk hadde et behov for å samles med sin egen språkgruppe», sier Vadym.

Da antallet russisktalende kirkemedlemmer nådde 26, ble det startet en russisktalende menighet i Valencia med støtte fra Adventistkirken i Spania og Den mellomeuropeiske divisjonen, som også omfatter Spania.

«Tanken vår var å tjene alle russisktalende mennesker, uansett om de er russiske statsborgere eller ikke, og føre dem til Jesus», sier Vadym. «Gud har velsignet oss rikelig i vårt oppdrag».

Ditt trettende sabbatsoffer neste sabbat vil bidra til å spre evangeliet i Den euroasiatiske divisjon, der mange russisktalende bor. Takk for at du planlegger en rundhåndet kollekt. Denne misjonshistorien avsluttes neste uke.