---
title:  Beseglet for himmelen
date:  17/06/2024
---

I den kommende krisen om tilbedelse vil Guds trofaste folk ikke gi etter for verdslig press (Åp 14,12). De vil være beseglet av Den hellige ånd (Ef 4,30) og kan ikke rokkes. I oldtiden var segl en bekreftelse på at offisielle dokumenter var ekte. De var et særpreget, individuelt kjennetegn. Siden den endelige konflikten dreier seg om gudsdyrkelse og Guds autoritet slik den er åpenbart i hans lov, ville vi forvente at Guds segl er innbakt i hans lov (jf. Jes 8,16).

`Les 2 Mos 20,8–11. Hvilke kjennetegn på et segl finnes i sabbatsbudet?`

Her har vi tre ting som kjennetegner et ekte segl:

1. Navnet på den som seglet tilhører, «Herren din Gud».
2. Hans tittel, den som «skapte» – Skaperen.
3. Hans territorium, «himmelen og jorden, havet og alt som er i dem».

Et segl kalles noen ganger et tegn i Bibelen (Rom 4,11). De to ordene kan brukes om hverandre. Som Guds tegn eller segl i hjertet av Guds lov står sabbaten i sentrum for den endelige konflikten om gudsdyrkelse (Esek 20,12; Esek 20,20; Åp 12,17).

`Sammenlign Åp 7,1–3 og Åp 14,1 med Åp 13,16–17. Hvor mottar man Guds segl og dyrets merke? Hvorfor tror du det er en forskjell?`

Guds segl settes på pannen. Pannen er et symbol på sinnet og står for et bevisst valg. Dyrets merke mottas enten i pannen eller i hånden og indikerer at mennesker er intellektuelt overbevist og selv velger å akseptere Satans løgner, eller at de tilpasser seg falsk tilbedelse for å unngå å bli drept.

Djevelen hater dem som er lydige mot Gud. Den store konflikten når sitt klimaks når dragen (Satan) fører krig mot den troende resten som «holder seg til Guds bud og troen på Jesus» (Åp 14,12). De står fast på sin troskap mot Kristus.

`Hvorfor er trofasthet mot Herren dag for dag nøkkelen til å være forberedt når den endelige krisen kommer?`