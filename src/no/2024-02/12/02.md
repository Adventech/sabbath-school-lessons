---
title:  Troskap mot gud og hans ord
date:  16/06/2024
---

`Les Ordsp 23,23; Joh 8,32 og Joh 17,17. Hva er den røde tråden i disse versene?`

Til alle tider har den store konflikten vært en kamp mellom sannhet og villfarelse. Satan er en løgner og løgnens far (Joh 8,44). Jesus er opphavet til all sannhet. Han erklærte: «Jeg er veien, sannheten og livet» (Joh 14,6). Sannheten som setter oss fri fra Satans bedrag, finner vi i Guds ord. Bibelen avslører Satans strategi og åpenbarer Guds planer. Skriften er en lykt for våre føtter (Sal 119,105). Salmisten sier: «Dine ord gir lys når de åpner seg, de gir uvitende innsikt» (Sal 119,130). Så tilføyer han: «Summen av ditt ord er sannhet» (Sal 119,160).

`Les 2 Pet 1,16–21. Hvilken forsikring får vi når det gjelder profetiene? Hvordan illustrerer han betydningen av Guds profetiske ord?`

Vi har ikke fulgt «klokt uttenkte myter». Profetiene i Guds ord lyser opp veien som ligger foran oss. De hjelper oss å skille sannhet fra villfarelse. Uten Bibelen ville vi være overlatt til menneskelige innfall og kunne lett bli ført bak lyset. «Guds folk er henvist til Skriften som et vern mot falske læreres innflytelse og den villedende kraften fra mørkets ånder. Satan bruker alle mulige knep for å hindre mennesker i å lære Bibelen å kjenne, for dens klare utsagn avslører hans bedrag. … Den siste store villfarelsen vil snart åpenbare seg for oss. Antikrist skal utføre sine forunderlige gjerninger for øynene på oss. Det falske vil ligne så mye på det sanne at det vil være umulig å skjelne mellom dem uten ved hjelp av De hellige skrifter. … Ingen andre enn de som har styrket sinnet med Bibelens sannheter, vil stå seg gjennom den siste store konflikten. Hver eneste sjel vil bli stilt på en stor prøve: Skal jeg adlyde Gud mer enn mennesker? Avgjørelsens time står allerede for døren. Står vi med føttene plantet på Guds uforanderlige Ords klippe? Er vi rede til å stå fast i forsvaret av Guds bud og Jesu tro?» – Ellen G. White: _The Great Controversy_, s. 593, 594.

`Tenk over spørsmålene i sitatet ovenfor. Hva vil sette oss i stand til å stå imot i den siste krisen? Hva får oss til å la være å studere Guds ord? Hvordan kan det tenkes at vi går på akkord med sannheten for personlig nytelses skyld?`