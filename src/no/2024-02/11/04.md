---
title:  Hva er dyret? Del 1
date:  11/06/2024
---

`Les Åp 13,1–2. Hvor kommer dette dyret fra, og hvem gir det makt?`

I Åpenbaringen identifiseres dragen først og fremst som Satan. I Åp 12,3–5 står det at dragen prøvde å tilintetgjøre «guttebarnet» som senere «ble rykket opp til Gud, til hans trone». Det var djevelen som prøvde å knuse Kristus ved hjelp av det hedenske Roma (se Matt 2,16–18). Guds og menneskets erkefiende arbeider gjennom politiske og religiøse institusjoner.

Om denne dyrets makt heter det: «Dragen ga det sin kraft og sin trone og stor makt» (Åp 13,2). Profetien gikk i oppfyllelse flere hundre år senere, da den romerske keiseren Konstantin flyttet hovedstaden fra Roma til det som senere ble kalt Konstantinopel, i dagens Tyrkia. Dermed oppsto det et maktvakuum på keiserens tidligere trone eller sete, keiserbyen Roma. Slik ga det hedenske Roma dyret sitt sete, eller sin hovedstad.

Isaac Backus sa: «Ved å flytte keiserdømmets sete til Konstantinopel … banet Konstantin vei for at biskopen i Roma kunne opphøye seg over alle mennesker på jord og over himmelens Gud.» – _The Infinite Importance of the Obedience of Faith, and of Separation from the World_, s. 16 (sitert i Le Roy Edwin Froom, _The Prophetic Faith of Our Fathers_, bind 3, s. 213). Ifølge Thomas Hobbes er «pavedømmet ikke noe annet enn gjenferdet av det avdøde Romerriket og sitter kronet på dets grav.» – Leviathan (New York: Oxford University Press, 1996), s. 386. En grundig analyse viser at sjødyret i Åp 13 er en frafallen religiøs makt som reiser seg fra Roma og blir et globalt tilbedelsessystem (Åp 13,3–4). Dette dyret er ikke en person, men en religiøs organisasjon som har erstattet sannheten i Guds ord med menneskers påbud.

`Les Åp 13,1 og Åp 13,6. Hvilket nøkkelord brukes for å identifisere dyremakten?`

Bibelen definerer blasfemi i Joh 10,33 og Luk 5,21 med to eksempler:

1. en mann som utgir seg for å være eller påstår at han er Gud, og
2. en mann som påstår at han har makt til å tilgi synder.

Disse anklagene var grunnløse fordi Jesus faktisk er Gud og derfor har rett til å tilgi synder. Pavedømmet har to doktriner som Bibelen kaller blasfemi: det hevder at prestene har makt til å tilgi synder og at paven har Guds privilegier på jorden.