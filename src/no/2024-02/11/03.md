---
title:  Krisen som kommer
date:  10/06/2024
---

Profetien om dyrets merke i Åp 13 handler om den heftigste og aller verste fasen i Satans krig mot Gud. Helt siden Jesus døde på korset har fienden visst at han er beseiret, men han er bestemt på å ta så mange som mulig med seg i fallet. Hans første strategi i denne kampanjen er bedrag. Når bedrag ikke virker, tyr han til makt. Han står bak dekretet om at alle som nekter å tilbe dyret eller ta imot dyrets merke, skal drepes.

Religionsforfølgelse er jo ikke noe nytt. Det har forekommet helt siden Kain drepte Abel fordi han fulgte Guds bud. Jesus sa at det til og med ville skje blant troende.

`Les Joh 16,2; Matt 10,22; 2 Tim 3,12 og 1 Pet 4,12. Hva opplevde menigheten i NT, og hva har det å si for Kristi menighet i endetiden?`

Gjennom hele kirkens historie var forfølgelse vanlig. Det skjedde i det hedenske Roma, men var spesielt påfallende i middelalderkirkens brutale forfølgelse av bibeltro kristne. Dyrets merke er bare det siste leddet i lenken. Som i tidligere tiders forfølgelser er målet å tvinge alle til å innrette seg etter en bestemt tro og et godkjent religionssystem.

Profetien sier at forfølgelsen vil starte med økonomiske tiltak: Ingen kan kjøpe eller selge med mindre de har merket. Alle som nekter å ta imot merket, blir til slutt dømt til døden (Åp 13,15; Åp 13,17).

Djevelen er alt i gang med å forberede bekjennende kristne på å ta dyrets merke når den endelige prøven kommer, ved å oppmuntre dem til å inngå kompromisser. Når det ser ut som hele verden beundrende følger dyret (Åp 13,3), endrer plutselig scenen seg, og det profetiske kameraet rettes mot Guds folk. Åp 14,12 gir oss dette bildet. «Her må de hellige ha utholdenhet, de som holder seg til Guds bud og troen på Jesus.» Guds folk lever i gudfryktig lydighet. Ved hans nåde står de fast når alt rundt dem skjelver. Mens verden følger dyret, følger de Lammet «hvor han så går» (Åp 14,4). I Kristi kraft seirer de over helvetes makter som står oppstilt mot dem. Som vi så i Studium 9, handler den sentrale konflikten mellom det gode og det onde om tilbedelse. Dyret bruker bedrag, og når det ikke fører frem, bruker det makt og tvang.

`Hvor raskt lar du økonomiske hensyn gå ut over din sabbatsfeiring?`