---
title:  Åpenbaringens siste konflikt
date:  09/06/2024
---

Åpenbaringens budskap er mer enn kryptiske symboler, merkelige dyr og sære bilder. Det handler om evige sannheter fra en kjærlig Gud til en generasjon i endetiden. Konflikten mellom Kristus og Satan begynte i himmelen og handlet om tilbedelse. Det gjør den også når den når sitt klimaks.

`Sammenlign Åp 14,7; Åp 14,9 med Åp 4,11. Hva er Åpenbaringens overordnede tema i denne kosmiske konflikten mellom det gode og det onde?`

I hele Åpenbaringen er tilbedelse og skapelse uløselig forbundet. I Åp 14,7 oppfordres vi til å tilbe skaperverkets Herre. I lys av evolusjonslæren, som har tatt verden med storm de siste to århundrene, er sabbaten en evig påminnelse om vår identitet. Den er en stadig påminnelse om at vi er skapte vesener, og at Skaperen er verdig vår troskap og tilbedelse. Dette er en av grunnene til at djevelen hater sabbaten.

`Les Åp 12,17 og Åp 14,12. Hvordan finner tilbedelsen av Skaperen sitt endelige uttrykk?`

Tilbedelse av Skaperen ved å holde Guds bud står i motsetning til tilbedelse av dyret. Gud vil ha et endetidsfolk som er lojale mot ham tross historiens største motstand og heftigste forfølgelse.

«Mens overholdelse av den falske sabbaten, i samsvar med statens lov, og i strid med det fjerde bud, vil være å vise lojalitet mot en makt som står Gud imot, er overholdelse av den sanne sabbat, i lydighet mot Guds lov, et bevis på lojalitet mot Skaperen.» – Ellen G. White: _The Great Controversy_, s. 605.

I Åp 14,12 står det at disse frelserens trofaste etterfølgere vil ha «troen på Jesus» eller «Jesu tro». Jesu tro er en tro som er så dyp at den har tillit når den ikke kan se. Den holder ut når den ikke kan forstå. Den er en gave fra Jesus som vi mottar i tro og som vil bære oss gjennom den kommende konflikten.

`Syvendedags-sabbaten er et så grunnleggende symbol på Gud som Skaper at den går helt tilbake til Edens hage. Derfor er det å prøve å tilrane seg den, slik Roma gjorde (se Dan 7,25), det samme som å prøve å tilrane seg Guds autoritet på det mest grunnleggende plan. Hvordan hjelper denne sannheten oss å forstå hvorfor dette kommer til å bli et så omstridt tema i den siste tid?`