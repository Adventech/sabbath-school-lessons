---
title:  Dyret fra jorden
date:  13/06/2024
---

`Les Åp 13,11–18. Hvordan skiller dette andre dyret seg fra det første dyret i Åp 13?`

Det første dyret steg opp av havet; det andre dyret kommer «opp av jorden» (Åp 13,11). Havet representerer «folk og folkemasser og nasjoner og mennesker med ulike tungemål» (Åp 17,15). Jorden representerer altså et tynt befolket område av verden. Det andre dyret dukker opp mot slutten av den profetiske perioden der det første dyret utøver sin autoritet (Åp 13,5). Det vil si at det står frem rundt år 1798 e.Kr.

USA passer godt inn i denne beskrivelsen. Landet erklærte sin uavhengighet i 1776 e.Kr., vedtok sin grunnlov i 1789 e.Kr. og ble anerkjent som en verdensmakt på slutten av 1800-tallet.

Johannes fortsetter: «Det hadde to horn som et lam, men talte som en drage» (Åp 13,11). Horn symboliserer makt i bibelske profetier. I motsetning til det første dyret har dette dyret ingen kroner på hornene, noe som tyder på at det ikke er et monarki. De to hornene står for de to viktigste styringsprinsippene som er kilden til USAs makt og suksess – politisk og religiøs frihet.

`Les Åp 13,11–12. Hvilken forandring ser du i dette dyret, og hvordan taler det?`

Denne milde, lamlignende nasjonen taler til slutt som en drage. Den bruker «all den makt det første dyret har» (Åp 13,12) og forlater sine prinsipper om religionsfrihet og «får jorden og dem som bor der, til å tilbe det første dyret» (Åp 13,12). USA vil gå foran og kreve at alle på jorden tilber det første dyret ved å anerkjenne pavedømmets åndelige og verdslige autoritet. Ifølge denne profetien danner USA et bilde av dyret – en forening av kirke og stat – og det vil kreve at alle tilber dette bildet.

Det fascinerende er at da USA først ble identifisert som dyrets makt, var landet ikke i nærheten av den militære og økonomiske kolossen det skulle bli og er i dag.

`Tenk på den politiske uroen i USA i dag. Hvordan kan dette en dag føre til at profetien går i oppfyllelse?`