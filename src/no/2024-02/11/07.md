---
title:  Til ettertanke
date:  14/06/2024
---

Tilbedelse av dyret og dets bilde henspiller på Dan 3, der kongen av Babylon befalte Sjadrak, Mesjak og Abed-Nego å bøye seg for et bilde av gull eller bli kastet i en ildovn. Det gamle Babylon, det moderne Babylon – det handler om tilbedelse. Sann tilbedelse springer ut av et sinn som er opplært av Guds ord, en sjel forvandlet av hans kjærlighet og et hjerte fylt av hans Ånd. Da innretter vi oss ikke etter denne verden, men lever etter Guds vilje, som vi finner i hans Ord. Det er vår eneste trygghet!

«Gud tvinger aldri viljen eller samvittigheten, men Satans vei til kontroll over dem han ikke kan forføre på annet vis, er å tvinge dem med grusomheter. Ved hjelp av frykt eller makt forsøker han å kneble samvittigheten og sikre seg hyllest. For å oppnå dette arbeider han gjennom både religiøse og verdslige myndigheter og får dem til å håndheve menneskelige lover i strid med Guds lov.» – Ellen G. White: _The Great Controversy_, s. 591.

«For å holde ut den prøvelsen de står overfor, må de forstå Guds vilje slik den er åpenbart i hans Ord. De kan bare ære ham når de har en riktig oppfatning av hans karakter, styre og hensikter og handler etter det. Bare de som har styrket sitt sinn med Bibelens sannheter, vil bestå i den siste store konflikten.» – Ellen G. White: _The Great Controversy_, s 593.

«Men Gud vil ha et folk på jorden som holder fast ved Bibelen og bare Bibelen som målestokk for all lære og grunnlag for alle reformer. Lærde menns meninger, vitenskapens slutninger, trosbekjennelser eller avgjørelser fra kirkelige konsiler er like tallrike og sprikende som kirkene de representerer, flertallets stemme – men ingen av dem bør betraktes som bevis for eller imot noe religiøst trosspørsmål. Før vi godtar en lære eller forskrift, bør vi kreve et klart ‘Så sier Herren’ til støtte for den.» – Ellen G. White: _The Great Controversy_, s. 595.

**Spørsmål til drøftelse**

`Hvordan kan vi leve i forventning om Kristi komme og dele dette håpet uten å bli paniske?`

`Dvel mer ved spørsmålet om tilbedelse. Hva sier vårt hverdagsliv, våre daglige rutiner, om hvem eller hva vi tilber?`

`Hvordan kan vi hjelpe oss selv og andre å møte fremtiden med tillit og ikke med frykt?`

`Hvilken praktisk betydning har forståelsen av de siste dagers hendelser for livet i dag?`