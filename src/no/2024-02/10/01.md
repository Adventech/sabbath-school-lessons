---
title:  Spiritismen avslørt
date:  01/06/2024
---

### Bakgrunnsstoff
Matt 10,28, Fork 9,5, Jes 8,19–20, Joh 11,11–14, Joh 11,21–25, Åp 16,13–14, Matt 24,23–27, 2 Tess 2,9–12

> <p>Minnevers</p>
> For når befalingen lyder, når erkeengelen roper og Guds basun høres, da skal Herren selv stige ned fra himmelen, og de døde i Kristus skal stå opp først. Deretter skal vi som er igjen og ennå lever, bli rykket bort sammen med dem i skyene for å møte Herren i luften. Og så skal vi være sammen med Herren for alltid. (1 Tess 4,16–17).

For flere tiår siden kom det frem historier om nær-døden-opplevelser (NDO), der mennesker som døde og så ble vekket til live igjen, fortalte utrolige historier om hva de hadde sett og hørt mens de var «døde». Millioner av mennesker tror nå at slike fortellinger er bevis på at de døde egentlig ikke er døde. Denne troen på spiritismen er et av Satans mest utbredte og effektive bedrag.

Spiritismen begynte faktisk allerede i Edens hage med slangens løgn til Adam og Eva: «Dere skal slett ikke dø!» (1 Mos 3,4). Denne tanken lå også til grunn for en av 1800-tallets største religiøse bevegelser, søstrene Fox’ påstand, som senere ble innrømmet å være falsk, om at de kunne motta svar på sine spørsmål fra de dødes ånder.

Målet med dette studiet er å vise at vårt eneste vern mot Satans villfarelser i den siste tid er et personlig forhold til Kristus og en fast forankring i Bibelens lære. Dette inkluderer Bibelens lære om døden, uansett hva våre øyne, ører og hjerter prøver å fortelle oss.