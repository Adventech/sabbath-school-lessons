---
title:  Spiritisme i den siste tid, del 2
date:  06/06/2024
---

Vårt håp om frelse er forankret i Kristus. Hans blodige hender ber oss ta imot offeret han har gitt til en uendelig pris. Snart kommer Kristus tilbake for å hente sine. Titus 2,13 kaller Kristi gjenkomst det «salige håp».

Satan vil knuse håpet. Han vil utføre mirakler, tegn og under, alt som kan føre folk bort fra Bibelens sannhet og frelsen i Kristus.

«Her må de hellige ha utholdenhet, de som holder seg til Guds bud og troen på Jesus» (Åp 14,12). I den siste kampen vil Satan gjøre alt han kan for å hindre at vi enten holder «Guds bud» eller har «troen på Jesus», eller begge deler. Derfor må vi være forsiktige med alt som kan få oss til å vende oss bort fra et av disse to kjennetegnene på den siste menighet, selv om det ledsages av tegn, under og mirakler.

`Les Matt 24,23–27; 2 Kor 11,13–14; og 2 Tess 2,9–12. Hva sier disse avsnittene om Satans makt til å bedra og hvordan han arbeider?`

I siste øyeblikk vil Satan sette i verk sitt siste bedrag: «Snart vil det åpenbare seg fryktinngytende syn av overnaturlig karakter på himmelen, som et tegn på demonenes mirakuløse makt. Djevelånder vil gå ut til jordens konger og til hele verden for å fange dem i bedrag og få dem til å forene seg med Satan i hans siste kamp mot himmelens styre. Med hjelp av disse aktørene vil både herskere og undersåtter bli ført bak lyset. Det vil stå frem personer som utgir seg for å være Kristus selv og gjør krav på den tittel og tilbedelse som tilhører verdens gjenløser. De vil utføre utrolige helbredelsesmirakler og påberope seg åpenbaringer fra himmelen som motsier Skriftens vitnesbyrd.

«Som kronen på verket i det store bedragets drama vil Satan selv spille Kristus. Kirken har lenge bekjent seg til Frelserens komme som fullbyrdelsen av sitt håp. Nå vil den store bedrageren få det til å se ut som om Kristus har kommet. På forskjellige steder på jorden vil Satan vise seg blant menneskene som et majestetisk vesen i blendende glans og ligne beskrivelsen av Guds Sønn som Johannes gir i Åpenbaringen. Åp 1,13–15.» – Ellen G. White: _The Great Controversy_, s. 624 (uthevelse tilføyd).

`Hvorfor er det så viktig å forstå sannheten om hvordan Kristus kommer tilbake og de dødes tilstand for ikke å bli villedet?`