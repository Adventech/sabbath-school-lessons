---
title:  Spiritisme i den siste tid, del 1
date:  05/06/2024
---

`Les Matt 24,5; Matt 24,11; Matt 24,24; 2 Tess 2,7–9; Åp 13,13–14; og Åp 16,13–14. Hvilke bedrag vil folk bli utsatt for i den siste tid?`

Djevelen kommer til å bruke «tegn og under» og spektakulære mirakler for å lure folkemassene rett før Jesu komme. Ángel Rodríguez kommer med denne treffende kommentaren til de demoniske åndenes forførende kraft: «Deres overtalelsesevne ligger ikke i innholdet i budskapet deres, men i kraften i overnaturlige manifestasjoner som kalles ‘tegn’ eller ‘mirakler’. De utfører/gjør (poieō) tegn og appellerer dermed til menneskets følelser snarere enn til dets dømmekraft og rasjonelle evner. Det at disse tegnene utføres av demoner, viser at den samlende kraften i de tre demonenes [dragen, dyret og den falske profeten] budskap er av spiritistisk art – Gud er ikke deres kilde eller opphav. Etter hvert som den kosmiske konflikten nærmer seg sin avslutning, vil demonisk makt tre inn på menneskets historiske arena på en helt ny måte. Spiritismen, som bygger på den ikke-bibelske læren om sjelens udødelighet, vil nærmest ta verden til fange.» – «The Closing of the Cosmic Conflict: The Role of the Three Angels’ Messages», upublisert manuskript, s. 6.

`Hvorfor er det farlig å stole på følelsene? Hvilken rolle spiller de i vår troserfaring, på godt og vondt? Hvordan kan Satan omgå tankevirksomheten vår og appellere til følelsene?`

«Satan har lenge forberedt seg på sitt siste forsøk på å forføre verden. … Litt etter litt har han beredt veien for sitt mesterverk av et bedrag ved å utvikle spiritismen. Han har ennå ikke fullbyrdet sine planer, men det vil skje i løpet av den siste rest av tid. … Med unntak av dem som blir bevart ved Guds kraft og troen på hans Ord, vil hele verden bli feid med i dette bedraget. Menneskene er i ferd med å bli lullet inn i en dødelig trygghet, og de vil bare bli vekket når Guds vrede utgytes.» – Ellen G. White: _The Great Controversy_, s. 561, 562. Vår eneste trygghet er Jesus og hans ord. Det er ikke vanskelig å forstå at millioner, ja milliarder som ikke forstår de dødes tilstand, kan bli revet med av vrangforestillingen om at de døde lever videre etter døden.

`Hva er noen av de vanligste villfarelsene som de som forstår at de døde sover, er beskyttet mot?`