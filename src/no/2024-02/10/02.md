---
title:  Spiritismens dødelige konsekvenser
date:  02/06/2024
---

Påstanden om at døden egentlig bare er inngangen til en ny fase i livet, bygger på forestillingen om sjelens naturlige udødelighet. Denne hedenske ideen infiltrerte kirken tidlig, da den beveget seg bort fra sitt bibelske fundament i et forsøk på å gjøre troen forståelig for den romerske verden: «Teorien om sjelens udødelighet var en av de falske læresetninger som romerkirken lånte fra hedenskapet og innførte i kristendommen» – Ellen G. White: _Alfa og Omega_, bind 8, side 58.

`«Vær ikke redde for dem som dreper kroppen, men ikke kan drepe sjelen. Frykt heller ham som kan ødelegge både sjel og kropp i helvete» (Matt 10,28). Hva kan dette verset si oss om sjelens påståtte udødelighet?`

Herren forbød sitt folk å drive med okkultisme av noe slag. De skulle ikke tolerere noen som «spør gjenferd eller spådomsånder til råds eller søker hjelp hos de døde» (5 Mos 18,11). Slike skulle steines til døde (3 Mos 20,27). Straffen var streng, men den skulle beskytte Israel mot tilbedelse av falske guder.

Heksekunst er demonisk. Det lokker mennesker inn i falsk tilbedelse og utgir seg for å være et ekte gudsforhold, men det kan aldri oppfylle hjertets dypeste behov. Spiritisme er kjernen i Satans plan om å kapre verden. Men ved sin nåde og kraft setter Jesus fanger fri fra de ondskapens lenker som binder dem.

`Les Fork 9,5; Job 7,7–9; og Jes 8,19–20. Hva sier disse tekstene om døden og kontakt med de døde?`

Selv om troen på at de døde kommer rett til himmelen når de dør, er ubibelsk, har den, i likhet med søndagshelligholdelsen, eksistert lenge og er så rotfestet at det er vanskelig for folk å gi slipp på den. Folk tar noen få tekster ut av sin sammenheng for å rettferdiggjøre troen. Men denne falske læren gir dem ingen beskyttelse mot de villfarelsene Satan kan føre dem inn i, spesielt i den siste krisen.

`Hvilke erfaringer har du gjort deg når du har forsøkt å forklare de dødes tilstand for andre kristne? Hva, om noe, har du opplevd som effektivt?`