---
title:  Døden i NT
date:  04/06/2024
---

`Les Joh 11,11–14; Joh 11,21–25; 2 Tim 1,10; 1 Kor 15,51–54; og 1 Tess 4,15–17. Hvordan beskriver NTs forfattere døden sammenlignet med beskrivelsen i GT?`

Hele Bibelen omtaler døden som en søvn. Minst 53 ganger sidestilles ordet «søvn» med døden i Bibelen. Bibelens forfattere er enige om at det ikke er noen bevisst udødelig sjel som forlater kroppen rett etter døden.

NT tilføyer en ekstra dimensjon som allerede er antydet i GT: oppstandelsen ved Kristi gjenkomst.

Evangeliene understreker at det evige liv er i Kristus alene. Alle helvetes demoner kan ikke frarøve de troende vissheten om evig liv. Kristus beseiret døden på korset. Graven kan ikke lenger holde på sine ofre. Kristi oppstandelse er garantien for at alle troende vil gjenoppstå fra graven når han kommer tilbake.

Se på disse ordene fra Paulus: «For hvis døde ikke står opp, er jo heller ikke Kristus stått opp. Men hvis Kristus ikke er stått opp, da er deres tro uten mening, og dere er fremdeles i deres synder. Da er også de fortapt som har sovnet inn i Kristus.» (1 Kor 15,16–18). Hvordan skal man forstå dette hvis de døde allerede er i himmelens salighet når de dør? Hva mener Paulus med at de er «fortapt» hvis de faktisk allerede er i himmelen?

Hele poenget hos Paulus er at Kristi oppstandelse er grunnlaget for vår oppstandelse og at uten oppstandelsen «er deres tro uten mening, og dere er fremdeles i deres synder», og de døde blir i jorden og er fortapt.

Disse versene stemmer overens med andre bibeltekster om det håpet vi har i oppstandelsen ved Jesu gjenkomst, når vi får «en arv som aldri forgår, aldri skitnes til og aldri visner. Den er gjemt i himmelen for dere» (1 Pet 1,4). Men hvis de døde alt er i himmelen, hvorfor snakker Peter da om en arv som er «gjemt i himmelen»? Det er tydelig at de troende i NT så frem til Kristi komme og de dødes oppstandelse, og dette håpet inspirerte dem til trofasthet i livets prøvelser.

`Hvorfor er oppstandelsen så stort et håp for kristentroen? Hva om vi hadde hatt korset, men ingen oppstandelse? Hvilket håp hadde vi da hatt? Hvorfor er da oppstandelsen en så viktig del av vår tro?`