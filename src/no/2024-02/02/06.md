---
title:  En kjærlighetsarv
date:  11/04/2024
---

`Les Joh 13,35 og 1 Joh 4,21. Hva viser disse tekstene om Satans utfordring mot Guds styre i den store konflikten? Hva sier de om sann kristendom?`

Kjærlighet var normen for kristne samfunn i de første århundrene. Tertullian hevdet: «Det er i grunnen de edle kjærlighetshandlingene som gjør at mange legger merke til oss. Se, sier de, som de elsker hverandre.» (Se Tertullian’s Apology 39 som oversatt av S. Thelwall)

En av de største åpenbaringene av Guds kjærlighet ble demonstrert da to store pandemier kom i 160 og 260 e.Kr. Kristne trådte til og tjente de syke og døende. Titusener døde og etterlot hele landsbyer og byer med knapt en innbygger. Kristnes uselviske omsorg og kjærlige tjeneste gjorde et sterkt inntrykk på befolkningen. Over tid kom tusener, og til slutt hundretusener, og deretter millioner i Romerriket til troen på Jesus under disse to epidemiene. Kjærlighet og organisert, uselvisk omsorg for de syke og døende skapte beundring for de kristne og den Kristus de representerte.

The Rise of Christianity av Rodney Stark skildrer disse hendelsene i et nytt og bedre lys. Han viser at under den andre epidemien ble det kristne fellesskapet en hel hær av sykepleiere som dekket grunnleggende behov så folk kunne overleve. «Da den andre epidemien var på det verste, rundt år 260, skrev Dionysios i et påskebrev en lang hyllest til de kristnes heroiske sykepleieinnsats, enda mange av dem mistet livet mens de pleide andre.

«De fleste av våre kristne søsken viste ubegrenset kjærlighet og troskap. De sparte aldri seg selv og tenkte bare på hverandre. De enset ikke faren, men tok seg av de syke og alle deres behov mens de tjente dem i Kristus. Sammen med dem forlot de dette livet dypt lykkelige, for andre smittet dem med sykdommen. De fikk sine naboers sykdommer og godtok smerten med glede.» – Rodney Stark: _The Rise of Christianity_ (Princeton, New Jersey: Princeton University Press, 1996), side 82.

`Hva er budskapet til oss her? Hvordan lærer vi å dø fra selvet slik at vi også kan vise denne samme uselviske holdningen? Det er ikke lett, vel?`