---
title:  Misjonsfortelling
date:  12/04/2024
---

#### Trofast turner i italia

_Andrew McChesney_

Sju år gamle Sara elsket turn. Det var lett for henne, og hun var god til det. Hun likte spesielt godt å slå hjul. Hun kunne slå det ene hjulet etter det andre på rad, og hun stoppet bare når hun falt.

Men det var noe Sara elsket enda mer enn gymnastikk. Hun elsket Gud.

Derfor lot hun seg ikke friste til å skulke kirken da turntreneren annonserte at det skulle arrangeres en stor turnoppvisning på sabbaten i hjembyen Jesi i Italia. Oppvisningen fant bare sted én gang i året, og barna skulle vise foreldrene og familiene sine hva de hadde lært.

Sara ble lei seg da treneren sa at oppvisningen var lagt til sabbaten.

Hjemme så mor Saras nedslåtte ansikt.

«Gud kan løse alle problemer», sa hun.

Hun foreslo at Sara kunne ta sabbatsproblemet sitt til Gud.

Den kvelden ba Sara: «Kjære Gud, jeg er veldig lei meg for å høre at jeg må gå glipp av showet, men din vilje skje».

Sara og de andre barna møttes til gymnastikktrening hver tirsdag og torsdag. Treneren hadde kunngjort datoen for turnoppvisningen på tirsdagstreningen.

Sara ba både tirsdag kveld og onsdag kveld. På torsdagstreningen kunngjorde treneren plutselig at datoen for turnoppvisningen var blitt endret.

«Vi må utsette oppvisningen med én dag, til søndag, på grunn av noen organisatoriske problemer», sa hun.

Sara trodde ikke sine egne ører. Hun var i ekstase av glede! Da hun litt senere fortalte nyheten til mor, smilte hun større enn solen.

«Du må alltid stole på Gud!» sa hun.

Og det har Sara alltid gjort. Dette var hennes første erfaring med bønn, og det styrket hennes tro på Gud betraktelig. På sabbaten fortalte hun menigheten om det som hadde skjedd. Et menighetsmedlem forberedte en spesiell preken om bønnen og inviterte Sara opp på talerstolen for å fortelle sin historie.

«Jeg har alltid bedt når jeg har hatt problemer i livet», forteller Sara, som nå er 19 år, til Adventistmisjonen.

Denne misjonshistorien illustrerer mål nr. 7 for åndelig vekst i Syvendedags Adventistkirkens strategiplan «I Will Go»: «Å hjelpe ungdom og unge voksne til å sette Gud først». Du finner mer informasjon på nettstedet: iwillgo.org. Les mer om Sara i neste uke.