---
title:  "Hovedsaken: Kjærlighet eller egoisme?"
date:  06/04/2024
---

### Bakgrunnsstoff
Luk 19,41–44, Matt 23,37–38, Hebr 11,35–38, Åp 2,10, Apg 2,44–47, Joh 13,35

> <p>Minnevers</p>
> Frykt ikke, for jeg er med deg, vær ikke redd, for jeg er din Gud! Jeg gjør deg sterk og hjelper deg og holder deg oppe med min rettferds høyre hånd (Jes 41,10).

Tenk deg at du er gjeter og passer geitene dine i skråningene på Oljeberget med utsikt over byen Jerusalem. Du hører stemmer. Du kjenner straks igjen Jesu stemme.

Mens solnedgangen reflekteres av tempelet med de kritthvite marmormurene, sier Jesus ettertrykkelig: «Sannelig, jeg sier dere: Her skal det ikke bli stein tilbake på stein, alt skal rives ned» (Matt 24,2). Disiplene blir forvirret, og det blir du også. Hva kan Jesus mene med slikt? Hva har det med verdens undergang å gjøre, som disiplene spurte om?

Du lytter med idet Jesus behendig blander hendelser som skulle føre til ødeleggelsen av Jerusalem, med det som skjer like før hans gjenkomst. I ødeleggelsen av Jerusalem får vi et forvarsel om Satans strategi både med å forføre og ødelegge Guds folk i endetiden. Jesu undervisning i Matt 24 skisserer endetidsbegivenheter i sammenheng med Jerusalems fall.

Vi skal studere Satans todelte strategi både for å forføre og ødelegge Guds folk. Det den onde ikke oppnår med forfølgelse, håper han å klare med kompromisser. Gud blir aldri overrasket, og selv i de vanskeligste tider bevarer han sitt folk.