---
title:  Omsorg for fellesskapet
date:  10/04/2024
---

Den første kristne kirke vokste ikke bare fordi medlemmene forkynte evangeliet, men fordi de levde ut evangeliet. De kristne brukte Jesus som sitt mønster, han som dro «omkring i hele Galilea; han underviste i synagogene deres, forkynte evangeliet om riket og helbredet all sykdom og plage hos folket» (Matt 4,23). Jesus var opptatt av mennesker, og det var også den første menighet. Det var denne uselviske kjærligheten og forkynnelsen av det gode budskap om evangeliet i Den hellige ånds kraft som gjorde så sterkt et inntrykk på folk i de første århundrene av den kristne kirke.

`Les Apg 2,44–47; Apg 3,6–9 og Apg 6,1–7. Omstendighetene kan variere, men hva kan disse tekstene si oss om autentisk kristendom?`

Disse nytestamentlige troende fulgte Kristi modell, han som ble «salvet av Gud med Hellig Ånd og kraft, og han gikk omkring overalt og gjorde vel og helbredet alle som var underkuet av djevelen, for Gud var med ham» (Apg 10,38). Kristi kirke var hans legeme på jorden, og den viste også Kristi offerkjærlighet og omsorg for menneskeheten. Disse kristne var levende eksempler på Kristi medfølelse.

I universets store konflikt ønsker djevelen å ødelegge Guds bilde i menneskene. Hensikten med evangeliet er å gjenopprette Guds bilde i menneskeheten. Denne gjenreisningen omfatter fysisk, mental, emosjonell og åndelig helbredelse.

I Joh 10,10 åpenbarer Jesus sin plan for hver enkelt av oss. «Tyven kommer bare for å stjele, drepe og ødelegge. Jeg er kommet for at dere skal ha liv og overflod.» (Joh 10,10). Han vil vi skal være fysisk sunne, mentalt våkne, emosjonelt stabile og åndelig hele.

Dette gjelder spesielt i lys av hans lovede gjenkomst. Denne verden står overfor en stor krise. Jesu egne forutsigelser i Matt 24 og Luk 21 ser katastrofale forhold på jorden før hans gjenkomst. Når Kristus berører oss med sin nåde, lengter vi etter å berøre andre med Kristi berøring, slik at de kan bli hele. Jesus sender oss ut i en ødelagt verden som ambassadører for Kristus for å nå andre med hans kjærlighet. NTs kristendom var kjennetegnet av kjærlighet til hverandre og fellesskapet.

`Drøft: Hva er kirkens rolle i å samarbeide med Kristus for å bevise at Satans anklager er feil?`