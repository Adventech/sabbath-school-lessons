---
title:  En sønderknust frelser
date:  07/04/2024
---

Da Jesus satt på Oljeberget og så ut over Jerusalem, ble hans hjerte knust. Johannes skriver: «Han kom til sitt eget, og hans egne tok ikke imot ham» (Joh 1,11). Jesus gjorde alt han kunne for å redde sitt folk fra ødeleggelsen av deres elskede by. Jesus elsket sitt folk med uendelig kjærlighet. Han tryglet dem gjentatte ganger om å vende om og ta imot hans invitasjon om barmhjertighet.

`Les Luk 19,41–44; Matt 23,37–38; og Joh 5,40. Hva sier disse versene om Jesu holdning til sitt folk og deres reaksjon på hans invitasjon? Hvordan åpenbares Guds karakter?`

Det er vanskelig å forstå en hendelse som ødeleggelsen av Jerusalem i lys av Guds kjærlighet. Historien viser at titusener døde da den romerske generalen Titus førte sine soldater mot byen. Jerusalem ble rasert. Menn, kvinner og barn ble drept for fote. Hvor var Gud da? Svaret er klart, men ikke lett å forstå. Hjertet hans var knust. Øynene var fulle av tårer. I århundrer rakte han hånden ut til sitt folk. Ved sitt opprør mot hans godhet mistet de hans beskyttelse. Gud griper ikke alltid inn for å begrense resultatene av sitt folks valg. Han tillater opprørets naturlige følger. Gud sto ikke bak nedslakting av uskyldige barn da Jerusalem ble ødelagt. De uskyldiges tragiske død var Satans verk, ikke Guds.

Satan gleder seg over krig, for det vekker menneskets verste lidenskaper. Det har vært hans hensikt å bedra og ødelegge for så å gi Gud skylden for sin ondskap.

`Les Matt 24,15–20. Hva sa Jesus hans folk skulle gjøre for å unngå Jerusalems ødeleggelse?`

Det store flertallet av de kristne som bodde i Jerusalem i år 70, hadde jødisk bakgrunn. Gud ønsket å bevare så mange av sitt folk som mulig. Derfor sa han at de skulle flykte fra byen når romernes hærer nærmet seg.

`Tenk over dette: Vi dømmer ikke Guds karakter ut fra det vi ser rundt oss; vi filtrerer alt vi ser gjennom hans kjærlige karakters prisme slik den er åpenbart i Bibelen. Hvorfor er dette et godt råd?`