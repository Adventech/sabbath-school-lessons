---
title:  Trofast under forfølgelse
date:  09/04/2024
---

Gjennom de første århundrene vokste den kristne kirke raskt, til tross for fengsel, tortur og forfølgelse. Trofaste kristne forkynte Guds Ord med kraft, liv ble forandret, og titusener ble omvendt.

`Les Apg 2,41; Apg 4,4; Apg 4,31; Apg 5,42; og Apg 8,1–8. Hva sier disse versene oss om de utfordringene den første menighet sto overfor og hvorfor den vokste så raskt?`

Disiplene møtte trusler (Apg 4,17), fengsling (Apg 5,17–18), forfølgelse (Apg 8,1) og død (Apg 7,59; Apg 12,2), men i Den hellige ånds kraft forkynte de den oppstandne Kristus, og det ble mange menigheter i Judea, Galilea og Samaria (Apg 9,31).

Helvetes bastioner ble rystet. Satans lenker ble brutt. Hedensk overtro smuldret under den oppstandne Kristi kraft. Evangeliet seiret på tross av overveldende motgang. Disiplene krøp ikke lenger sammen oppe på salen. Frykten svant bort som en falmende skygge.

I stedet fylte troen disiplenes hjerte. Ett glimt av deres oppstandne Herre forandret deres liv. Jesus ga dem ny mening i livet. Herren hadde ikke bare gitt dem misjonsbefalingen (Mark 16,15), han hadde gitt dem det store løftet: «Dere skal få kraft når Den hellige ånd kommer over dere, og dere skal være mine vitner i Jerusalem og hele Judea, i Samaria og helt til jordens ende» (Apg 1,8).

Evangeliet trengte gjennom i jordens fjerneste avkroker (Kol 1,23). Selv om den siste av disiplene, Johannes, døde på slutten av det første århundre, grep andre sannhetens fakkel og forkynte den levende Kristus. Plinius den yngre, guvernør i den romerske provinsen Bitynia på nordkysten av det moderne Tyrkia, skrev til keiser Trajan rundt år 110 e.Kr. Plinius’ uttalelse er viktig fordi det var nesten åtti år etter korsfestelsen. Plinius skildret de offentlige rettssakene han holdt for å finne og henrette kristne. Han sa «anklager utsetter mange personer av alle aldre og klasser og av begge kjønn for fare, og dette vil fortsette. Denne overtroen [kristendommen] har spredt seg ikke bare i byene, men også i landsbyene og landdistriktene.» – Henry Bettenson: _Documents of the Christian Church_ (New York: Oxford University Press, 2011), s. 4.

Til tross for djevelens grusomme angrep vokste den kristne kirke raskt.

`Hva kan vi lære av den første menighet som kan hjelpe menigheten i endetiden?`