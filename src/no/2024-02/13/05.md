---
title:  Dommen i de tusen år
date:  26/06/2024
---

`Les Åp 20,4–6. Hva gjør de rettferdige i de 1000 årene, og hvorfor er det viktig?`

I løpet av tusenårsriket får de rettferdige oppleve Guds rettferdighet og kjærlighet på nært hold når det gjelder hans håndtering av syndens problem. Hvem har vel ikke spørsmål de gjerne vil stille Gud om mange ting? Gjennom årtusenet i himmelen får de frelste anledning til å stille disse spørsmålene. Hvis en av deres kjære eller nære venner ikke er i himmelen, får de frelste muligheten til å forstå Guds beslutninger bedre. På en ny måte, sterkere enn noen gang før, vil de frelste forstå Guds forsøk på å frelse alle som noen gang har levd. De vil innse at alle som går fortapt, har gått glipp av himmelen fordi de har forkastet Kristus. Først da, etter de 1000 år, feller Gud den endelige dommen – den annen død, som er evig fortapelse – over de fortapte.

`Les Åp 20,7–9. Hvordan avsluttes de 1000 år? Hvilken skjebne får Satan og hans tilhengere?`

I 1000 år har Satan ikke hatt noen å friste eller forføre. Han og englene hans har vært alene om å tenke over syndens dødelige konsekvenser. På slutten av årtusenet står de ugudelige døde opp igjen for å få sin endelige belønning (Åp 20,5).

Nå har Satan en stor hær av tilhengere. Selv om han har lidd nederlag på nederlag i den store konflikten, oppmuntres han av synet av den store skaren av fortapte. Han er ennå ikke klar til å sette punktum for opprøret sitt, og drar ut for å forføre disse «folkene». Han får dem med på et siste forsøk på å styrte Gud og opprette sitt rike. Begrepet «Gog og Magog» brukes for å symbolisere Satan og de ufrelste i alle tider. Satan og hans tilhengere omringer «de helliges leir og den elskede by» (Åp 20,9).

Ved slutten av årtusenet blir ikke bare alle de ugudelige vekket til live, men den hellige byen, det nye Jerusalem, stiger ned til jorden fra himmelen (Åp 21,2). De hellige har levd sammen med Kristus i det nye Jerusalem i hele årtusenet. Nå, på slutten av de 1000 årene, stiger byen ned til jorden sammen med Gud, Jesus, englene og alle de frelste. Alle er til stede under det siste slaget i den store konflikten. Synden skal utryddes en gang for alle.

`Hva sier tidspunktet for den endelige dommen om Guds karakter?`