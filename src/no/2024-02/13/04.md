---
title:  Årtusenet på jorden
date:  25/06/2024
---

Åp 19 avsluttes med en dramatisk skildring av Jesu gjenkomst og de ugudeliges tilintetgjørelse. Men historien er ikke over. Åp 20 viser oss en periode som varer i 1000 år, det såkalte «tusenårsriket».

`Les Åp 20,1–3. Hva blir Satans skjebne når Jesus kommer tilbake?`

Bildespråket i Åp 20,1–3 er symbolsk. Satan er ikke bokstavelig talt bundet med en lenke og låst inne i en avgrunn. I 1000 år er han innesperret på vår øde, avfolkede jord, bundet av omstendigheter han selv har skapt. I 2 Pet 2,4 kan vi lese at Satan og englene hans ble holdt tilbake for å bli straffet med «mørkets lenker». Satan vil være bundet til jorden av omstendighetenes lenker, uten noen å friste. I 1000 år skal han få se de ødeleggelsene som opprøret hans har skapt.

Det greske ordet som er oversatt med «avgrunnen», brukes i den greske oversettelsen av GT for å beskrive jorden ved skapelsen. «Jorden var øde og tom, mørke lå over dypet» (1 Mos 1,2). Der er ordet «dypet», det greske ordet abyssos, «avgrunn». Det beskriver en øde jord. «Avgrunnen» er ikke en underjordisk hule eller et gapende hull et sted ute i universet. Satans synd og ødeleggelse, samt kaoset som går forut for gjenkomsten, har ført jorden tilbake til en mørk, kaotisk masse slik den var ved skapelsens begynnelse.

`Les Jer 4,23–26 og Jer 25,33. Hvordan beskriver de bibelske profetene denne scenen?`

Profetene understreker her den katastrofale ødeleggelsen ved Kristi gjenkomst, og at ingen skal leve på jorden i denne tusenårsperioden. Satan og de onde englene hans blir igjen for å tenke på den ødeleggelsen opprøret hans har forårsaket. Hele universet innser på nytt at syndens lønn er døden. Gud tar seg av syndens problem slik at det aldri mer vil oppstå (Nah 1,9). Gud gjør dette på tre måter. For det første åpenbarer han sin grenseløse kjærlighet, sitt brennende ønske og sin uopphørlige innsats for å frelse alle mennesker. For det andre åpenbarer han sin rettferdighet og rettskaffenhet. For det tredje lar han universet se det endelige resultatet av synd og opprør.