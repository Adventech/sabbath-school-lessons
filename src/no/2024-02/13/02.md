---
title:  Håp i en vanskelig tid
date:  23/06/2024
---

`Les Åp 22,11–12; Dan 12,1–2; og Jer 30,5–7. Hvilke hendelser inntreffer like før Jesu gjenkomst?`

Avslutningen på prøvetiden følges av «en trengselstid som det ikke har vært maken til fra folkeslag oppsto og helt til den tiden». Åp 16 skildrer de syv siste plager som vil bli utøst over den onde verden. Men som med plagene som rammet Egypt, vil Guds folk bli beskyttet mot dem. Legg merke til løftet i Daniels bok: «på den tiden skal ditt folk bli berget, alle som er skrevet opp i boken» (Dan 12,1). Dette må være «livets bok» (se Fil 4,3; Åp 13,8; Åp 20,12; Åp 20,15; Åp 22,19). Hvis vi har vært trofaste mot Jesus, vil vårt navn ikke bli strøket ut av livets bok (Åp 3,5).

`Les 1 Joh 3,1–3; Joh 8,29; og Joh 14,30. Hva er den eneste forberedelsen som holder i den kommende trengselstiden?`

I trengselstiden har Guds folk et personlig forhold til Jesus som er så dypt at ingenting kan endre det. Deres høyeste ønske er å gjøre ham til lags i alle ting, slik at de ved Den hellige ånds gjerning vil bli like rene som han er ren. Det var ingenting i Kristi hjerte som ga etter for Satans bedrag. Vi kan også gjenspeile denne siden av hans karakter.

`Les Sal 27,5; Sal 91,1–11 og Åp 3,10–12. Hvilke oppmuntrende løfter gir Gud oss for nødens tid?`

Noen har misforstått det å skulle leve gjennom trengselstiden uten en mellommann. Jesus avslutter tjenesten som mellommann i helligdommen i himmelen når alle har tatt sin endelige beslutning for eller mot ham. Men det betyr ikke at vi er alene i denne tiden og må stole på vår egen kraft. Jesus har forsikret oss om at han alltid vil være med oss (Matt 28,20). Troen har tillit når den ikke kan se, og den tror selv når verden rundt oss raser sammen. I trengselstiden styrkes troen, og lengselen etter evigheten øker slik at vårt eneste ønske er å leve sammen med Jesus for alltid.