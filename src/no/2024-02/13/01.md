---
title:  Guds kjærlighet seirer
date:  22/06/2024
---

### Bakgrunnsstoff
Åp 22,11–12, Jer 30,5–7, Sal 91,1–11, Jer 25,33, Åp 21,2, Åp 20,11–15

> <p>Minnevers</p>
> Og jeg hørte fra tronen en høy røst som sa: «Se, Guds bolig er hos menneskene. Han skal bo hos dem, og de skal være hans folk, og Gud selv skal være hos dem. Han skal være deres Gud. Han skal tørke bort hver tåre fra deres øyne, og døden skal ikke være mer, heller ikke sorg eller skrik eller smerte. For det som en gang var, er borte.» (Åp 21,3–4).

Vi kan møte fremtiden med håp i hjertet. Selv om vi går utfordrende tider i møte, og uansett hvilke lidelser vi må gjennomgå, hvilke vanskeligheter vi må tåle og hvilke sorger vi opplever, kan vi leve livet i dag med mening, mål og glede hvis vi har håp om at det kommer en bedre tid. Franklin D. Roosevelt var president i USA fra 1933 til 1945, en av de vanskeligste periodene i USAs historie. Han var lam av polio og kunne ikke gå uten hjelpemidler. Han skrev en gang: «Vi har alltid holdt fast ved håpet, troen, overbevisningen om at det finnes et bedre liv, en bedre verden, bak horisonten.» Albert Einstein skrev: «Lær av gårsdagen, lev i dag, håp på morgendagen.» Den engelske poeten Alfred Lord Tennyson skrev en gang: «Håpet smiler fra terskelen til det kommende året og hvisker ‘det blir lykkeligere’.»

I det siste studiet dette kvartalet skal vi se på Kristi urokkelige kjærlighet i den mest spennende tiden i universets historie og hans fullstendige og totale triumf i den store konflikten mellom godt og ondt. Bibelens siste bok gir oss håp for i dag, i morgen og i all evighet.