---
title:  Misjonsfortelling
date:  28/06/2024
---

#### Tilfluktssted for russisktalende

_Andrew McChesney_

Den ukrainske pastoren Vadym Krynychnny hadde store utfordringer med å finne en bygning til en russisktalende menighet i den spanske byen Valencia. Men med bønn klarte han å leie en sal med plass til 100 personer i sentrum av byen for symbolske 500 euro (6000 kroner) i måneden.

«Det er verdt mye mer», sier Vadym.

Salen var stor nok for den første gruppen på 26 gudstjenestedeltakere, men Vadym satte i gang med oppsøkende virksomhet. Kirken begynte å arrangere sammenkomster med et måltid på søndager. Russisktalende barn ble invitert til spesielle aktiviteter. I tillegg ble det satt i gang aktiviteter i forbindelse med høytider som nyttår og påske. Spesielt populære var konsertene, som fylte kirken til randen og noen ganger krevde leie av en større sal.

Kirken knyttet sterke bånd til det lokale russisktalende samfunnet og ble et senter for russisktalende. Rundt 80 prosent av Spanias anslagsvis 400 000 russisktalende bor i Valencia og langs den nærliggende Middelhavskysten. Av disse 400 000 menneskene er minst 500 adventister.

Men den første personen som ble døpt i den nye kirken, var ikke fra Russland eller en annen tidligere sovjetrepublikk. Kvinnen var født i Iran og hadde vokst opp i en ikke-kristen verdensreligion. Hun snakket flytende russisk etter å ha studert i 12 år i den tidligere sovjetrepublikken Hviterussland eller Belarus, og hun kom til kirken etter at noen inviterte henne inn fra gaten.

Etter 25 dåp og flere tidligere adventistfamilier som på nytt hadde gitt sitt hjerte til Jesus, var det 65 voksne og 40 barn i kirken hver uke da konflikten brøt ut i Ukraina i 2021.

Vadym innså at kirken var godt posisjonert til å hjelpe mennesker på flukt fra konflikten. Kirken brukte raskt sine lokale kontakter til å etablere et flyktningesenter. I løpet av de to første månedene av konflikten besøkte 200 mennesker senteret og fikk husly og mat. Omtrent halvparten av dem var adventister. Siden den gang har mange flere fått hjelp.

«Mange har kommet til oss uten å kjenne noen i Spania», sier Vadym. «Men de kommer til oss fordi vi snakker russisk, og de søker noe kjent».

Han gir Gud æren for at kirken ble satt i stand til å hjelpe flyktningene allerede før konflikten startet. Han sa at han lengtet etter å dele håpet om Jesu snarlige komme med dem og alle russisktalende i Spania. «Vi konsentrerer all vår innsats om å møte behovene til disse menneskene», sa han.

Ditt trettende sabbatsoffer denne sabbaten vil bidra til å spre evangeliet i Den euroasiatiske divisjon, der mange russisktalende bor. Takk for at du planlegger en rundhåndet kollekt.