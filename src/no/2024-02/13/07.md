---
title:  Til ettertanke
date:  28/06/2024
---

«Der bølger de vidstrakte slettene opp til vakre åser, og Guds fjell reiser sine høye tinder. På disse fredelige slettene, ved disse levende bekker, skal Guds folk, som så lenge har vært pilegrimer og vandrere, finne et hjem. …

Der vil udødelige sinn med uendelig glede betrakte skaperkraftens under og den forsonende kjærlighets mysterier. Det vil ikke finnes noen grusom, lumsk fiende som kan friste oss til å glemme Gud. Hver eneste evne vil bli utviklet, hver eneste egenskap vil bli styrket. Det å tilegne seg kunnskap vil ikke trette sinnet eller tappe oss for krefter. Der kan de mest storslagne bedrifter gjennomføres, de høyeste mål nås, de høyeste ambisjoner realiseres, og fremdeles vil det være nye høyder å bestige, nye underverker å beundre, nye sannheter å forstå, nye ting som kan påkalle sinnets, sjelens og legemets krefter.» – Ellen G. White: _The Great Controversy_, s. 675, 677.

«Med usigelig glede får jordens barn del i gleden og visdommen hos vesener som ikke har falt. De får del i skattene av kunnskap og forståelse som de har tilegnet seg gjennom evigheter ved å betrakte Guds verk. Med uhindret syn betrakter de skaperverkets herlighet – soler og stjerner og systemer, alle i sin bestemte rekkefølge som kretser rundt Guddommens trone. På alt, fra det minste til det største, står Skaperens navn skrevet, og i alt åpenbares hans rike makt.» – _The Great Controversy_, s. 677, 678.

«Den store konflikten er slutt. Synd og syndere finnes ikke lenger. Hele universet er rent. En harmonisk og glad puls slår gjennom det enorme skaperverket. Fra ham som har skapt alt, strømmer liv, lys og glede gjennom det uendelige verdensrommet. Fra det minste atom til den største verden forkynner alle ting, levende og livløse, i sin usminkede skjønnhet og fullkomne glede, at Gud er kjærlighet.» – _The Great Controversy_, s. 678.

**Spørsmål til drøftelse**

`Hvorfor tror du Gud har latt synden fortsette så lenge? Samtidig er det ingen mennesker som lider i denne verden lenger enn sin egen eksistens her. Det vil si at ingen lider mer enn sin egen levetid. Hvor kort er et menneskeliv sammenlignet med tusenvis av år med synd? Hvordan kan dette perspektivet hjelpe oss å håndtere ondskapens vanskelige problem?`

`Hvordan passer den tusenårsperioden som kalles tusenårsriket inn i frelsesplanen? Tenk over hva det sier om Guds vesen at den endelige dommen ikke kommer over de fortapte før alle de frelste har fått en sjanse til å se at Gud er rettferdig og kjærlig.`