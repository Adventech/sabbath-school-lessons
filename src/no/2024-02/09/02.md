---
title:  Helligdommen og loven
date:  26/05/2024
---

`Les Åp 11,19; Åp 11,2; 2 Mos 25,16; 2 Mos 31,18 og Åp 12,17. Hva viser disse versene at befant seg i paktens ark i Det aller helligste i helligdommen?`

Soningsdagen var en dommens dag. Hele Israel var pålagt å ta del i denne begivenheten ved å omvende seg, ransake sin sjel og avstå fra alt arbeid (se 3 Mos 23,29–31). Bare på denne dagen skulle ypperstepresten gå inn i Det aller helligste og gjøre soning for synd. Der, i det innerste rommet i helligdommen, sto paktens ark. I arken lå Guds lov med de ti bud, skrevet på steintavler. Arkens gulldeksel ble kalt nådestolen, der blod ble stenket for å rense helligdommen for synd. Guds nærvær viste seg i stråleglansen over nådestolen. Alle ofringene åpenbarte Guds barmhjertighet mot syndige mennesker, men soningsdagen viser at synden huskes frem til dommens dag (Hebr 10,3). Faktisk ville synden bli fullstendig utslettet århundrer senere gjennom Krisit blod. Det er ved troen på hans blod vi kan bli renset fra synd. (1 Pet 1,18–19). Der, i Guds nærvær, forenes nåde og rettferdighet på en vakker måte.

Da apostelen Johannes så inn i den himmelske helligdommen, så han «Guds tempel … åpnet» og «paktskisten» viste seg (Åp 11,19). «I Det aller helligste i himmelen oppbevares Guds lov, den loven som Gud selv forkynte under tordendrønn på Sinai, og som han skrev med sin egen finger på steintavlene.

Guds lov i den himmelske helligdom er selve originalen, og budene som Gud skrev på steintavlene og som er gjengitt i Mosebøkene, var en nøyaktig kopi. De som oppfattet dette viktige forhold, ble klar over at Guds lov er hellig og uforanderlig.» – Ellen G. White: _Alfa og Omega_, bind 7, side 363.

Da de første adventistene studerte Bibelens lære om helligdommen, innså de betydningen av Guds lov og sabbaten i sentrum av Guds lov. De tenkte at hvis Guds lov var avbildet i paktens ark i helligdommen i himmelen, kunne den umulig være avskaffet på korset.

`Tenk på sabbaten, som kommer til oss i en fart av 1600 kilometer i timen hver eneste uke. Hva burde det si oss om skapelseslærens betydning? Hvilken annen lære har en så sterk og regelmessig tilbakevendende påminnelse?`