---
title:  Guds lovs uforanderlighet
date:  27/05/2024
---

`Les Matt 5,17–18; Sal 111,7–8; Fork 12,13–14; 1 Joh 5,3; og Ordsp 28,9. Hva sier disse bibelstedene om den kristnes forhold til loven?`

Syvendedagsadventistene følger i de protestantiske reformatorenes fotspor, de som forsvarte Guds lovs hellighet. Legg merke til denne sterke uttalelsen fra John Wesley: «Den rituelle eller seremonielle loven som Moses overleverte israelittene, og som inneholdt alle påbud og forordninger knyttet til de gamle ofringene og tempeltjenesten, kom Herren for å ødelegge, oppløse og fullstendig avskaffe. … Men moralloven, som er nedfelt i de ti bud og håndhevet av profetene, tok han ikke bort. Han kom ikke for å oppheve noen del av den. Dette er en lov som aldri kan brytes, og som ‘står fast som et trofast vitne i himmelen’ … Enhver del av denne loven må bestå for hele menneskeheten og til alle tider, for den er ikke avhengig av tid eller sted eller andre omstendigheter som kan forandres, men av Guds og menneskets natur og deres uforanderlige forhold til hverandre.» – Upon Our Lord’s Sermon on the Mount, Discourse V, _John Wesley’s Sermons: An Anthology_ (Nashville, TN: Abingdon Press, 1991), s. 208, 209.

`Sammenlign 2 Mos 34,5–7 med Rom 7,11–12; Sal 19,8–12; Sal 89,15; Sal 119,142 og Sal 119,172. Hva sies om forholdet mellom Guds lov og Guds karakter?`

Satan hater Guds lov fordi den er en avskrift av hans karakter, grunnlaget for hans trone og menneskehetens moralske grunnlag. «Hvis helligdommen på jorden var et bilde av helligdommen i himmelen, kunne ingen unngå å se at loven i paktkisten på jorden var en tro kopi av loven i paktkisten i himmelen. A godta sannheten om den himmelske helligdom måtte medføre at man aksepterte kravene i Guds lov og dermed sabbatens gyldighet ifølge det fjerde bud. Dette forklarer den bitre og besluttsomme motstand mot den systematiske tolkning av Bibelen som klarla Kristi tjeneste i den himmelske helligdom.» – Ellen G. White: _Alfa og Omega_, bind 7, side 364.

`Hvilke grunner oppgir folk ofte for å si at vi ikke lenger behøver å holde de ti bud? Hva tror du egentlig ligger bak?`