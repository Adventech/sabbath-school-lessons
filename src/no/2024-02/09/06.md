---
title:  De tre englebudskapene
date:  30/05/2024
---

I Åpenbaringen 14,7 roper den første engelen med høy røst: «Frykt Gud og gi ham æren! For nå er timen kommet da han skal holde dom. Tilbe ham som skapte himmelen og jorden, hav og kilder!». Himmelen ber oss vise Skaperen vår høyeste troskap og inderlige tilbedelse i lys av den forestående dommen.

Den andre engelen sier: «Falt, falt er Babylon den store, hun som har skjenket alle folkeslag med vredens vin fra sitt horeri.» (Åp 14,8). Babylon står for et frafallent religiøst system som har forkastet den første engelens budskap til fordel for et falskt tilbedelsessystem. Derfor advarer Åp 14,9–11 mot å tilbe «dyret og bildet av det». Her presenteres to motstridende valg – tilbedelse av Skaperen eller tilbedelse av dyret. Hvert eneste menneske kommer til å ta sin endelige, ugjenkallelige beslutning om hvem som har dets fulle troskap – Jesus eller Satan.

`Les Åp 14,12. Hva er de to kjennetegnene på dem som nekter å tilbe dyret? Hvorfor er begge disse kjennetegnene viktige?`

Gud vil ha et endetidsfolk som er tro mot ham i møte med historiens største motstand og voldsomste forfølgelse. Med Kristi rettferdighet som gave vil de leve et liv i nåde og lydighet. Tilbedelse av Skaperen står i direkte motsetning til tilbedelse av dyret og viser seg i overholdelse av Guds bud. Den endelige konflikten om troskap mot Kristus eller troskap mot dyrets makt dreier seg om tilbedelse, og i sentrum for denne store striden mellom godt og ondt står sabbaten.

Frelserens trofaste etterfølgere vil ikke bare ha troen «på Jesus», de vil også ha «Jesu tro». Jesu tro er en tro som er så dyp, så tillitsfull og forpliktende at alle helvetes demoner og alle verdens prøvelser ikke kan rokke ved den. Det er en tro som stoler når den ikke kan se, tror når den ikke kan forklare hvorfor, og håper når den ikke kan forstå. Denne «Jesu tro» er en gave vi mottar i tro. Den vil bære oss gjennom krisen som ligger foran. Når den endelige krisen bryter ut og vi står overfor økonomisk boikott, forfølgelse, fengsel og død, vil Jesu tro bære oss gjennom jordens siste timer frem til Jesus kommer tilbake.

[Ifølge lekseforfatteren har den siste «rest» en tro som kan likestilles med Jesu tro og de skal være like rene som ham. Dette bygger han på forestillingen om at ordene i Åp 14,12 bør leses som «Jesu tro» og ikke bare «troen på Jesus». Dermed kan han skrive i lekse 13: «Deres høyeste ønske er å gjøre ham til lags i alle ting, slik at de ved Den hellige ånds gjerning vil bli like rene som han er ren.» O.a.]

`Hvordan forbereder Gud din tro i dag på det som kommer i fremtiden?`