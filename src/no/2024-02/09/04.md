---
title:  Sabbaten og loven
date:  28/05/2024
---

`Les Åp 14,6–7; Åp 4,11; 1 Mos 2,1–3; og 2 Mos 20,8–11. Hvilken sammenheng er det mellom skapelsen, sabbaten og Guds lov?`

Skaperverket viser hvor verdifulle vi er i Guds øyne. Vi er ikke alene i universet, og vi er heller ikke en genetisk tilfeldighet. Det vanlige vitenskapelige bildet av livets opprinnelse, som har blitt plukket opp av nyhetsmediene og populærkulturen, gir med andre ord et syn på vår opprinnelse som er uforenlig med Bibelens beretning.

Vi er her fordi Jesus skapte oss. Og han er verdig vår tilbedelse, ikke bare fordi han skapte oss, men også fordi han frikjøpte oss. Skapelsen og gjenløsningen er kjernen i all sann tilbedelse. Derfor er sabbaten viktig for å forstå frelsesplanen. Sabbaten forteller om Skaperens omsorg og Frelserens kjærlighet.

Ved slutten av skapelsesuken hvilte Gud i skjønnheten og majesteten i den verdenen han hadde skapt. Han hvilte også som et eksempel for oss. Sabbaten er en ukentlig pause for å prise den som skapte oss. Når vi tilber på sabbaten, åpner vi hjertet for å ta imot den velsignelsen han har lagt inn i kun denne dagen, og ikke i noen annen dag.

Sabbaten peker mot en Skaper som elsket oss så høyt at han ikke forlot oss da vi kom på avveie fra det han ville med oss. Sabbaten er et evig symbol på vår hvile i ham. Den er et spesielt tegn på lojalitet mot Skaperen (Esek 20,12; Esek 20,20). Den er et symbol på hvile, ikke på gjerninger, på nåde, ikke på loviskhet, på trygghet, ikke på fordømmelse, på avhengighet av Gud for å bli frelst, ikke av oss selv. Sann sabbatshvile er nådens hvile i Guds kjærlige armer, han som skapte oss, han som forløste oss, og han som kommer igjen for å hente oss.

Budskapet i Åp 14, Guds endetidsbudskap til verden, oppfordrer folk til å hvile i hans kjærlighet og omsorg hver sabbat. Det kaller oss til å huske han som skapte oss og gi ham ære. Å holde sabbat er også et bindeledd mellom Edens fullkommenhet og herligheten i den nye himmel og den nye jord som skal komme. Den minner oss om at Edens herlighet en dag skal gjenopprettes.

`De fleste syvendedags-adventister har blitt beskyldt for å være loviske, og denne beskyldningen er vanligvis knyttet til vår overholdelse av sabbaten. Snakk om sabbaten som et symbol på frelse og rettferdighet ved tro. Hvorfor kan det å adlyde Guds bud om å hvile få folk til å tro at vi prøver å arbeide oss til himmelen?`