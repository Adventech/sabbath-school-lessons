---
title:  Misjonsfortelling
date:  31/05/2024
---

#### På flukt fra kirken, del 2

_Andrew McChesney_

Etter at to unge flyktninger hadde gitt sitt hjerte til Jesus i en europeisk by, begynte de å trygle moren sin om å tenke på Jesus.

«Mor, vil du ikke bli frelst?» spurte 20 år gamle Rosen. Moren hans, Aneliya, eksploderte som en vulkan. «Jeg kommer aldri til å forlate religionen min!» ropte hun og slo i bordet. «Jeg vil beholde religionen min til jeg dør!»

Hennes 22 år gamle sønn, Sergei, fortalte om hvordan Jesus ble korsfestet for menneskenes synder og gjenoppstod på den tredje dagen.

«Det er umulig at han gjenoppstod», sa Aneliya.

«Hvis du tror på Jesus og dør, vil du også gjenoppstå», sa Sergei.

En dag leste han Johannes 3,36 for moren: «Den som tror på Sønnen, har evig liv. Den som er ulydig mot Sønnen, skal ikke se livet, men Guds vrede er og blir over ham.» (NKJV). «Vi dør», sa han til moren, «men når Jesus kommer tilbake, skal vi stå opp fra gravene».

«Min sønn, hvordan skal vi stå opp fra gravene?» spurte hun.

«Vi kommer til å leve igjen, sa han.

Det var et stort spørsmål for Aneliya. Det var det største spørsmålet hun tenkte på. Hvordan var det mulig å gjenoppstå og leve evig?

Mens hun lyttet til sønnene sine, begynte bibelvers som tidligere hadde forvirret henne, å gi mening. Hun begynte å forstå hva Paul, mannen som først hadde invitert familien til kirken, hadde lest for dem fra Bibelen, og hva hun hadde hørt om Jesus under sitt første kirkebesøk. Gleden fylte hjertet hennes. Senere forsto Aneliya at Den hellige ånd hadde kommet inn i hjertet hennes. Snart anerkjente Aneliya Jesus som sin Frelser. Da hun gjorde det, ble hun fylt av et ønske om å tilbringe tid sammen med ham og delta på gudstjenester i kirken.

Så ble den 15 år gamle datteren hennes døpt. Aneliya hadde hoppet over dåpen til de to sønnene sine, men hun gikk til jentas dåp. Etterpå gratulerte hun jenta. «Mor, nå er det din tur», sa jenta.

Sergej underviste moren i Bibelen, og hun studerte også Bibelen på egen hånd. Det vokste frem en tørste i hjertet hennes etter å leve for Kristus. Så kom dagen da hun som 47-åring overga sitt hjerte til Jesus i dåpen. «Det var med stor glede», sier hun i et intervju. «Jeg kan ikke beskrive gleden min. Det var første gang på 47 år at jeg opplevde en slik glede. Jeg trodde og tok imot Jesus Kristus».

I dag er Aneliya 48 år og misjonær for folket sitt. Mannen hennes har tatt imot Bibelen, og til og med foreldrene hans i hjemlandet holder sabbaten. Aneliya holder også bibelstudier i lokalsamfunnet.

«Før hadde jeg lyst til å flykte fra kirken, men nå har jeg fått et ønske om å løpe til kirken», sier hun. «Den hellige ånd førte meg til Gud».

Takk for din støtte til Adventistmisjonen, hvis globale misjonssentre bidrar til å lære opp mennesker til å dele de gode nyhetene om frelse med verdifulle mennesker fra andre verdensreligioner. Du finner mer informasjon på globalmissioncenters.org.