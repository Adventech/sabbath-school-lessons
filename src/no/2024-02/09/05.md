---
title:  Dyrets merke
date:  29/05/2024
---

`Les Åp 12,12; Åp 12,17 og Åp 13,7. Hvordan viser disse tekstene Satans vrede? Hvorfor er djevelen så sint på Guds folk i endetiden?`

Åp 12 skisserer den kosmiske konflikten mellom Kristus og Satan gjennom tidene. Den kulminerer med Satans siste angrep på Guds folk. Åp 13 viser oss dragens to allierte: dyret fra havet og dyret fra jorden. Disse to maktene går sammen med ham i krigen mot Guds folk.

`Les Åp 13,4; 13,8; 13,12; 13,15; 14,7 og 14,9–11. (Se også Åp 15,4; 16,2; 19,20; 20,4; 22,9.) Hvilket viktig tema går igjen i alle disse versene?`

Legg merke til kontrasten. Enten tilber folk Skaperen, eller så tilber de noe annet. Skaperen er verdig tilbedelse (Åp 5,9). Konflikten mellom Kristus og Satan begynte i himmelen og handlet om tilbedelse: «Jeg vil stige opp på haugen av skyer og gjøre meg lik Den høyeste.» (Jes 14,14). Satan ville ha den tilbedelsen som bare tilhører Skaperen. Ifølge Åp 13 lykkes han med dette ved hjelp av dyret fra jorden (Åp 13,4).

En sammenligning med Dan 7 viser at dette landdyret er det samme som det lille hornet som forsøker «å forandre tider og lover» og utøver myndighet i 1260 profetiske «dager», det vil si i 1260 år (Dan 7,25; jf. Åp 13,5; se Studium 6). Den eneste delen av Guds ti bud som handler om tid, er det fjerde bud. Denne kirken har forsøkt å endre gudstjenestedagen fra lørdag, den syvende dagen, til søndag, den første dagen i uken.

Når en jordisk makt prøver å endre gudstjenestedagen som Gud selv har gitt som et tegn på sin autoritet (2 Mos 31,13; Esek 20,12; Esek 20,20), er det et forsøk på å tilrane seg Guds autoritet på et grunnleggende nivå. Det er altså dette punktet den endelige konflikten om sann og falsk gudsdyrkelse dreier seg om.

Derfor identifiserer Åpenbaringen det folket som er trofast mot Gud, som «de som holder seg til Guds bud» (Åp 12,17; Åp 14,12). Dette inkluderer syvendedags-sabbaten, ikke søndag. De som nekter å følge de tre englenes siste kall om å tilbe Gud på hans hellige dag (Jes 58,13) og tilber dyret på hans falske sabbat, søndag, vil ta imot dyrets merke (se Studium 11).