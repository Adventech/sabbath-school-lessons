---
title:  Guds ord alene
date:  28/04/2024
---

`Les Sal 119,103–104; Sal 119,147 og Sal 119,162. Hva var Davids holdning til Guds ord? Hvordan påvirket dette reformatorene, og hvordan påvirker det vårt liv i dag?`

Bibelen var grunnlaget for reformatorenes tro og selve kjernen i deres lære. De forsto at de håndterte «Guds levende ord som er og blir» (1 Pet 1,23). De satte pris på hvert eneste ord. Når de leste dens sider og trodde løftene, ble troen styrket, og de fikk nytt mot.

«Slik er det med alle løftene i Guds ord. Gjennom dem taler han til hver og en av oss, like direkte som om vi kunne høre stemmen hans. Det er gjennom disse løftene at Kristus deler med oss sin nåde og kraft. De er blader på treet som ‘tjener til helse for folkeslagene.’ Åp 22,2. Når man tar imot og gjør disse til sine egne, vil de styrke karakteren og gi inspirasjon og livskraft. Ikke noe annet kan ha en slik helbredende kraft i seg eller gi det mot og den tro som fyller hele mennesket med vitale krefter.» – Ellen G. White: _Helse og livsglede_, side 86.

Skriften skinner glede i vår sorg, håp i vår motløshet, lys i vårt mørke. Den gir retning i vår forvirring, visshet i vår rådvillhet, styrke i vår svakhet og visdom i vår uvitenhet. Når vi mediterer over Guds ord og stoler på løftene, gir Guds livgivende kraft energi til hele vårt vesen, både fysisk, mentalt, emosjonelt og åndelig.

Reformatorene fylte sinnet med Skriften. De levde av Ordet, og mange av dem døde på grunn av Ordet. De var ikke tilfeldige, slappe kristne med et overfladisk andaktsliv. De visste at uten Guds ords kraft ville de ikke kunne stå imot de onde kreftene som sto imot dem.

John Wycliffes hjertesak var å oversette Bibelen til engelsk slik at folk flest kunne lese og forstå den. Siden det var ulovlig, ble han stilt for retten for sin tro, fordømt som kjetter og dømt til døden. Under rettssaken kom Wycliffe med en alvorlig appell. ‘Hvem tror dere at dere kjemper mot? Mot en gammel mann på gravens rand? Nei! Mot sannheten – sannheten som er sterkere enn dere og vil overvinne dere.’» – Wylie, bok 2, kapittel 13, sitert i Ellen G. White: _The Great Controversy_, s. 90. Wycliffes siste ord gikk i oppfyllelse da Guds sannhets lys fordrev middelalderens mørke.

`Hvordan har Skriften trøstet deg i vanskelige tider?`