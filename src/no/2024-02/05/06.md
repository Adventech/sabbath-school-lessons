---
title:  'Lydighet: Troens frukt'
date:  02/05/2024
---

`Les Rom 3,27–31; Rom 6,15–18; og Rom 8,1–2. Hva lærer disse versene om frelse gjennom Kristi rettferdighet alene?`

En ny vind blåste gjennom den kristne kirke på Luthers tid. Titusenvis ble opplært til å se bort fra sitt syndige jeg og se på Jesus i stedet. Når de så på seg selv og hvordan de selv var, så de nok bare ting som gjorde dem motløse. Hvilken troende i dag har ikke den samme erfaringen? Derfor må vi heller vende blikket mot Jesus.

Guds nåde forandrer oss. En dag deltok John Wesley på et møte i Brødremenigheten i London. Wesley satt forbløffet og hørte Luthers innledning til Romerbrevet. For første gang begynte han å forstå evangeliet. Noe rørte seg i ham, og han følte seg underlig tiltrukket av denne Kristus som hadde gitt sitt liv for ham. Han utbrøt: «Jeg følte at jeg stolte på Kristus, Kristus alene til frelse, og jeg fikk visshet om at han hadde tatt bort mine synder og frelst meg fra syndens og dødens lov.» – John Whitehead: _The Life of the Rev. John Wesley, M.A._ (London: Stephen Couchman, 1793), s. 331.

`Les 1 Pet 2,2; 2 Pet 3,18; Kol 1,10 og Ef 4,18–24. Hvilke sannheter om kristenlivet avslører disse tekstene?`

Reformatorene studerte Ordet systematisk for å finne mer sannhet. De nøyde seg ikke med status quo eller en stivnet religiøs erfaring med liten eller ingen vekst, men lengtet hele tiden etter å lære Kristus bedre å kjenne. I middelalderen måtte mange bibeltro kristne betale en høy pris for sin tro. De ble torturert, fengslet, landsforvist og henrettet. Eiendelene deres ble konfiskert, hjemmene deres ble brent, landområdene deres ble plyndret og familiene deres ble forfulgt. Når de ble fordrevet hjemmefra, søkte de etter en by «som har Gud til byggmester og skaper» (Hebr 11,10). Når de ble torturert, velsignet de torturistene, og når de led i mørke, fuktige fangehull, påberopte de seg Guds løfter om en lysere morgen. Selv om kroppene deres var fengslet, var de frie – frie i Kristus, frie i hans Ords sannheter, frie i håpet om hans snarlige gjenkomst.

`Hvilket håp om frelse har du når du ser på deg selv?`