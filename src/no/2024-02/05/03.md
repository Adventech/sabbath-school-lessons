---
title:  Gi guds ord videre
date:  29/04/2024
---

`Les 2 Kor 4,1–6 og 2,14. Hva sier disse avsnittene om Paulus’ tillit, til tross for utfordringene han møtte da han forkynte sannheten i Guds ord?`

Paulus møtte store utfordringer i arbeidet med å spre evangeliet, men han hadde tillit til at Guds ord likevel ville seire til slutt, «for vi makter ikke noe mot sannheten, bare for sannheten» (2 Kor 13,8).

Reformatorene møtte lignende prøvelser, men i tro bevarte de troskapen mot Guds ord. William Tyndale er et eksempel på mot i møte med overveldende odds. Tyndales høyeste ønske var å gi England en nøyaktig og leselig oversettelse av Bibelen. Han ville oversette Bibelen fra originalspråkene og rette opp noen av feilene i Wycliffes oversettelse fra ca. 140 år tidligere. Til slutt ble Tyndale arrestert og stilt for retten. Mange av bibeloversettelsene hans, som ble trykt i Worms i Tyskland, ble beslaglagt og brent offentlig. Rettssaken fant sted i Belgia i 1536 e.Kr. Han ble anklaget for kjetteri og dømt til å bli brent. Bødlene kvalte ham mens de bandt ham til bålet og brente kroppen. Hans siste ord ble uttalt med høy røst og skal ha vært: «Herre, åpne kongen av Englands øyne.» Gud hørte Tyndales bønn.

Innen fire år etter hans død ble det utgitt fire engelske bibeloversettelser. I 1611 ble King James-versjonen av Bibelen trykt, og den var stort sett basert på Tyndales arbeid. De 54 lærde som utarbeidet verket, brukte i stor grad Tyndales engelske oversettelse. Man anslår at GT i King James Bible fra 1611 består for 76 prosents vedkommende av Tyndales oversettelse, og NT 83. I 2011 feiret King Jamesversjonen av Bibelen 400-årsjubileum ved å passere milepælen én milliard trykte Bibler. Den har påvirket millioner av mennesker over hele verden. William Tyndales offer var vel verdt det.

Enda så vanskelig det virket eller hvor store utfordringene var, stolte Tyndale og hans bibeltro kolleger på at Gud ordnet alt etter sin vilje. Tyndales liv gjorde en forskjell for evigheten.

`Les Dan 12,3 og Åp 14,13. Hva kan disse tekstene si oss om Tyndales liv? Tenk så på ditt eget liv og din innvirkning på andre. Hvordan oppmuntrer disse tekstene deg når det gjelder din mulighet til å påvirke andre for evigheten?`