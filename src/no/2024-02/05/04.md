---
title:  Opplyst av ånden
date:  30/04/2024
---

En dag da Martin Luther satt i universitetsbiblioteket og studerte, fikk han et vendepunkt i livet. Han oppdaget en latinsk utgave av Bibelen. Han visste ikke at det fantes en slik bok. Med skrekkblandet fryd leste han kapittel etter kapittel, vers etter vers. Han ble forbløffet over klarheten og kraften i Guds ord. Mens han fordypet seg i sidene, opplyste Den hellige ånd hans sinn. Han fornemmet Den hellige ånds veiledning da sannheter som var tilslørt av tradisjonen, så ut til å springe frem fra sidene i Den hellige skrift. Da han beskrev sin første erfaring med Bibelen, skrev han: «Å, om Gud ville gi meg en slik bok!»

**Hvilke prinsipper kan vi lese ut av disse tekstene når det gjelder tolkningen av Bibelen?**

`Joh 14,25–26.`

`Joh 16,13–15.`

`2 Pet 1,20–21.`

Det som er så sterkt i disse versene, er vissheten om at Den hellige ånd, som inspirerte Bibelens forfattere, veileder oss når vi leser Skriften. Han er fortolkeren av Guds sannhet. Dessverre nedtoner mange kristne i dag det overnaturlige elementet i Bibelen og overdriver det menneskelige. Siden Satan ikke lenger kan holde Bibelen borte fra oss, gjør han det nest beste: Han fjerner dens overnaturlige karakter og gjør den til bare god litteratur, eller enda verre, til et religiøst verktøy for å undertrykke massene.

Reformatorene så tydelig at Den hellige ånd – ikke prester, prelater og paver – var den ufeilbarlige fortolkeren av Skriften. Det finnes en interessant ordveksling mellom den skotske reformatoren John Knox og Maria, dronning av Skottland. «Maria sa: ‘Dere tolker Skriften på én måte, og de [de romersk-katolske lærerne] tolker den på en annen; hvem skal jeg tro, og hvem skal dømme?’ ‘Du skal tro Gud, som taler klart i sitt ord,’ svarte reformatoren; ‘og lenger enn ordet lærer deg, skal du verken tro den ene eller den andre. Guds ord er klart og tydelig i seg selv, og hvis det skulle vise seg å være noe uklart på ett sted, forklarer Den hellige ånd, som aldri er i strid med seg selv, det samme tydeligere på andre steder, slik at det ikke kan være noen tvil for andre enn dem som hardnakket stiller seg uvitende.» – David Laing: _The Collected Works of John Knox_, bind 2, s. 281, 284, sitert i Ellen G. White: _The Great Controversy_, s. 251.