---
title:  Kristus alene … nåden alene
date:  01/05/2024
---

``

Gud har gitt oss frelsen som en gave. Hans Hellige Ånd leder oss til å ta imot i tro det Kristus har gitt oss gratis ved sin død på Golgata. Jesus, Guds guddommelige Sønn, ga sitt fullkomne liv til soning for våre synder.

Guds rettferdighet krever fullkommen lydighet. Kristi fullkomne liv står i stedet for våre ufullkomne liv. Vi har brutt Guds lov som dømmer oss til evig død. Bibelen er tydelig. Med våre syndige valg har vi «kommet til kort» overfor Guds ideal for våre liv. Vi har syndet. Vi kan ikke oppfylle de rettferdige kravene som en hellig Gud stiller til oss. Resultatet er at vi fortjener evig død. Men det finnes gode nyheter. Paulus forsikrer oss: «Syndens lønn er døden, men Guds nådegave er evig liv i Kristus Jesus, vår Herre» (Rom 6,23). Det er en ufortjent gave; hvis det hadde vært ved gjerninger, ville vi ha fortjent det, og hvis det er én sannhet som lyser ut av evangeliet, er det at vi ikke kan gjøre oss fortjent til frelsen.

Martin Luther og reformatorene oppdaget Kristus og Kristus alene som kilden til frelse. Det var da Luther begynte å forkynne budskapet om Kristi frelsende nåde. Folk strømmet til for å høre hans oppriktige, livsforvandlende budskap. Ordene hans var som kaldt vann i deres livs karrige ørken. Folket var bundet av middelalderkirkens tradisjoner og holdt i fangenskap av eldgamle ritualer som ikke ga åndelig liv. Luthers bibelske budskap rørte ved hjertene, og liv ble forvandlet.

Da Luther leste NT, ble han overveldet av Guds godhet. Han ble forbløffet over Guds ønske om å frelse alle mennesker. Datidens kirkeledere var av den oppfatning at frelsen delvis var menneskets verk og delvis Guds verk. Luther oppdaget at Kristi død på korset var fullt ut tilstrekkelig for alle.

«Kristus ble behandlet som vi fortjener, for at vi kunne bli behandlet som han fortjener. Han ble fordømt for våre synder som han ikke hadde noen del i, for at vi kunne bli rettferdiggjort ved hans rettferdighet som vi ikke hadde noen del i. Han led den død som tilkom oss, så vi kunne få det liv som var hans.» – Ellen G. White: _Alfa og Omega_, bind 4, side 16.

For en herlig oppsummering av evangeliet, at vi kan bli rettferdiggjort av en rettferdighet «som vi ikke hadde noen del i». For et løfte!

`Hvilken rolle spiller våre gode gjerninger i kristenlivet hvis frelsen er Guds verk i Kristus? Hvordan kan vi anerkjenne betydningen av gode gjerninger i vårt liv uten å gjøre dem til grunnlaget for vårt håp?`