---
title:  Til ettertanke
date:  03/05/2024
---

«Guds trofaste tjenere strevde ikke alene. Herren sviktet ikke sitt folk selv om fyrster og makter og onde ånder i det høye hadde alliert seg mot dem. Hadde øynene deres blitt åpnet, ville de ha sett like tydelige tegn på guddommelig nærvær og hjelp som en profet fikk i gammel tid. Da Elisas tjener viste sin herre fiendehæren som omringet dem og hindret dem i å flykte, ba profeten: ‘Å, Herre, lukk opp guttens øyne så han kan se!’ 2 Kong 6,17. Og se, fjellet ble fylt av vogner og hester av ild, himmelens hær som var utplassert for å beskytte Guds mann. Slik voktet engler arbeiderne i reformasjonens sak.» – Ellen G. White: _The Great Controversy_, s. 208.

«Da mektige fiender forente seg for å knuse den reformerte tro, og tusenvis av sverd syntes å være i ferd med å bli hevet mot den, skrev Luther: ‘Satan viser sitt raseri, ugudelige paver legger planer, og vi trues med krig. Oppfordre folket til å kjempe tappert for Herrens trone i tro og bønn så våre fiender blir overvunnet av Guds Ånd og tvinges til fred. Vårt største behov, vårt største verk, er bønn; la folket vite at de nå er utsatt for sverdets egg og Satans raseri, og la dem be.’» – D’Aubigné, bok 10, kapittel 14, sitert i Ellen G. White: _The Great Controversy_, s. 209.

Rettferdiggjørelse ved tro, den store sannheten som Luther gjenoppdaget, er evangeliets fundament, den sannheten som vårt håp om frelse hviler på. Hans salme «Vår Gud han er så fast en borg» uttrykker evangeliet på mesterlig vis: «Vår egen makt er intet verd, snart fikk vi banesåret. Men én går frem i denne ferd, som Herren selv har kåret. Vil du hans navn få visst? Han heter Jesus Krist, den høvding for Guds hær, i ham kun frelse er. Han marken skal beholde!» – _Norsk Salmebok_ (1985).

**Spørsmål til drøftelse**

`Hvordan kan vi forklare balansen mellom lov og nåde, mellom tro og gode gjerninger?`

`Hvorfor tror du det er så lett å gli over i loviskhet? Hvordan vil du definere loviskhet? Hvorfor er det så skadelig for kristentroen?`

`Er det fare for at begrepet «frelse av nåde» ikke forstås riktig? Hva kan en slik misforståelse føre til?`

`Hva mener noen når de snakker om «billig nåde»? Er nåden noen gang billig?`