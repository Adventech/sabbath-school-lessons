---
title:  Tro mot alle odds
date:  27/04/2024
---

### Bakgrunnsstoff
Sal 119,162, Joh 16,13–15, 2 Pet 1,20–21, Ef 2,8–9, Rom 3,23–24, Rom 6,15–18

> <p>Minnevers</p>
> Jeg gjemmer ditt ord i hjertet så jeg ikke skal synde mot deg (Sal 119,11).

Reformatorene hadde noe det 21. århundret sårt trenger – en mening med livet. I boken The Empty Self skriver den amerikanske psykologen Philip Cushman om mennesker som lever et formålsløst liv. Troen deres er overfladisk. Det er lite som betyr noe for dem, de har ikke noe som er verdt å dø for, og derfor har de ikke stort som er verdt å leve for.

Men den protestantiske reformasjonens menn, kvinner og barn var helt annerledes. De hadde noe som var verdt å leve for. Det de trodde, betydde noe, og de ville ikke gå på akkord med sin overbevisning, for det var en uløselig del av dem. Å fornekte troen var å fornekte sin identitet. I møte med døden hadde de en indre fred.

Denne uken skal vi, med eksempler fra reformasjonstiden, utforske hvordan Skriftens lære danner grunnlaget for mål og mening i livet. Når vi forstår disse sannhetene, er vi forberedt på den siste krisen i striden mellom det gode og det onde. Den kampen reformatorene utkjempet, er ennå ikke over, og vi er kalt til å fortsette der de slapp. Også vi kan oppdage at det finnes en Gud som er stor nok til alle utfordringer vi står overfor, en Gud som gir livet mening og formål på en måte som ingenting annet kan gi oss.