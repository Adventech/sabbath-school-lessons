---
title:  Stå for sannheten
date:  20/04/2024
---

### Bakgrunnsstoff
Dan 7,23–25, Åp 12,6, Åp 12,14, Jud 1,3–4, Åp 2,10, Apg 5,28–32, Sal 19,7–11, 1 Joh 5,11–13

> <p>Minnevers</p>
> Og slik Moses løftet opp slangen i ørkenen, slik må Menneskesønnen bli løftet opp, for at hver den som tror på ham, skal ha evig liv (Joh 3,14–15).

Den moderne tyrkiske kystbyen Izmir var en gang den bibelske byen Smyrna, som er nevnt i Åpenbaringen. Denne gamle byen med omtrent 100 000 innbyggere blomstret på slutten av første og i andre århundre. Det var en velstående by, og lojal mot Roma.

En gang i året skulle alle i Smyrna brenne røkelse for de romerske gudene. I det andre århundre hadde Smyrna tydeligvis også et blomstrende kristent fellesskap, og mange ville ikke følge påbudet. Kirkelederen Polykarp led martyrdøden på Smyrnas offentlige plass, brent på bålet fordi han ikke ville forråde sin Herre ved å brenne røkelse for de romerske gudene. Da han siste gang ble bedt om å fornekte Kristus, svarte den gamle mannen: «I 86 år har jeg tjent ham, og han har ikke gjort meg urett. Hvordan kan jeg snakke ondt om min konge som reddet meg?»

Gjennom tidene har menn og kvinner vært villige til å dø martyrdøden i stedet for å oppgi troen på Kristus. Deres offer vekker vårt mot til live. Historien om deres overgivelse til Kristus fornyer vår egen overgivelse. Denne uken skal vi se på noen bibelske prinsipper som motiverte valdenserne og senere reformatorer som Hus og Hieronymus til å være tro mot Herren uansett – også ved dødstrusselen fra den samme makten som drepte Polykarp: Roma, men nå i pavefasen.