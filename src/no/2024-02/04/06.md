---
title:  Oppmuntret av håpet
date:  25/04/2024
---

`Les Hebr 2,14–15. Hvordan opplevde de kristne i middelalderen den store konflikten?`

Hva var det som oppmuntret valdenserne under forfølgelsene? Hva ga Hus og Hieronymus, Tyndale, Latimer og middelalderens martyrer mot til å møte flammer og sverd? Troen på Guds løfter. De trodde Kristi løfte: «For jeg lever, og dere skal også leve» (Joh 14,19). De fant hans kraft nok til livets største prøvelser. De fant også glede i fellesskapet med Kristus i hans lidelser. Og deres trofasthet var et sterkt vitne for verden.

De så utover det som var til det som skal bli. De visste at døden var en beseiret fiende takket være Kristi oppstandelse. For disse modige menneskene ble dødens kvelertak brutt. De holdt fast ved løftene i Guds Ord og seiret.

`Les Joh 5,24; Joh 11,25–26 og 1 Joh 5,11–13. Hvilke forsikringer gir disse løftene deg personlig? Hvordan hjelper de oss i livets prøvelser?`

Jan Hus vaklet ikke i møte med fengsling, urett og død. Han satt fengslet i flere måneder. De kalde, fuktige forholdene ga ham en feber som nesten kostet ham livet. Men «Guds nåde holdt ham oppe. I de ukene han led før den endelige dommen, fylte himmelens fred hans sjel. ‘Jeg skriver dette brevet’, sa han til en venn, ‘mens jeg sitter i fengsel og venter på min dødsdom i morgen. … Når vi, med Jesu Kristi hjelp, møtes igjen i det fremtidige livs deilige fred, vil du få vite hvor barmhjertig Gud har vært mot meg, hvor effektivt han har støttet meg midt i mine fristelser og prøvelser.’ – Bonnechose, bind 2, s. 67. I det dystre fangehullet forutså han den sanne tros triumf.» – Ellen G. White: _The Great Controversy_, s. 107, 108.

Denne formaningen taler til oss med stadig større relevans i dag: «La oss holde urokkelig fast ved bekjennelsen av håpet, for han som ga løftet, er trofast» (Hebr 10,23). På samme måte som Guds løfter har hjulpet hans folk i tidligere tider, hjelper de oss i dag.

`Hva kan det innebære å miste alt for Kristus? Hva er det egentlig man mister når det kommer til stykket? (Se Mark 8,36.) Hva kan vi lære av valdenserne og reformatorene som kan hjelpe oss i verdens siste konflikt?`