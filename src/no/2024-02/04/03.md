---
title:  Lys vinner over mørket
date:  22/04/2024
---

`Les Jud 1,3–4. Hva er advarselen og hvordan gjaldt den den senere kristne kirke?`

Judas brev ble skrevet en gang før år 65 til kristne som var «elsket av Gud, vår Far, og bevart for Jesus Kristus» (Jud 1,1). De ble oppfordret til å «kjempe for den tro som de hellige én gang for alle har fått overlevert. For det har sneket seg inn visse folk blant dere … De misbruker vår Guds nåde til et utsvevende liv» (Jud 1,3–4). Denne formaningen betydde enda mer for kristne i middelalderen etter at hedenske skikker hadde strømmet inn i kirken og menneskelige tradisjoner kompromitterte Guds Ord. I mange århundrer sto folk som valdenserne som forkjempere for Skriftens sannheter. De trodde at Kristus var deres eneste mellommann og Bibelen deres eneste autoritative kilde. «Til alle tider har det vært vitner for Gud – menn som elsket troen på Kristus som den eneste mellommannen mellom Gud og mennesker, som hadde Bibelen som sin eneste leveregel og holdt den sanne sabbat hellig.» – Ellen G. White: _The Great Controversy_, side 61.

`Les Åp 2,10. Hvilket løfte gir Gud dem som er tro mot ham, også i møte med døden?`

Dette ble skrevet til menigheten i Smyrna. En av byens skytsguder var Dionysos, guden for festlighet og fruktbarhet. Når Dionysos-prestene døde, ble det satt en krone på hodet deres i begravelsesfølget. Johannes setter denne kronen i kontrast til livets krone som settes på hodet til dem som seier over ondskapens krefter. Livets krone gis til dem som utholdt prøvelser, vanskeligheter, lidelser og død for Kristi skyld.

Livets krone inspirerer trofaste troende til å tåle døden for Kristi skyld. Livets krone motiverer alltid kristne i utfordrende omstendigheter. Den inspirerte valdenserne gjennom smerte og forfølgelse. De visste at de ville få se Jesus en dag og leve med ham for alltid. Livets krone taler også til oss: Vi kan ha prøvelser nå, men livets krone venter oss når vi har blikket festet på Jesus.

`Hva oppmuntrer deg i utfordrende tider? Hva skremmer deg? Hvilke løfter kan du ty til da?`