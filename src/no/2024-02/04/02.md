---
title:  Forfulgt, men seirende
date:  21/04/2024
---

`Les Dan 7,23–25, Åp 12,6 og Åp 12,14. Hvilke profetiske tidsperioder er det vist til her?`

Når Guds folk er trofaste mot ham, blir Satan rasende. Ofte blir det forfølgelse. Profeten Daniel beskrev en tid, fortsatt fremtidig for ham, da middelalderkirken ville «føre krig mot» og «fare hardt frem mot» Guds folk (Dan 7,21; Dan 7,25). Profeten Johannes beskrev denne samme perioden som en tid da Guds menighet måtte flykte ut i ørkenen, hvor hun ville «få den maten hun trenger i én tid og tider og en halv tid» (Åp 12,14). Åpenbaringen 12,6 tilføyer at «kvinnen rømte ut i ødemarken, til et sted som Gud hadde gjort i stand». Guds folk fikk mat i ødemarken. Hans Ord styrket dem og ga dem kraft mens den store konflikten raste i denne lange og mørke perioden med pavelig overhøyhet.

Guds folk fant et sted som Gud hadde «gjort i stand» for dem. I livets største utfordringer gjør Gud alltid i stand et sted for sine. I sine største prøvelser har hans folk funnet tilflukt i hans kjærlighet og omsorg. (Se Salme 46)

Både de 1260 dagene og tiden, tidene og en halv tid i Åp 12,6 og 14 viser til samme periode (3½ ganger eller år x 360 dager/år = 1260 dager). Bibelens profetier er ofte symbolske. I de profetiske delene av Daniel og Åpenbaringen tilsvarer én profetisk dag ett bokstavelig år. Vi finner dette dag-år-prinsippet i 4 Mos 14,34 og Esek 4,6.

Dag-år-prinsippet hviler ikke bare på disse to tekstene, men på et bredt bibelsk grunnlag. Dr. William Shea, kronolog og GT-forsker, gir 23 linjer med bibelske bevis for dette prinsippet gjennom hele GT. Bibeltolkere har brukt det gjennom tidene.

Vestgoterne, vandalene og østgoterne var stammer som trodde på andre doktriner enn Romas offisielle lære. De 1260 dagene begynte da den siste av disse barbarstammene, østgoterne, ble drevet ut av Roma i år 538. Denne perioden med åndelig mørke fortsatte til 1798 e.Kr., da Napoleons general Berthier fjernet paven fra Roma. Utallige kristne led martyrdøden i denne lange perioden fordi de adlød Guds Ord. Selv i døden seiret de. I Kristus var de fri fra syndens skyld og herredømme, og de seiret «ved Lammets blod». Kristi seier over Satan på korset var deres seier. Selv om de døde, er deres død bare en hvile frem til Kristi gjenkomst.

`Hvordan har oppfylte bibelprofetier styrket din tro?`