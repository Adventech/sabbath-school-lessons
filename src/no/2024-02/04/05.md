---
title:  Reformasjonens morgenstjerne
date:  24/04/2024
---

`Les Sal 19,8–12; Sal 119,140; Sal 119,162 og Jer 15,16. Hvilke holdninger hadde David og Jeremia til Guds Ord som lignet hjørnesteinen i reformasjonen?`

Alle reformatorene «frydet seg» over Guds Ord. De «frydet» seg over å gjøre Guds vilje. De «elsket» hans lov. En av reformasjonens største sannheter var gleden som studiet av Skriften ga. Bibelstudium var ikke en tung plikt. Det var ikke en legalistisk øvelse. Det var ikke et stivt krav, men en fryd.

Når de studerte Skriften, ble de forvandlet ved Den hellige ånds kraft. «Wycliffes karakter vitner om Skriftens oppdragende, forvandlende kraft. Det var Bibelen som gjorde ham til det han var. Anstrengelsene for å fatte åpenbaringens store sannheter gir sinnet friske krefter. Det utvider tanken, skjerper oppfatningene og modner dømmekraften. Studiet av Bibelen vil foredle enhver tanke, følelse og ambisjon slik ingen andre studier kan. Det gir stabilitet, formål, tålmodighet og mot; det foredler karakteren og helliggjør sjelen. Et oppriktig, ærbødig studium av Skriften, som setter sinnet i direkte kontakt med det uendelige sinn, gir verden mennesker med sterkere og mer aktivt intellekt og edlere prinsipper enn det som noen gang har vært resultatet av den dyktigste undervisning som menneskelig filosofi gir.» – _The Great Controversy_, side 94.

`Les 2 Tim 2,1–3. Hvilket råd ga Paulus Timoteus om å dele Guds Ord?`

Sannheten i Guds Ord og gleden over frelsen i Kristus fylte reformatorenes hjerte slik at de måtte dele den. John Wycliffe brukte livet på å oversette Guds Ord til engelsk av to grunner: Den levende Kristus forandret ham gjennom Ordet, og Kristi kjærlighet motiverte ham til å dele det han hadde lært med andre.

Før Wycliffe fantes svært lite av Bibelen på engelsk. Han døde før Roma kom etter ham, men pavens folk gravde opp liket, brente det og kastet asken i en elv. Men slik asken ble spredt av vannet, slik ble Guds Ord, livets vann, spredt vidt og bredt som et resultat av hans verk. Slik brukte Gud ham – «Reformasjonens morgenstjerne».