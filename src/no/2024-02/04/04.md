---
title:  Mot til å stå
date:  23/04/2024
---

`Sammenlign Apg 5,28–32; Ef 6,10–12 og Åp 3,11. Hvilket grunnleggende prinsipp finner vi i disse versene?`

Et av kjennetegnene på valdenserne og reformatorene var deres troskap mot Gud, deres lydighet mot Skriftens autoritet og deres forpliktelse på Kristi overherredømme, ikke pavedømmets. Deres sinn var mettet av NTs historier om tro og mot.

Sammen med Peter og apostlene kunne de si: «En skal lyde Gud mer enn mennesker» (Apg 5,29). De grep Paulus’ formaning: «Bli sterke i Herren, i hans veldige kraft!» (Ef 6,10). De tok Jesu råd på alvor: «Hold fast på det du har, så ingen tar seierskransen fra deg!» (Åp 3,11). I stedet for å underkaste seg romerkirkens tradisjoner hadde disse troens menn og kvinner mot til å stå for sannhetene i Guds Ord.

Valdenserne var en av de første gruppene som fikk Bibelen på sitt eget språk. En rørende beretning om deres kopiering av Bibelen skrevet av Jean Leger inneholder førstehånds opplysninger om arbeidet deres, inkludert tegninger. Valdenserne kopierte i hemmelighet Skriftene i fjellene der de bodde i Nord-Italia og Sør-Frankrike. Fra ung alder ble de satt til å lære store deler av Skriften utenat. Team av bibelavskrivere jobbet sammen og kopierte møysommelig Bibelen. Mange av dem reiste rundt i Europa som kjøpmenn og delte i det stille Skriftens sannheter. Noen skrev seg inn på universiteter, og, når muligheten bød seg, delte de deler av Bibelen med andre studenter. Veiledet av Den hellige ånd ble utvalgte deler av deres dyrebare skriftsteder gitt bort når de merket at en eller annen ærlig søker var mottakelig. Mange betalte for sin troskap og hengivenhet med livet. Selv om valdenserne ikke forsto Bibelens lære klart, bevarte de sannheten i Guds Ord i århundrer ved å dele den med andre.

«De rettferdiges sti er som morgenlyset, som stadig vokser til dagen kommer» (Ordsp 4,18). Salomo sammenligner den veien Gud leder sine barn, med en sol som stiger høyere og høyere. Hvis Gud bare skrudde på en kosmisk bryter så solen skinte i all sin lysstyrke, ville den blende oss. Etter at mørket hadde oppslukt verden i århundrer, reiste Gud opp menn og kvinner som fortsatte å søke etter mer.

`Hvordan kan vi reflektere Kristi lys og skinne i vårt eget samfunn? Gjør vi det?`