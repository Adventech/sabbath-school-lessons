---
title:  De 2300 dagene i Daniel 8,14
date:  15/05/2024
---

William Miller la merke til at de hendelsene profetene hadde forutsagt, ble nøyaktig oppfylt: de 400 årene Abrahams etterkommere bodde i Egypt, Israels 40 år lange vandring i ørkenen, Israels 70 år lange fangenskap og Daniels 70 uker som ble tildelt Israel (1 Mos 15,13; 4 Mos 14,34; Jer 25,11 og Dan 9,24).

`Les Mark 1,15; Gal 4,4 og Rom 5,6. Hva sier disse versene om Guds tidsplan for Jesu første komme?`

Da Miller studerte profetiene og sammenlignet Skriften med Skriften, kom han til at hvis Gud har en tidsplan gjennom hele Bibelen, må han også ha en tidsplan når det gjelder Herrens gjenkomst.

`Les Dan 8,14. Hva skulle skje ved slutten av de 2300 dagene?`

William Miller godtok den utbredte oppfatningen at «renselsen av helligdommen» var renselsen av jorden ved ild. Han studerte Skriftene flittig for å forstå en så viktig hendelse. Han oppdaget sammenhengen mellom Daniel 8 og 9. I Daniel 8 fikk engelen beskjeden: «forklar synet for ham» (Dan 8,16). Ved slutten av kapittelet var det bare delen om de 2300 dagene som var uforklart i hele synet i Daniel 8 (se Dan 8,27). Senere vendte engelen tilbake til Daniel og sa at «nå er jeg kommet for å gi deg innsikt» (Dan 9,22; se også Dan 9,23 og Dan 9,25–27). Dette var for å hjelpe ham å forstå de 2300 dagene.

Dette vet vi fordi de første ordene engelen sa til Daniel etter å ha sagt «Legg merke til ordet, så du forstår synet» (Dan 9,23), var: «Sytti uker er bestemt for ditt folk og din hellige by» (Dan 9,24). Ordet som er oversatt med «bestemt», betyr bokstavelig talt «avskåret». Sytti uker, 490 år, skal skjæres av. Men av hva? Åpenbart av synet om de 2300 dagene – den eneste delen av Dan 8 som Daniel ikke forsto, og som engelen nå kom for å forklare.

Og siden startpunktet for de 70 ukene var «Fra ordet gikk ut om at Jerusalem skal gjenreises og bygges opp igjen» (Dan 9,25), visste Miller at hvis han fant denne datoen, ville han vite når de 70 ukene og profetien om de 2300 dagene begynte.