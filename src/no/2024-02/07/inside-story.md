---
title:  Misjonsfortelling
date:  17/05/2024
---

#### Å låse opp hjerter

_F. Edgar Nunes_

En sabbat nylig kom to syriske flyktninger til gudstjenesten i Kingston Seventh-day Adventist Church i den kanadiske provinsen Ontario. Som kirkens pastor blir jeg alltid glad når jeg får besøk, men å få ta imot en mor og en datter som tilhører en annen verdensreligion, var et uventet privilegium. Hvordan fikk de høre om oss? Hvem inviterte dem til gudstjenesten vår?

Det viste seg at lenge før de satte sin fot i kirken vår, hadde de syriske flyktningene blitt venner med et av kirkens medlemmer, Shirley.

Shirley har et stort hjerte for fremmede, spesielt flyktninger, og hun møter folk med et varmt smil som får alle barrierer til å forsvinne. Hun elsker å hjelpe på alle måter hun kan, og folk blir rørt av hennes vennlighet og medfølelse. De tar gjerne imot invitasjonene hennes til familiemiddager og sommerpiknik. Den syriske moren og datteren Eman og Heba takket ja til Shirleys invitasjon til å komme til kirken på sabbaten.

Etter gudstjenesten besøkte vi dem utenfor kirkerommet. Eman og Heba virket glade for å snakke, og de tok gjerne imot tilbudet mitt om å be for dem. Etterpå spurte jeg om de var interessert i et eksemplar av Johannesevangeliet på arabisk, trykt av det kanadiske bibelselskapet.

«Jeg blir ikke fornærmet hvis du sier nei», sa jeg.

Moren tok imot boken.

«Vi tror at Jesus er en profet, så vi vil lese boken», sa hun.

Noen dager senere ringte Shirley og spurte om jeg snakket «sudansk».

«Jeg har en annen familie fra Afrika som jeg gjerne vil at du skal besøke», sa hun.

Shirleys ekte kjærlighet og varme mot fremmede åpner stadig nye hjerter. Eksemplet hennes inspirerer oss til å følge Kristi metode. «Det er bare Kristi metode som vil gi sann suksess når det gjelder å nå ut til folk. Frelseren omgikkes menneskene som en som ville dem vel. Han viste sin sympati for dem, tok seg av deres behov og vant deres tillit. Så ba han dem: ‘Følg meg’» (_Ministry of Healing_, s. 143).

Shirley blander seg med mennesker, lytter, tjener og viser uegennyttig kjærlighet og aksept, og bryter dermed ned de mest formidable barrierer. Vi kan også gå fra hjerte til hjerte slik Shirley gjør hver dag.

Jesus sa: «Ved dette skal alle forstå at dere er mine disipler: at dere har kjærlighet til hverandre» (Joh 13,35). Den kjærligheten som avslører at vi er hans disipler, er den samme kraften som åpner fremmede menneskers hjerter og får dem til å vurdere å bli hans disipler.

Denne misjonshistorien illustrerer misjonsmål nr. 2: «Å styrke og diversifisere adventistenes arbeid i storbyer, i 10/40-vinduet, blant unådde og undernådde folkegrupper og blant ikke-kristne religioner». For mer informasjon, gå til nettsiden: iwillgo.org.