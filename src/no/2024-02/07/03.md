---
title:  Forutse tiden
date:  13/05/2024
---

Selv om reformatorene trodde på Kristi bokstavelige, synlige, hørbare og storslåtte gjenkomst, endret forståelsen av denne bibelske sannheten seg gradvis. Populære predikanter på 1800-tallet lærte at Kristus ville komme for å opprette sitt rike på jorden og innlede 1000 år med fred. Dette førte til åndelig sløvhet og et apatisk engasjement for åndelige verdier.

På lignende måte misforsto Kristi disipler hva Messias’ komme ville innebære. De trodde han ville komme som en erobrende general som skulle bryte det romerske trelldomsåket, ikke som en som skulle befri dem fra syndens fordømmelse og lenker. Derfor forsto de ikke hvordan han skulle komme.

`Les Apg 1,9–11; Åp 1,7; Matt 24,27 og Matt 24,30–31. Hva lærer disse versene om hvordan Herren kommer tilbake?`

Da Kristus kom første gang som et spedbarn i krybben i Betlehem, var det få som så at han kom. Men når han kommer andre gang, skal «hvert øye» se ham. Hvert øre skal høre basunstøtet om hans gjenkomst. Hvert eneste menneske skal få se hans herlighet. Vi behøver ikke å la oss lure. Skriften har gjort hendelsene rundt hans gjenkomst helt klare.

«En av de mest høytidelige og samtidig mest herlige sannheter som er åpenbart i Bibelen, er Kristi gjenkomst for å fullføre det store frelsesverket. For Guds pilegrimsfolk, som i så lang tid har vært henvist til å bo i ‘dødsskyggens land’, ligger det et dyrebart og gledefylt håp i løftet om hans gjenkomst, han som er ‘oppstandelsen og livet’, for å ‘la dem som er støtt bort, vende tilbake’. Læren om Jesu gjenkomst er selve grunntonen i Den hellige skrift. Fra den dagen da det første paret gikk fra Eden i sorg, har troens barn ventet på at den lovede skulle komme for å bryte ødeleggerens makt og føre dem tilbake til det tapte paradiset.» – Ellen G. White: _The Great Controversy_, s. 299.

En av adventistenes tidlige ledere, Luther Warren, pleide å si til de unge: «Den eneste måten å være beredt til Kristi gjenkomst, er å gjøre seg klar og holde seg klar.» Budskapet om Kristi snarlige gjenkomst, er en inntrengende oppfordring til hver og en om å granske sitt hjerte og tenke gjennom sitt åndelige liv. Det er en oppfordring til et gudfryktig liv. Det finnes ingen nøytralitet i det strålende lyset fra Kristi gjenkomst.

`Les 1 Tess 5,2–5 og Hebr 9,28. Hvordan er disse versene en oppmuntring når det gjelder måten Kristus kommer på?`