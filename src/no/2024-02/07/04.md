---
title:  William Miller og bibelen
date:  14/05/2024
---

Slik Gud brukte reformatorene til å gjenoppdage sannheten om rettferdiggjørelse ved tro på Kristus alene, slik brukte han William Miller til å gjenoppdage sannheten om Kristi gjenkomst. Da Miller studerte Skriften, oppdaget han en Kristus som elsket ham mer enn han kunne forestille seg. Med bibel, penn og notisbok begynte han å lese i 1. Mosebok, og han leste ikke fortere enn at han forsto avsnittet han holdt på med. Ved å sammenligne Skriften med Skriften lot han Bibelen forklare seg selv.

`Les Jes 28,9–10; Ordsp 8,8–9; Joh 16,13; og 2 Pet 1,19–21. Hvilke prinsipper for bibeltolkning finner du i disse avsnittene?`

Da William Miller sammenlignet Skriften med Skriften, åpnet Bibelens mysterier seg for ham. Han søkte som en som leter etter en skjult skatt og ble rikt belønnet. Den hellige ånd åpnet Guds ord for ham. Han nærmet seg profetiene med samme flid som han studerte de andre bibeltekstene.

`Les Dan 1,17; Dan 2,45; 1 Pet 1,10–11 og Åp 1,1–3. Hva sier disse tekstene om hvordan vi skal forstå Bibelens profetier?`

De profetiske bøkenes symboler er ikke noe mysterium. En kjærlig Gud har gitt oss sitt profetiske ord for å forberede oss på de avgjørende hendelsene som snart skal utspille seg her i verden. William Miller var klar over at profetien var sin egen beste tolk. Symbolene i profetien blir forklart av Bibelen selv. Dyrene står for konger eller riker (Dan 7,17; Dan 7,23). Vind står for ødeleggelse (Jer 49,36). Vann står for folk eller nasjoner (Åp 17,15). En kvinne står for menigheten (Jer 6,2; Ef 5,22–32). Tidsprofetiene i Daniel og Åpenbaringen er også gitt i symbolsk språk der én profetisk dag står for ett bokstavelig år (4 Mos 14,34; Esek 4,6). Da William Miller anvendte disse prinsippene for bibeltolkning, ble han overrasket over hva han oppdaget om det han trodde var tidspunktet for Kristi gjenkomst.

`Hvorfor er det så viktig for troen vår at vi forstår profetiske symboler riktig?`