---
title:  Løftet om hans gjenkomst
date:  12/05/2024
---

Reformatorene og pilegrimene som dro fra Holland til den nye verden, lengtet etter Jesu gjenkomst. John Wycliffe så frem til Kristi gjenkomst som kirkens håp. Calvin talte på vegne av alle reformatorene da han omtalte Kristi gjenkomst som «den mest oppløftende av alle begivenheter». For Guds trofaste menn og kvinner var Kristi gjenkomst noe å glede seg til, ikke noe å frykte.

`Les Joh 14,1–3; 1 Tess 4,13–18 og Tit 2,11–14. Hvorfor har disse bibeltekstene fylt de kristne med håp gjennom århundrene?`

Det er lett å forstå hvorfor troen på Kristi gjenkomst har vakt så mye håp og glede hos bibeltro kristne. Den peker fremover mot slutten på sykdom, lidelse og død. Den innvarsler slutten på fattigdom, urett og undertrykkelse. Den foregriper slutten på strid, konflikter og krig. Den forutser en fremtidig verden med fred, lykke og et evig fellesskap med Kristus og de frelste gjennom alle tider. «Herrens gjenkomst har til alle tider vært håpet for hans sanne etterfølgere. Frelserens avskjedsløfte på Oljeberget om at han skulle komme tilbake, lyste opp fremtiden for disiplene og fylte hjertet med glede og håp som sorg ikke kunne slukke og prøvelser ikke kunne dempe. Midt i lidelser og forfølgelse var ‘den store Guds og vår Frelser Jesu Kristi tilsynekomst’ det ‘salige håp’. Da de kristne i Tessalonika ble fylt av sorg fordi de gravla sine kjære, som de hadde håpet skulle få oppleve Herrens komme, viste Paulus dem til oppstandelsen som skulle finne sted ved Frelserens komme. Da skulle de døde i Kristus stå opp og sammen med de levende bli rykket opp for å møte Herren i luften. ‘Og så skal vi være sammen med Herren for alltid’, sa han. ‘Trøst og sett mot i hverandre med disse ordene!’ 1 Tess 4,16–18.» – Ellen G. White: _The Great Controversy_, s. 302.

`Hvorfor er Jesu gjenkomst så viktig for troen? Hvorfor er denne læren så viktig, spesielt når vi vet at de døde sover (se studium 10)? Hvorfor ville vi, som Paulus sa, vært i en helt håpløs situasjon uten den? (se 1 Kor 15,15–18)?`