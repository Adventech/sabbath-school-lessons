---
title:  Den lengste profetiske tidslinjen
date:  16/05/2024
---

`Les Esra 7,7–13. Når ble dekretet om at Israels fanger i Persia skulle få friheten til å gjenoppbygge tempelet sitt utstedt?`

Dekretet ble utstedt av Artaxerxes, kongen av Persia, i 457 f.Kr. Dette var det siste av tre dekreter som lot jødene vende tilbake for å gjenoppbygge Jerusalem og gjeninnføre tempelgudstjenesten. Dette tredje dekretet var det mest omfattende og markerer begynnelsen på profetien om de 2300 dagene/årene.

`Les Dan 9,25–26. Når begynner hele denne profetiske perioden? Hvilke store hendelser forutsier disse versene?`

I denne utrolige profetien forutsa Daniel at det skulle gå 69 profetiske uker, eller 483 profetiske dager, eller bokstavelige år, fra «ordet gikk ut om at Jerusalem skal gjenreises og bygges opp igjen» til Messias kom. Siden påbudet ble gitt høsten 457 f.Kr., strekker de 483 årene seg til høsten år 27 e.Kr. Ordet «Messias» betyr «den salvede». Høsten år 27 e.Kr. ble Kristus døpt og fikk Åndens salvelse (Apg 10,38). Etter dåpen dro Jesus til Galilea og «forkynte Guds evangelium og sa: ‘Tiden er inne’» (Mark 1,14–15).

Våren 31 e.Kr., midt i denne siste profetiske uken, tre og et halvt år etter dåpen, ble Jesus korsfestet. Offerordningen som pekte frem mot Guds lam, tok slutt med Kristi offer på Golgata. Forbildet hadde møtt motbildet, og til slutt opphørte alle ofringene i seremonisystemet.

`Les Dan 9,27. Hvordan ville den sytti uker lange profetien slutte?`

De sytti ukene, eller 490 årene, som var spesielt tildelt jødene, endte i år 34 e.Kr. da Sanhedrinen avviste evangeliets budskap (Apg 6,8–7,60).

Når vi trekker 490 år fra profetien på 2300 år, har vi 1810 år igjen til å fullføre profetien. Dette fører oss til 1844 e.Kr. William Miller og de første adventistene trodde helligdommen i Daniel 8,14 var jorden, og de antok at Kristus ville komme for å rense jorden ved ild i 1844. (Se diagrammet på fredag.)