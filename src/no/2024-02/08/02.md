---
title:  Helligdommen i himmelen
date:  19/05/2024
---

`Les 2 Mos 25,8–9; 2 Mos 25,40 og Hebr 8,1–6. Hvilke to helligdommer er beskrevet i disse versene?`

Da de første adventistene studerte Skriftene i månedene etter 1844, forsto de at to helligdommer er nevnt i Bibelen – den Moses bygde og den store, opprinnelige i himmelen. Begrepet «helligdom», slik det brukes i Bibelen, viser for det første til tabernaklet som Moses bygde, som et mønster eller et «bilde» på den himmelske, og for det andre til «den sanne telthelligdommen» i himmelen, som den jordiske helligdommen pekte mot (Hebr 8,1–2). Ved Kristi død mistet den forbilledlige tjenesten sin betydning. «Den sanne telthelligdommen» i himmelen er den nye pakts helligdom. Og siden profetien i Dan 8,14 går i oppfyllelse i denne epoken, må den helligdommen den viser til, være den nye pakts helligdom.

«Da de to tusen tre hundre dagene endte i 1844, hadde det i mange hundre år ikke eksistert noen helligdom på jorden. Profetien som sier at det skulle gå to tusen tre hundre kvelder og morgener, så skulle helligdommen igjen få sin rett, eller bli renset, må derfor utvilsomt gjelde helligdommen i himmelen.» – Ellen G. White: _Alfa og Omega_, bind 7, side 351–352.

Helligdommen i ørkenen var en modell eller et mønster av helligdommen i himmelen. Gudstjenestene i den jordiske helligdommen var en forsmak på Guds frelsesplan. Hver eneste ofring representerte Jesu offer på Golgata (se Joh 1,29). Gjennom Kristi offer er vi fri fra syndens fordømmelse. Tilgivelsen er vår. Vår skyld er borte når vi tar imot Jesu offer på vegne av oss og bekjenner våre synder (1 Joh 1,9). Jesus er ikke bare Lammet som døde for oss, han er også presten som lever for oss.

Hebr 7,25 forklarer: «Derfor kan han også fullt og helt frelse dem som kommer til Gud ved ham, fordi han alltid lever og går i forbønn for dem.» Han fjerner syndens skyld og frelser oss fra syndens makt (Rom 8,1–4; 2 Kor 5,21). Jesus gjør tjeneste for oss i helligdommen i himmelen. Som resultat av hans forbønn er syndens grep om vårt liv brutt. Vi er ikke lenger trellbundet eller slaver av vår syndige natur. I Kristus er vi frie: fri fra syndens fordømmelse og fri fra syndens kontroll. Når vi holder fast ved Kristus i tro, har vi frelsesvisshet.

`Hva betyr det for deg at du vet at Jesus er i himmelen og gjør tjeneste på vegne av deg, det vil si at han er der som mellommann for deg? Hvorfor trenger du en mellommann? Hvorfor er denne sannheten godt nytt?`