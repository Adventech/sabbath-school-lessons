---
title:  De gode nyhetene om det aller helligste
date:  22/05/2024
---

`Les Hebr 4,14–16 og Hebr 10,19–22. Hvilken forsikring og guddommelig innbydelse får hver og en av oss i disse versene?`

Hebreerbrevets poeng er «hold fast», «kom frimodig», «gi aldri opp» og fokuser troen på Jesus, vår store øversteprest. I Jesus har vi alt vi trenger. I tro kan vi gå inn i helligdommen i himmelen på en «ny og levende vei» som Jesus har åpnet for oss.

Når vi ser inn i forgården, ser vi blod på hornene på alteret. I Det hellige ser vi blod på gullhornene på røkelsesalteret. Vi ser blodet på forhenget foran nådestolen. Jesu blod bereder veien for hvert eneste skritt. Dette gir oss håp, for vi kan bare gjenforenes med Gud når Jesus tilgir oss og utsletter vår synd. Guds barmhjertighet er uendelig, men det er også hans rettferdighet. Og rettferdigheten kan ikke godta Kristi offer som soning for våre overtredelser med mindre Jesus først garanterer at han tilgir våre synder og deretter sletter dem.

`Les Åp 11,19. Hvorfor er dette synet viktig i sammenheng med den store konflikten? Hvordan viser det sammenhengen mellom loven og evangeliet?`

Her i det blendende lyset og den strålende herligheten i Guds nærvær i universets tronsal, ved foten av Guds trone, finner vi Guds lov i paktens ark. Her i Det aller helligste åpenbares Guds rettferdighet og barmhjertighet. Ingen jordisk makt kan endre Guds lov, bl.a. fordi den er nedfelt i paktens ark i himmelen. I Hebr 8,10 står det: «Men dette er pakten jeg vil slutte med Israels hus i dager som kommer, sier Herren: Jeg vil legge mine lovbud i deres sinn og skrive dem i deres hjerte. Jeg skal være deres Gud, og de skal være mitt folk.» Når vi i tro trer inn i himmelens helligdom, får vi tilgivelse for våre gamle synder og kraft til å leve et liv i lydighet i Kristus, som døde for oss og skriver loven i hjertet vårt. Jesus frelser oss «fullt og helt» (Hebr 7,25) – fra syndens straff og fra dens makt.

`Hvorfor er Jesu forbønn så utrolig godt nytt? Hva slags håp ville vi ha hatt uten evangeliet når vi står overfor loven som rettesnor eller standard for rettferdighet?`