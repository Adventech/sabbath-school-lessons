---
title:  Jesus, vår talsmann i dommen
date:  23/05/2024
---

`Les Hebr 10,9–14. Hvilken forskjell avslører dette avsnittet mellom prestens tjeneste i den jordiske helligdommen og Jesu tjeneste i helligdommen i himmelen?`

Kristus døde én gang for alle på korset som et fullkomment offer for synd. Hans prestetjeneste i helligdommen i himmelen helliggjør oss. Nå som han har gått inn i Det aller helligste, er han vår talsmann i dommen (se 1 Joh 2,1). Nå «er også Kristus ofret én gang for å bære syndene for de mange, og siden skal han for annen gang komme til syne, ikke for syndens skyld, men for å frelse dem som venter på ham» (Hebr 9,28). Med sitt offer og sin midlertjeneste har han tatt et oppgjør med synden. Nå kommer han igjen for dem som «med kjærlighet har ventet på at han skal komme» (2 Tim 4,8).

`Les Hebr 6,19–20. Hvorfor innbyr han oss til å følge ham, og hva oppdager vi når vi følger ham?`

«Den gjerning Kristus utfører som menneskenes talsmann i helligdommen i himmelen, har like stor betydning for frelsesplanen som hans død på korset. Hans død var begynnelsen til den gjerning han etter oppstandelsen for opp til himmelen for å fullføre. I tro må vi gå gjennom forhenget, ‘dit Jesus gikk inn og åpnet veien for oss’. Der reflekteres lyset fra korset. Der kan vi få en klarere innsikt i frelsens hemmelighet. Menneskets frelse har kostet himmelen uendelig meget. Offeret svarer til de strengeste krav i Guds lov. Jesus har åpnet veien til Faderens trone, og på grunn av hans midlertjeneste kan alle som søker ham i tro, legge frem sine oppriktige ønsker for Gud.» – Ellen G. White: _Alfa og Omega_, bind 7, side 408–409.

Frelsesplanen er en komplett plan for å løse den store konflikten og redde vår verden fra Satans grep. Jesu liv åpenbarte Guds kjærlighet for en verden i nød og et univers som ser på. Hans død avslørte syndens avskyelighet og skaffet frelse for hele menneskeheten. Hans forbønn i helligdommen i himmelen gir forsoningens velsignelser til alle som i tro rekker ut hånden for å ta imot dem.

`Hvordan henger Kristi død på korset sammen med hans forbønn i den himmelske helligdommen, og hvorfor er dommen så viktig for frelsesplanen?`