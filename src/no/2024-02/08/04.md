---
title:  Dommen har kommet
date:  21/05/2024
---

`Sammenlign Dan 7,9–10 med Åp 14,6–7. Hva er likheten mellom disse to tekstene?`

Dommen er et fremtredende tema i hele Bibelen. «For Gud skal dømme hver gjerning, holde dom over alt som er skjult, enten det er godt eller ondt» (Fork 12,14). Jesus henviste tilhørerne sine til en fremtidig dommens tid. For «hvert unyttig ord som menneskene sier, skal de svare for på dommens dag» (Matt 12,36). Paulus tilføyer at Gud skal «få fram i lyset det som er skjult i mørket, og avsløre hjertets tanker» (1 Kor 4,5). Engelen sa til Johannes at «nå er timen kommet da han [Gud] skal holde dom» (Åp 14,7).

`Les Åp 22,10–12. Hva blir menneskehetens skjebne når Jesus kommer tilbake? Hvilken klar uttalelse får Johannes?`

Siden Kristus kommer med sin endelige belønning, må det være en dom før det, for å avgjøre hvem som skal få hvilken belønning når han kommer. Når Kristus kommer tilbake, blir det ingen ny sjanse. Alle mennesker har fått nok kunnskap til å ta en endelig og ugjenkallelig beslutning for eller mot Kristus.

`Les Matt 25,1–13. Hvorfor forholder Jesus seg så forskjellig til disse to gruppene av troende?`

«Først når denne undersøkelsen er slutt, når alle som ned gjennom tidene har bekjent seg til å være Kristi etterfølgere, har fått sin sak undersøkt og avgjort, vil prøvetiden være slutt og nådens dør bli stengt. Denne korte kunngjøringen: ‘De som var ferdige, gikk sammen med ham inn til bryllupet; og døren ble stengt,’ fører oss ned til slutten av Kristi tjeneste, til den tiden da frelsesverket er fullført.» – Ellen G. White: _Alfa og Omega_, bind 7, side 359–360.

Vi behøver ikke å frykte dommen. I Kristus har vi fått tilgivelse, frihet fra skyld, kraft til å leve et gudfryktig liv og den endelige seieren.