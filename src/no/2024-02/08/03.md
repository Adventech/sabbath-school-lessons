---
title:  I det aller helligste
date:  20/05/2024
---

`Les 3 Mos 16,21; 3 Mos 16,29–34; 3 Mos 23,26–32; og Hebr 9,23–28. Hvorfor var soningsdagen så viktig i det gamle Israel?`

Prestene gjorde tjeneste hver dag hele året, men på soningsdagen, som på hebraisk kalles jom kippur, vendte hele Israel blikket mot helligdommen. 3 Mos 16 og 23 gir klare instruksjoner for soningsdagen. All vanlig aktivitet opphørte. Alle fastet. Mens øverstepresten gikk inn i Guds nærvær for dem i Det aller helligste, gransket folket hjertene sine. De søkte Gud i ydmykhet og med en oppriktig bekjennelse.

Alle som ikke «ydmyket seg» på soningsdagen, skulle «støtes ut» og ikke lenger være en del av Guds utvalgte folk (3 Mos 23,27; 3 Mos 23,29). På soningsdagen førte øverstepresten blodet fra Herrens geitebukk inn i helligdommen, og etter å ha stenket det på nådestolen, strøk han blodet på hornene på gullalteret og på alteret, slik at hele helligdommen ble fullstendig renset. Når øverstepresten hadde «fullført soningen», la han hendene på den levende bukken og bekjente Israels synder. Deretter ble bukken ført ut i ørkenen for å bli skilt fra leiren for alltid (3 Mos 16,20–22).

Blodet ble ført inn i helligdommen under den daglige tjenesten, som et tegn på at synden var registrert (Jer 17,1) og at Gud tok ansvar for at den ble fjernet. På forsoningsdagen ble den ført ut av helligdommen og lagt på hodet til syndebukken Asasel, som representerte Satan og viste at han hadde det endelige ansvaret for syndens problem.

Denne bukken ble ført langt ut i ørkenen, slik at Gud ved avslutningen av forsoningsdagen hadde en ren helligdom og et rent folk. I den himmelske helligdommen gjør Kristus tjeneste for oss, først i Det hellige, og nå, i Det aller helligste siden 1844, ved slutten av de 2300 dagene.

Vi vil komme gjennom denne store dommen på grunn av vår stedfortreder Jesus. Som Ellen G. White sa, er vi «hans rettferdighet som vi ikke hadde noen del i.» – _Alfa og Omega_, bind 4, side 16. Som følge av denne rettferdigheten, som er tilregnet oss, ydmyker vi oss, vi vender oss bort fra synden. Det betyr at vi ikke har funnet oss til rette med det onde, og at vi heller ikke unnskylder eller klamrer oss til synder vi er glade i, men vokser i nåden og lever et hellig liv.

`Hvilken betydning har soningsdagen for vårt liv i dag? Hvorfor bør den ha betydning for hvordan vi lever?`