---
title:  Misjonsfortelling
date:  24/05/2024
---

#### På flukt fra kirken, del 1

_Andrew McChesney_

Kirken var det siste stedet Aneliya ønsket å gå. Hun vokste opp i en familie som fulgte en ikke-kristen verdensreligion, og i over 40 år hadde hun besøkt sitt eget gudshus i forbindelse med høytider og dyreofringer. Derfor kom det som et sjokk da ektemannen og den 20 år gamle sønnen Rosen ble tilbudt en bibel av en fremmed på gaten.

«Ta denne og bli med på møtet vårt i kveld», sa den fremmede. Han sa at det også ville være forfriskninger.

Hjemme hos Aneliya ble invitasjonen møtt med motvilje. «Hva skal vi gjøre der?» sa hun. «Jeg vil ikke dra dit. Jeg tilhører en annen religion».

Men Rosen ville gjerne gå i kirken.

«Kom», sa han. «Vi skal spise og høre på noen ting».

Alle fem medlemmene i flyktningfamilien dro til møtet i den europeiske byen. De hilste på kirkens medlemmer, drakk te og spiste kake sammen med dem. Under kirkeprogrammet hørte Aneliya folk snakke om Jesus, men hun forsto ikke ordene.

«Hva snakker de om?» lurte hun på. Det var en normal reaksjon for en med hennes trosbakgrunn når hun først ble eksponert for Bibelen.

Rosen ble imidlertid fascinert av møtet. Etterpå begynte han å studere Bibelen sammen med Paul, den fremmede som hadde tilbudt ham Bibelen på gaten. Det tok ikke lang tid før Rosen ba moren om å bli med til kirken for å døpe ham.

Kirken var det siste stedet Aneliya ønsket å gå. «Jeg skjønner ikke hva en dåp er», sa hun. «Jeg vil ikke gå dit». Rosen ble døpt uten henne.

Så ble Aneliya og familien kastet ut av leiligheten de leide. De hadde penger til husleie, men fant ikke noe sted å bo. Kirkens medlemmer deltok i letingen, men uten resultat. Menighetsmedlemmene inviterte familien til å bo midlertidig i klasserommet til barnas sabbatsskole.

Kirken var det siste stedet Aneliya ønsket å gå. Men hun hadde ikke noe valg. Hun og familien bodde i kirken i syv måneder. I løpet av den tiden besøkte Paul familien og leste fra Bibelen. Aneliya lurte på hvorfor han leste i Bibelen. Hun var overbevist om at bare religionens hellige skrifter inneholdt sannheten. Hun lurte på: «Hvordan kan denne Bibelen hjelpe meg med å få en leilighet? Hvorfor finner vi ikke en leilighet?»

På sabbatene inviterte Paul familien til å delta på gudstjenester. Aneliya flyktet. Da hun så at gudstjenesten begynte, løp hun ut døren. Men den 22 år gamle sønnen hennes, Sergei, ble rørt av det han hørte. Han lot seg døpe.

Etter at familien hadde funnet et nytt hjem, begynte begge Aneliyas sønner å trygle henne om å tenke på Jesus.

Takk for din støtte til Adventistmisjonen, hvis globale misjonssentre hjelper til med å lære opp mennesker til å dele de gode nyhetene om frelse med verdifulle mennesker fra andre verdensreligioner. Du finner mer informasjon på globalmissioncenters.org. Historien avsluttes neste uke.