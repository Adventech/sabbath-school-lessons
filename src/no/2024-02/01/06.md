---
title:  Vår øversteprest
date:  04/04/2024
---

Det Jesus gjorde på korset, gjør at han også kan gå i forbønn for oss i himmelen. Vår oppstandne Herre er vår store øversteprest og sørger for alt vi trenger for å bli frelst og leve i Guds rike for alltid.

`Les Hebr 4,15–16 og Hebr 7,25. Hvordan gir disse versene trygghet i en verden av fristelser, lidelse, sykdom og død?`

Teksten sier at han er «prøvet i alt på samme måte som vi, men uten synd» (Hebr 4,15). Og den tilføyer: «La oss derfor frimodig tre fram for nådens trone, så vi kan finne barmhjertighet og finne nåde som gir hjelp i rette tid» (Hebr 4,16). Enkelt sagt: Jesus viser oss for universet som kledd i hans rettferdighet, frelst ved hans død og frikjøpt med hans blod. Han var alt det vi skulle ha vært. I Kristus er det ingen fordømmelse for fortidens synder. I Kristus er vår skyld borte, og med hans mektige forbønn brytes syndens grep om vårt liv. Lenkene som binder oss, blir løst, og vi er frie.

`Les Joh 17,24–26. Hva er Kristi ønske i den store konflikten mellom godt og ondt?`

«Da Kristus hadde ofret seg selv, for han opp til himmelen. Men han ville ikke ta imot englenes hyllest før han hadde lagt frem sitt ønske: ‘Jeg vil at der jeg er, skal de som du har gitt meg, være hos meg.’ Guds svar kom med ubeskrivelig kjærlighet og kraft. ‘Alle Guds engler skal tilbe ham.’ Hebr 1,6. Jesus var plettfri. Ydmykelsen var slutt, offeret fullbrakt, og han fikk det navnet som er over alle navn.» – Ellen G. White: _Alfa og Omega_, bind 8, side 18. Mer enn noe annet vil Jesus at vi skal være sammen med ham i himmelen. Hans inderligste ønske, grunnen til hans død og forbønn, er å frelse oss. Har du et spesielt behov? Fortell det til Jesus. Der det er sorg, bringer han trøst. Der det er frykt, bringer han fred. Der det er skyld, bringer han tilgivelse. Der det er svakhet, bringer han kraft.

`Hvorfor tror du Kristus ofret seg for oss? Hvorfor er vi så verdifulle for ham?`