---
title:  Lucifer bedrar, Kristus seirer
date:  01/04/2024
---

Det er ingen logisk forklaring på hvorfor denne perfekte engelen lot stolthet og sjalusi slå rot i hjertet og vokse til opprør mot Skaperen. Satans stolthet ble til åpent opprør. Han sa at Gud var urettferdig. Han sådde tvil og anklager hos englene.

`Les Åp 12,4. Hva sier dette om Satans evne til å forføre? Hvor mange av englene falt for løgnene hans?`

Da det brøt ut krig i himmelen, måtte englene bestemme seg – ville de følge Jesus eller Lucifer? Hva slags krig var det? Var det en fysisk krig, eller en ideens krig, eller begge deler? Vi kjenner ikke detaljene, men konflikten var fysisk nok til at Satan og englene hans til slutt ble «kastet ned», og «det fantes ikke lenger plass for dem i himmelen» (Åp 12,8–9). Krigen hadde tydeligvis en fysisk side.

En ting er sikkert: Hver enkelt engel måtte velge for eller mot Kristus. Hvem skulle de følge? Hvem ville de lytte til? De lojale englene valgte å være lydige mot Kristi kjærlighetsbud, men en tredjedel lyttet til Lucifers røst, var ulydig mot Gud og mistet himmelen. Vi er også kalt til å velge for eller mot Kristus. Vi må også si hvem sin side vi er på – Kristi eller Satans.

`Les 1 Mos 2,15–17; 2 Mos 32,26; Jos 24,15; 1 Kong 18,20–21 og Åp 22,17. Hvilket grunnprinsipp i den store konflikten lærer disse versene oss?`

Da Gud skapte mennesket, ga han det evnen til å tenke, resonnere og velge. Kjernen i vår menneskelighet er evnen til å ta moralske valg. Vi er ikke roboter. Vi ble skapt i Guds bilde, med evne til å ta moralske valg og leve etter evige åndelige prinsipper. Etter Lucifers opprør i himmelen og etter fallet, har Gud kalt sitt folk til å svare på hans kjærlighet og vise troskap mot hans befalinger ved å velge å tjene ham.

`Hva kan kampen i himmelen lære oss om vår egen kamp med det onde? Hvis Satan kunne forføre rettferdige, hellige himmelske vesener, hva da med forsøket på å lure oss?`