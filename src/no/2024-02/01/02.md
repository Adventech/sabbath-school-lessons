---
title:  Krig i himmelen
date:  31/03/2024
---

`Les Åp 12,7–9. Hva avslører dette avsnittet om friheten i himmelen og det ondes opphav? Hvordan kunne Gud ha reagert da Lucifer gjorde opprør?`

Her beskrives en kosmisk konflikt mellom godt og ondt. Satan og englene hans kjempet mot Kristus og ble til slutt kastet ut av himmelen. Det er rart at krig skulle bryte ut på et sted som himmelen. Hvorfor skjedde det? Skapte en kjærlig Gud en djevelsk engel som startet denne krigen? Var det en feil ved denne engelen som førte til hans opprør? Bibelen forklarer det ondes opphav. Den trekker forhenget til side i konflikten mellom godt og ondt.

`Sammenlign Esek 28,12–15 og Jes 14,12–14. Hva skjedde i Lucifers sinn som førte til hans opprør?`

Gud skapte ikke en djevel. Han skapte et skinnende vesen som het Lucifer. Han ble skapt fullkommen. Frihet til å velge var en del av hans natur – et grunnprinsipp for Guds styre som drives av kjærlighet, ikke tvang. Synden oppsto hos Lucifer i selve himmelen. Det finnes ingen logisk forklaring på hvorfor denne fullkomne engelen lot stolthet og sjalusi slå rot i hjertet og vokse til opprør mot sin Skaper.

Lucifer var et skapt vesen og ønsket den tilbedelsen som bare tilkom Skaperen. Han forsøkte å tilrane seg Guds trone ved å reise tvil om Guds autoritet. Hans opprør førte til åpen krig i himmelen.

Gud holdt ut lenge med Lucifer, men han kunne ikke la ham få ødelegge himmelen med sitt opprør. «Guddommen tryglet Lucifer om å oppgi sine planer. Guds Sønn minnet ham om Skaperens storhet, kjærlighet og rettvishet og at hans lov var hellig og uforanderlig. Gud hadde selv innført den ordning som eksisterte i himmelen. Hvis Lucifer vek av fra den, ville han vanære Skaperen og bringe ødeleggelse over seg selv. Men denne advarselen, som ble gitt i ubeskrivelig kjærlighet og medlidenhet, resulterte bare i trass.» – Ellen G. White: _Alfa og Omega_, bind 8, side 11.

`Hva viser Guds behandling av det onde om hans karakter?`