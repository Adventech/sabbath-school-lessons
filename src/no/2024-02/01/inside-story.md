---
title:  Misjonsfortelling
date:  05/04/2024
---

#### Vulkaner, branner og covid-19

_Andrew McChesney_

Den kubanske misjonæren Misael Delgado Rodríguez sto overfor en stor utfordring på sin første sabbat på Kanariøyene. Bare fem personer kom til gudstjenesten.

Misael kastet seg ut i misjonsarbeidet og besøkte tidligere menighetsmedlemmer og andre på øya La Palma. En måned senere kunne han glede seg over den første dåpen. Men så ble misjonsarbeidet innstilt på grunn av covid-19, og problemene syntes å bli flere og flere. En brann brøt ut nord på øya, og noen medlemmer ble husløse. Så brøt det ut brann i sør. Så var det et vulkanutbrudd som varte i 85 dager og etterlot øyboerne med jordskjelv, giftig gass og aske. To av kirkens familier mistet alt.

Midt i uværet skjedde det noe fantastisk. Troen blomstret opp. Tre år etter Misaels ankomst kom 45 personer regelmessig til gudstjeneste på sabbaten. I tillegg var syv personer døpt, fem forberedte seg til dåp og 15 deltok i bibelstudier. Hva var det som skjedde?

Misael sier at forbønn var nøkkelen. «Vi ber hver dag klokken 7, 14 og 21», sier han. «Hvert medlem ber for fem personer».

Alle menighetens avdelinger har også engasjert seg i praktisk evangelisering. Et av prosjektene, et initiativ fra den spanske unionen, gikk ut på at kirkemedlemmer ringte kontakter over telefon og tilbød Ellen Whites bok Veien til Kristus og relaterte bibelstudier. Andre prosjekter omfattet undervisningskurs på kirkens Facebook-side rettet mot familier, unge og små barn, musikalsk evangelisering der adventistungdom holdt minikonserter på gaten eller besøkte syke og trengende, et program med ADRA der medlemmer delte ut kort som kunne brukes til å kjøpe mat i supermarkeder, helsepresentasjoner, bibelstudier og utdeling av Slektenes håp og andre bøker. På høytider som morsdagen la kirkemedlemmene et spesielt kort i hver bok.

Kirken åpnet også en disippelskole der lekfolk kunne lære å evangelisere, og fire smågrupper møttes regelmessig i hjemmene.

«Vennskapsevangelisering har vist seg å være svært vellykket», sier Misael. Under vulkanutbruddet brukte kirkens medlemmer to måneder på å dele ut masker og litteratur med helseinformasjon om vulkaner. «På den måten ble kirken godt kjent», sier Misael. Mange av de 15 personene som deltar i bibelstudiene, mistet faktisk alt i vulkanen, og de har erkjent at krisen førte dem til Gud, sier han. «Ellers ville de ikke ha vært interessert i å lære om Gud».

Misael ser tilbake på opplevelsen på Kanariøyene med glede. «Begynnelsen var veldig vanskelig», sier han. «Vi har vært gjennom mye. Men resultatene er veldig tilfredsstillende. Vi har sett hvordan Gud har velsignet oss».

Takk for sabbatsskolens misjonsgaver som bidrar til å spre evangeliet på Kanariøyene og rundt om i verden.