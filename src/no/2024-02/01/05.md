---
title:  Kjærligheten finner en utvei
date:  03/04/2024
---

Adam og Eva har syndet, og Gud har sagt at de må forlate hjemmet i hagen. Fra nå av blir det slit og lidelse. Skal de lide og dø uten håp? Er døden det siste?

Det var da Gud ga dem løftet i 1 Mos 3,15: Han så rett på Satan, slangen, og sa: «Jeg vil sette fiendskap mellom deg og kvinnen, mellom din ætt og hennes ætt. Den skal ramme ditt hode, men du skal ramme dens hæl.» Kanskje skjønte de ikke helt hva dette betydde, men de visste at de kunne håpe igjen. På en eller annen måte skulle redningen komme gjennom «kvinnens ætt».

«Kvinnens ætt» er Jesus Kristus (Gal 3,16). På korset såret Satan hælen hans. Men Jesu seier er garantien for at en dag skal slangens hode bli knust, og den lidelsens og dødens dør som Adam og Eva åpnet, skal en dag vil bli stengt.

`Les Hebr 2,9; Gal 3,13 og 2 Kor 5,21. Hva sier dette om omfanget av Kristi offer på korset?`

Lurer du noen gang på om Gud egentlig elsker deg? Se på korset, se på tornekronen, se på naglene i hans hender og føtter. Med hver bloddråpe som Jesus utøste på Golgata, sier han: Jeg elsker deg. Jeg vil ikke være i himmelen uten deg. Ja, du har syndet; du solgte deg til fienden; ja, i deg selv er du ikke verdig til evig liv. Men jeg har betalt prisen for å få deg tilbake. Du behøver aldri mer lure på om du er elsket når du ser på korset.

Bibelen snakker om en Jesus som kom til denne verden og opplevde sorg, skuffelse og smerte som alle mennesker. Den åpenbarer en Kristus som møtte de samme fristelsene som oss – en Kristus som seiret over helvetesmaktene – for hver enkelt av oss.

Tenk på det: Jesus, Han som skapte kosmos (se Joh 1,3), kom ned fra himmelen og ikke bare inn i vår syndige verden, men led mer i den enn vi noen gang kommer til å gjøre (se Jes 53,1–5). Og han gjorde det fordi han elsket hver en av oss – en mektig grunn til å ha håp!

`Hvordan besvarte Kristus Satans anklager på korset? Hva utrettet hans død i lys av den store konflikten mellom godt og ondt?`