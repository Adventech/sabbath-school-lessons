---
title:  Jorden rives med
date:  02/04/2024
---

Da Gud skapte verden, skapte han den fullkommen. Bibelen sier at han «så på alt det han hadde gjort, og se, det var svært godt!» (1 Mos 1,31). Det fantes ikke spor av synd eller ondskap noe sted. Men Adam og Eva fikk den samme valgfriheten som Lucifer. Gud ville ikke ha roboter på jorden like lite som han ville ha det i himmelen.

Han gjorde alt han kunne for å forklare denne friheten. Han plantet et tre i hagen og kalte det «treet til kunnskap om godt og ondt». Han gjorde et poeng av å fortelle Adam og Eva om det, for han ville sikre seg at de visste at de hadde et valg.

Satan kom til treet, og mens Eva sto der, sa han: «Dere skal slett ikke dø. Men Gud vet at den dagen dere spiser av den, vil øynene deres bli åpnet, og dere vil bli som Gud og kjenne godt og ondt.» (1 Mos 3,5). Med andre ord, hvis du spiser av treet, kommer du over i en ny tilstand. Det blir spennende. Du får oppleve noe du aldri har følt før. Gud skjuler noe for deg, Eva. Her, ta den forbudte frukten og spis.

Da Eva, og senere Adam, gjorde det, åpnet de en dør som Gud hadde ønsket skulle være lukket for alltid. Det var inngangen til synd, lidelse, sorg, sykdom og død.

`Les 1 Mos 3,1–3 sammen med Rom 3,23 og Rom 5,12. Hva har tekstene felles? Beskriv de resultatene av synd som plager hele menneskeslekten.`

Syndens kjerne er opprør mot Gud. Synd atskiller oss fra Gud. Gud er kilden til liv, og adskillelse fra Gud fører til døden. Det fører også til bekymring, angst og sykdom. Verdens lidelser er egentlig et resultat av å leve på syndens planet. Det betyr ikke at all lidelse skyldes at vi syndet. Det betyr at vi er påvirket av livet på en klode herjet av synd.

`Les 1 Mos 3,15; 3 Mos 5,5–6; og Joh 1,29. Hvilket løfte fikk Adam og Eva etter at de syndet, et løfte som ga håp midt i deres fortvilelse? Hvilken tjeneste innledet han i Eden som ville peke på løsningen på syndens problem?`