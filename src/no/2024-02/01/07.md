---
title:  Til ettertanke
date:  05/04/2024
---

«Da Gud fjernet Satan fra himmelen, viste han sin rettvishet og opprettholdt respekten for sin styreform. Men da mennesket hadde syndet ved å gi etter for bedrageren, åpenbarte Gud sin kjærlighet ved å gi sin enbårne Sønn i døden for den syndige menneskeslekten. Guds natur kommer til syne i forsoningen. Korsets mektige tale gir til kjenne for hele universet at Guds ledelse på ingen måte var årsak til Lucifers syndige atferd.» – Ellen G. White: _Alfa og Omega_, bind 8, side 16. «Golgatas kors, som vitner om at Guds lov er uforanderlig, kunngjør for universet at syndens lønn er døden. Da Jesus ropte: ‘Det er fullbrakt!’ ringte dødsklokken over Satan. Da ble den langvarige konflikten avgjort, og syndens endelige utryddelse var et faktum. Guds Sønn hadde gått igjennom dødsrikets port. ‘Slik skulle han ved sin død gjøre ende på ham som hersker ved døden, det er djevelen.’ Hebr 2,14.» – _Alfa og Omega_, bind 8, side 19.

**Spørsmål til drøftelse**

`Hvis Gud visste at Lucifer kom til å gjøre opprør, hvorfor ga han ham da evnen til å velge? Eller da Lucifer gjorde opprør, hvorfor utslettet ikke Gud ham straks? Hvordan kunne resten av universet ha reagert hvis Gud hadde utslettet Lucifer med en gang? Hvorfor er universets interesse for frelsesplanen (1 Pet 1,12; Åp 5,13; Åp 16,7) så viktig for å forstå den store konflikten?`

`Hvilken eller hvilke grunner kan det ha vært for Kristi død på korset? Var det bare for å åpenbare Guds karakter? Var det for å betale løsepenger for synd? Hvem ble det i så fall betalt løsepenger til? Del tankene dine og gi bibelske begrunnelser for dem.`

`Hva mener vi når vi bruker begrepet «den store konflikten»? Drøft de ulike sidene ved den store konflikten og hva denne ukens studium har å si for ditt liv.`

`Hvilke bibeltekster taler om den store konflikten som en realitet? (Se f.eks. Job 1–2; Ef 6,12.)`

`Hvordan skiller Syvendedags adventistkirkens forståelse seg ut fra andre kristne kirkesamfunn? Hva er det i temaet den store konflikten som skiller adventistene fra andre?`