---
title:  در پاتموس
date:   06/01/2019
---

`مکاشفه یوحنا باب ۱ آیه ۹ را بخوانید. یوحنا در باره شرایطی که رویاهای مکاشفه را دریافت کرد چه می گوید؟ `

پاتموس یک جزیره خالی و صخره ای در دریای اژه بود؛ طول آن ۱۶ کیلومتر و عرضش حدود ۱۰ کیلومتر در عریضترین قسمت آن بود. رومیان از این جزیره و سایر جزایر اطراف به عنوان منطقهای برای زندانی کردن تبعیدیان سیاسی استفاده میکردند. نویسندگان اولیه مسیحی که نسبتاً نزدیک به زمان نوشته شدن کتاب مکاشفه یوحنا زندگی میکردند، اجماعاً اعلام میکنند که مقامات روم یوحنا را به دلیل وفاداری به انجیل به پاتموس تبعید کرده بودند. این رسول کهنسال مطمئناً در پاتموس تمام سختیهای زندان روم را تحمل کرده بود. با او احتمالاً به عنوان یک مجرم رفتار شد، به پایش زنجیر بود و غذای کافی به او داده نمیشد و مجبور بود تحت تازیانه نگهبانان بیرحم روم به سختی کار کند.

« پاتموس، جزیرهای صخره ای و خالی در دریای اژه توسط دولت روم به عنوان مکانی برای تبعید جنایتکاران انتخاب شده بود؛ اما برای خدمتگزار خدا این سکونتگاه غمانگیز، دروازه آسمان شد. او در اینجا، دور از صحنههای شلوغ زندگی و کارهای زیاد سالهای پیشین، همنشینی خدا و مسیح و فرشتگان آسمانی را داشت و از ایشان برای کلیسا و برای آیندگان رهنمود دریافت می کرد » – الن جی. وایت، The Acts of the Apostles, pp. 570, 571

`کدام شخصیتهای دیگر کتاب مقدّس حتی با وجود (و یا شاید حتی بدلیل) وفاداری به خدا، متحمل سختی و عذاب شدند؟ دانیال باب ۳ آیات ۱۶ تا ۲۳ و اعمال رسولان باب ۷ آیات ۵۴ تا ۶۰ را ببینید.`

پیروان مسیح هرگز نباید فراموش کنند که هر زمانی که خود را در شرایطی مشابه با وضعیت یوحنا مییابند، به حال خود رها نمیشوند. همان عیسی که در میان سختیهای پاتموس با سخنان امیدوارانه و مشوقانه نزد یوحنا آمد، همچنان در کنار قومش حضور دارد تا آنها را در موقعیتهای دشوارشان تقویت و حمایت کند.

`چگونه میتوانیم تفاوت میان جفا به خاطر مسیح و رنج کشیدن به دلایل دیگر از جمله انتخابهای نادرست خودمان را درک کنیم؟ یا رنجهایی که دلایلشان را درک نمیکنیم ؟ چگونه میتوانیم بیاموزیم تا در هر موقعیتی به خداوند اعتماد کنیم؟`