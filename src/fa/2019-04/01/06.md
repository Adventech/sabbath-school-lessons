---
title:  اهمیت تعلیم و آموزش
date:  03/10/2019
---

`عِزرا ۷: ۶ و ۱۰ بخوانید. چه چیزی را این آیات در مورد اهمیت آموزش مذهبی مناسب به ما یاد میدهند؟`

سرسپردگی عِزرا با تمامی دل و جان به خداوند و تصمیم او در مطالعه، عبادت و تعلیم کلام خداوند ( عِزرا ۷: ۶ ، ۱۰)، او را برای خدمتی بزرگتر به قوم بنی اسرائیل آماده کرد. متون کتاب مقدسی به معنای واقعی کلمه شرح میدهند که عِزرا خود را وقف مطالعه، انجام / ایجاد و تعلیم قانون خداوند کرده است.

خانم اِلن جی وایت بینش مهمی را ارائه میدهد: « به عِزرا، از نوادگان پسران هارون، تعالیم الهی آموزش داده شده بود، و علاوه بر این او با نوشته های مجوسیان و ستاره شناسان و عالمان قلمرو ماد -  پارس، آشنایی داشت. اما او از شرایط روحانی خودش خرسند نبود. او تمایل داشت که با خداوند کاملاً هماهنگ باشد؛ او برای حکمتی اشتیاق داشت که دربرگیرنده ارادهٔ الهی بود. بنابراین او«  دل خویش را به تفحص در شریعت خداوند و اجرای آن و آموزش فرایض و فرمانهایش در اسرائیل سپرده بود » (عِزرا ۷: ۱۰).  این مسئله او را هدایت کرد تا خود را سرسختانه وقف تحقیق و مطالعه در مورد تاریخ قوم خداوند کند، همانطور که در نوشته های انبیا و پادشاهان ثبت شده است. او در کتابهای تاریخی و شعر کتاب مقدس تفحص کرد تا یاد بگیرد که چرا خداوند اجازه داده بود که بیت المقدس نابود شود و قوم او به سرزمین کافران به اسارت برده شوند » (اِلن جی وایت، انبیا و پادشاهان، ص. ۶۰۸) .

« تلاش های عِزرا برای احیای علاقه به مطالعه کلام خداوند، با کار سخت و طولانی او برای حفظ و ضبط نوشته های الهی، به او پشتکار داده بود. او تمام نسخه های احکام خدا را که می توانست پیدا کند، جمع آوری کرد، و آنها را رونویسی و منتشر ساخت. کلام پاک و منزه خداوند به این ترتیب نشر پیدا کرد، و در دسترس بسیاری از مردم قرار گرفت، به مردم دانشی را داد که بسیار با ارزش و بی همتا بود » – صفحه ۶۰۹.

توجه داشته باشید که، اگرچه عِزرا طریق های بت پرستان را یاد گرفته بود، او متوجه شد که آنها درست نیستند؛ بنابراین او در پی دانستن حقیقت از سرچشمه حقیقتی بود که همان کلام خداوند و « احکام خداوند » است. او مجبور شد، آنچه را که از دانشگاه های دنیوی یاد گرفته بود کنار بگذارد و فراموش کند، زیرا که بدون شک، بسیاری از آنچه که آنها به او آموخته بودند، اشتباه بودند. و بالاخره، « نوشته های مجوسیان و ستاره شناسان » چقدر برای او مفید بودند؟

`به چه طریق هایی، حتی امروزه، ممکن است نیاز داشته باشیم، تا بسیاری از چیزهایی را که دنیا به ما آموخته را کنار بگذاریم و از یاد ببریم؟`