---
title:  بازگشت اولین گروه تبعیدیان
date:  29/09/2019
---

`ارمیا ۲۵: ۱۱، ۱۲ و ۲۹: ۱۰ و دانیال ۹: ۱، ۲ را بخوانید. چه زمانی اولین گروه تبعیدیان بازگشتند؟ کدام نبوت با این بازگشت به حقیقت پیوست؟`

خداوند کوروش را تحت تاثیر قرار داد تا اجازهٔ بازگشت نخستین گروه تبعیدیان را در راستای تکمیل و اجرای نبوت ارمیا که ۷۰ سال پیش از آن پیش گوئی شده بود، را صادر کند. ارمیا نوشته بود که سرزمین یهودا به مدت ۷۰ سال بوسیلهٔ بابلیان مورد تاخت و تاز قرار خواهد گرفت ( این رویداد بین سالهای ۵۳۶/۵۳۷ تا ۶۰۵/۶۰۶ اتفاق افتاد )، اما پس از آن خداوند درها را برای بازگشت اسیران خواهد گشود. همانطور که دانیال نوشته های ارمیا را مطالعه می کرد، متوجه شد که زمان برای آن وعدهٔ بازگشت فرا رسیده است.

در دانیال باب ۹، دانیال به خاطر اینکه زمانِ خاتمۀ ۷۰ سال تقریباً نزدیک است، بدون اینکه تغییر آشکاری بروز کرده باشد، و از طرفی دیگر اینکه امپراطوری جدید ایران تازه به قدرت رسیده است، پریشان خاطر شده بود. او ماتم می گیرد و به سوی خداوند میرود و خواستار رحمت و شفقت او و تحقق وعده های او میشود. در همین باب ( دانیال ۹: ۲۴ تا ۲۷)، خداوند به دانیال اطمینان می دهد که او همه چیز را زیر نظر و تحت کنترل دارد و برای آینده نقشه ای دارد که با یک نجات دهنده، یعنی کسی که برای گناهان بشر قربانی میشود، عدالت را به ارمغان خواهد آورد، و آئین قربانی به کمال خواهد رسید. در واقع، خداوند می گوید: « دانیال، نگران نباش. از آنجا که نجات دهندهٔ حقیقی ( مسیح ) به واقع خواهد آمد، در حال حاضر نیز من رهاننده ای برای شما خواهم فرستاد. « خداوند بلافاصله پس از آن کوروش، پادشاه پارس را تهییج می کند تا فرمان آزادی اسیران را صادر کند. خداوند همیشه در انجام وعده هایش صادق است (دانیال باب ۱۰ را ببینید که چگونه خداوند در جهت حفظ  بهروزی مردمش در وطن خودشان مداخله میکند).

در عِزرا باب ۱ نوشته شده است که کوروشِ پادشاه اعلام میکند که قوم اسراییل آزاد هستند تا به اورشلیم بازگردند و خانهٔ خداوند را بسازند. این فرمان بین سالهای ۵۳۷ تا ۵۳۹ قبل از میلاد صادر میشود، و نه تنها کوروش به آنها اجازه میدهد که بروند، بلکه او اطمینان حاصل میکند که آنها با هدایا و پیشکش ها، شامل ظروف اصلی معبد که توسط نبوکدنصر به تاراج رفته بودند، بازگردند. این رویداد یادآور خروج قوم بنی اسرائیل از مصر می باشد، هنگامی که خداوند قلوب مردم مصر را به جنبش در آورد تا به آنان در هنگام خروج از مصر هدایا و پیشکش هایی در حین وداع  بدهند. گروه اول تبعیدیان که به یهودا باز می گشتند مرکب از ۵۰٫۰۰۰ نفر بود، که به احتمال زیاد شامل زنان و کودکان قلمروهای دیگر هم میشد.

`چه نبوت های تاریخی دیگری، دقیقاً همانطور که در کلام خداوند وعده داده شده بودند، تحقق یافته اند؟ و چگونه میتوانیم با توجه به آنها آسوده خاطر باشیم و آگاه باشیم که خداوند از آینده با خبر است و ما می توانیم به وعده های او اعتماد کنیم؟`