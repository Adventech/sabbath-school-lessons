---
title:  'آغاز بشارت (اشعیا ۴۰: ۹ تا ۱۱)'
date:  16/02/2021
---

`در اشعیا ۴۰: ۹ تا ۱۱ چه نوع واقعه ای شرح داده شده است؟`

بعدا در اشعیا مردی ظهور می کند که منادی خبر خوش برای اورشلیم است (اشعیا ۴۱: ۲۷؛ اشعیا ۵۲: ۷). اما در اشعیا ۴۰: ۹ قاصدی اعلام می کند «خدای شما می آید».

در مزمور ۶۸، داود خداوند را به خاطر اینکه «آوارگان را سر و سامان می دهد؛ و اسیران را با شادمانی آزاد می کند» شکرگزاری می کند (مزمور ۶۸: ۶). اگرچه در اینجا این سخنان در مورد رهایی یهودیان از اسارت مصر است، اشعیا از همین عقیده برای اشاره به اعلام «آزادی» دوباره قوم خدا استفاده می کند: بازگشت از اسارت بابلیان.

در همین حال، عهد جدید، از اشعیا ۴۰: ۳ تا ۵ بهره جسته تا آن را به یحیی تعمید دهنده نسبت دهد، که راه را برای آمدن مسیح هموار می کند. آن کلمه ازلی که حضور جسمانی خدا در میان آدمیان شد (یوحنا ۱: ۱۴).

حتی قبل از یحیی تعمید دهنده، دیگران نیز در مورد خبر خوش آمدن او صحبت کرده بودند. در میان نخستین کسانی که درباره او پیش گوئی کردند، می توان افراد سالخورده ای مانند شمعون و حنا را نام برد، اینان کسانی بودند که وقتی عیسی را در طفولیت برای وقف به معبد آوردند، او را ملاقات کردند (لوقا ۲: ۲۵ تا ۲۸).  مانند منادیان اشعیا، آنان هم زن و مرد بودند. شمعون در انتظار تسلی اسرائیل بود، و مسیح تسلی اسرائیل بود (لوقا ۲: ۲۵، ۲۶).

با توجه به نبوت اشعیا، این ظاهرا تصادفی نیست که حنای نبیه، در معبد کوهستان زندگی کند، و اولین کسی باشد که به عموم مردم در اورشلیم آمدن خداوند را اعلام کند: «او در همان موقع جلو آمد، به درگاه خدا شكرگزاری نمود و برای همه کسانی که در انتظار نجات اورشلیم بودند، درباره آن طفل صحبت كرد» (لوقا ۲: ۳۸). و این آغاز بشارت نام مسیح است، همانطور که می دانیم: اعلام انجیل، مژده نیکو، اینست که عیسی مسیح آمده است تا رستگاری و نجات را به ارمغان آورد. بعدها، مریم مجدلیه نزد شاگردان می رود و به آنها می گوید که «من خداوند را دیده ام» و اولین کسی است که خبر رستاخیز پیروزمندانه او را به آنان می رساند (یوحنا ۲۰: ۱۷، ۱۸)، این عمل تضمین می کند که ماموریت بشارت مژده نیکوی او بر روی کره زمین محقق و کامل شده است. انسان مانند علف است، اما کلام جاودان الهی انسان شد و تا ابد پایدار خواهد ماند (اشعیا ۴۰: ۶ تا ۸).

`به اشعیا باب ۴۰: ۱۱ نگاه کنید. چه نوع تصویری در اینجا نشان داده می شود؟ در خصوص اینکه چگونه شخصاً، شبانی خداوند را در زندگی خود تجربه کرده اید، پاراگرافی را بنویسید. چرا خوب است در ذهن خود به همان طریقی که پروردگار شما را هدایت کرده آن را بازگو کنید؟`