---
title:  'بحث آمرزش (اشعیا ۱: ۱۸)'
date:  29/12/2020
---

`اشعیا باب ۱: ۱۸ را بخوانید. بعد از چندین بار مطالعه آن، بنویسید به نظر شما چه چیزی را خداوند در این آیه بیان می کند (آیات بعدی را  بخوانید تا مضمون کلی آنرا درک کنید).`

خداوند شواهد موثقی را مبنی بر مقصر بودن یهودیان ارائه نموده است که متهم به نقض عهد می باشند.  (اشعیا ۱: ۲ تا ۱۵)، و بیانگر اینست که او از آنان درخواست میکند تا خود را اصلاح کنند و دست از اعمال شریرانه خود بردارند (اشعیا ۱: ۱۶، ۱۷)، و این درخواست حاکی از این است که امیدی وجود دارد. از این گذشته، چرا باید یک جنایتکار مستحق اعدام و مجازات را ترغیب کرد تا طریق خود را در زندگی تغییر داده و خود را اصلاح کند؟ چگونه یک زندانی در انتظار اعدام می تواند «ستمدیدگان را یاری دهد، به داد یتیمان برسد و از بیوه زنان حمایت کند»؟ اما وقتی خداوند می گوید: «بیایید بحث کنیم» (اشعیا ۱: ۱۸)، می توانیم ببینیم که خداوند هنوز در پی اینست که با آنان مباحثه کند، و هنوز به دنبال اینست که آنان را مجاب به توبه کند تا از راه های شیطانی خود برگردند، صرف نظر از اینکه که چقدر منحط شده باشند.

خداوند به آنان می گوید، «اگرچه گناهان شما بشدت سرخ باشد». چرا گناهان به رنگ سرخ هستند؟ زیرا سرخی رنگ «خون» است، و دستان مردم به آن آغشته است (اشعیا ۱: ۱۵). در مقابل، سفید، رنگ پاکی، خلوص و عدم وجود گناه است. در اینجا، خدا از آنان می خواهد که خود را اصلاح کنند. این همان لحنی است که داود پادشاه بکار برد، هنگامیکه از خداوند به خاطر ازدواج با بتشبع و انابود کردن شوهر او، در خواست آمرزش کرد (مزمور ۵۱: ۷، ۱۴). در اشعیا باب ۱: ۱۸ بحث خداوند، ارائه آمرزش برای قوم وی می باشد.

`هدیه آمرزش و بخشش خداوند چگونه به عنوان مبحثی برای تغییر راه آنان عمل می کند؟ اشعیا باب ۱: ۱۸ را با اشعیا ۴۴: ۲۲ مقایسه کنید.`

اکنون منظور از سخنان شدیداللحن و هشدار آمیز خداوند بر علیه قومش را می توانیم درک کنیم. این سخنان به مفهوم رد قوم خود نیست بلکه به منظور بازگشت آنان به سوی اوست. هدیه آمرزش وی مبحثی قدرتمند در حمایت از درخواست او از مردمش برای اصلاح و پالایش اخلاقیشان است (اشعیا ۱: ۱۶، ۱۷). آمرزش او ممکن می سازد تا با قدرت وی متحول شوند. در اینجا بذرهای «عهد جدید» را می بینیم  که در ارمیا ۳۱: ۳۱ تا ۳۴ پیشگویی شده است، که به موجب آن، آمرزش اساس رابطه قلب جدید با خداوند است. ما با «قرمز» شروع می کنیم، به دلیل تاوانی که هرگز قادر به بازپرداخت آن نیستیم. از زمانیکه ما از نیاز خود به آمرزش خداوند آگاه می شویم و خود را فروتن می سازیم، ما آماده هستیم تا هر آنچه را که او برای ما می خواهد بپذیریم.