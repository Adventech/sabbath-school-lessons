---
title:  'درخواست و التماسی از روی ترس (اشعیا ۶: ۹ تا ۱۳)'
date:  07/01/2021
---

`هنگامیکه خداوند به اشعیا ماموریت داد، چرا به نبی چنین پیام عجیب و غریبی را می دهد تا به قومش برساند؟(اشعیا ۶: ۹، ۱۰)`

شاید ما فکر کنیم که اشعیا اشتباه شنیده یا اینکه این پیام بی اهمیت است، عیسی با استناد به این آیه توضیح دهد که چرا او با استفاده از تمثیلات تعلیم می داد (متی ۱۳: ۱۳ تا ۱۵).

خدا نمی خواهد تا هیچکس هلاک شود (دوم پطرس ۳: ۹)، و این نشان می دهد که چرا او اشعیا را برای قوم یهود - و عیسی را برای کل جهان فرستاد. اراده و خواست خداوند نابودی انسان ها نیست، بلکه رهایی و نجات آنان برای حیات ابدی است. اما در حالیکه برخی از مردم به دعوت او پاسخ مثبت می دهند، برخی دیگر در مخالفت و مقاومت کردن در مقابل او راسخ تر می شوند. با این وجود، خداوند همچنان فرصتهای بیشتر و بیشتری می دهد و از آنان می خواهد تا زمانیکه درهای رحمت او باز هستند، توبه کنند. با اینحال، هرچه بیشتر مقاومت کنند، قلبهای آنان سخت تر می شود. بنابراین، به یک تعبیر، هر چه خدا در آنان کار می کند، منجر به سخت تر شدن قلب آنان می شود، با اینکه او ترجیح می دهد که اقدامات او قلب آنها را نرم کند. محبت خدا نسبت به ما ابدی و پایدار است؛ پاسخ هریک از ما به محبت او متغیر و حیاتی است.

نقش یک رهبر روحانی، همچون موسی، اشعیا، ارمیا، حزقیال، یا حتی مسیح جذب مردم است، حتی اگر آنان پیام را نپذیرند. خداوند به حزقیال فرمود: «خواه ایشان بشنوند و خواه نشنوند، خواهند دانست که نبی ای در میان ایشان هست» (حزقیال ۲: ۵). نقش خداوند و بندگان او اینست که به افراد فرصت یک انتخاب عادلانه را بدهند، به این ترتیب آنان آگاهی کافی را دریافت می کنند (با حزقیال ۳: ۱۶ تا ۲۱ مقایسه کنید)، حتی اگر در نهایت تصمیم آنان منجر به ویرانی و تبعید شود (اشعیا ۶: ۱۱ تا ۱۳).

`با در نظرگرفتن این ایده ها در ذهن، چگونه می توانیم نقش خداوند را در سخت کردن قلب فرعون درک کنیم؟`

در خروج باب ۴: ۲۱، خداوند می فرماید: «اما من دل فرعون را سخت می کنم». این اولین بار از نُه باری است که خدا می گوید قلب فرعون را سخت خواهد کرد. اما نُه بار دیگر نیز در کتاب مقدس آمده است که فرعون خود قلب خود را سخت می کند (به عنوان مثال، نگاه کنید به خروج ۸: ۱۵، ۳۲؛ خروج ۹: ۳۴).

واضح است که فرعون از آزادی اختیار برخوردار بود، و اختیار داشت که قلب خود را سخت بکند یا نکند. اما این واقعیت که خداوند نیز قلب فرعون را سخت کرده است، نشان می دهد که خداوند به وضعیتی که پیامد انتخاب فرعون است، واکنش نشان می دهد، فرعون خود تصمیم می گیرد تا به نشانه هایی که خدا برای او فرستاد اهمیت ندهد و آنها رد کند. اگر فرعون هشدارهای خداوند را می پذیرفت، قلب او به جای سخت شدن، نرم می شد.

`در تجربه شخصی خود با پروردگار، آیا تا به حال سخت شدن قلب خود را نسبت به روح القدس احساس کرده اید؟ بیاندیشید که چه چیزی علت آن بوده است. اگر دلیل قابل توجهی نیافتید (که در مجموع، عدم یافتن دلیل بخاطر سخت دلی است)، پس ، حال آنرا را چگونه می بینید؟ راه گریز از آن چیست؟ نگاه کنید به اول قرنتیان ۱۰: ۱۳.`