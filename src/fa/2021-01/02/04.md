---
title:  'شخصیت و هویتی جدید (اشعیا ۶: ۵ تا ۷)'
date:  05/01/2021
---

در خیمه مقدس/معبد، فقط کاهن اعظم می توانست در روز کفاره به حضور خداوند با یک بُخور سوز به قدس الاقداس وارد شود والا می مُرد(لاویان ۲: ۲، ۱۲، ۱۳). اشعیا خداوند را دید، گرچه او کاهن اعظم نبود و او بخوری نسوزاند! اما معبد پر از دود شد (اشعیا ۶: ۴)، و این ما را به یاد ابر، بر فراز جایگاه مقدس می اندازد، که در آن جلال خداوند در روز کفاره ظاهر میشد (لاویان ۱۶: ۲). او وحشت زده فکر کرد که به پایان رسیده است و امیدی وجود ندارد (خروج ۳۳ : ۲۰ را با داوران ۶: ۲۲، ۲۳ مقایسه کنید)، اشعیا با اذعان به گناهان خود و قومش نزد خداوند گریه میکند (اشعیا ۶: ۵)، و این یادآور اعترافات کاهن اعظم در روز کفاره است (لاویان ۱۶: ۲۱). «همانطور که در پرتو درخشان حضور الهی در محوطه درونی حرم مقدس ایستاده بود، درک نمود که اگر او در نقص و ضعف و بی کفایتی خویش رها شود، مطمئنا قادر نخواهد بود تا ماموریتی که برای آن فراخوانده شده است را به انجام برساند».- اِلن جی وایت، انبیا و پادشاهان، صفحه ۳۰۸.

`چرا فرشته برای تمیز کردن لبان اشعیا از زغال گداخته و سوزان مذبح استفاده کرد؟ (اشعیا ۶: ۶، ۷).`

فرشته توضیح داد که از طریق لمس لبان نبی با ذغال گداخته گناهان و خطایای او پاک و آمرزیده شده اند (اشعیا ۶: ۷). گناه مشخص نشده است، اما به گفتار نادرست محدود نمی باشد، زیرا لب نه تنها بیان کننده گفتار فرد بلکه همچنین بیان کننده کل شخصیت او می باشند. با پالایش و تطهیر اخلاقی، اکنون اشعیا می توانست پروردگار را خالصانه حمد و ستایش کند.

آتش عامل تطهیر است، زیرا ناخالصی را می سوزاند و پاک می کند (اعداد ۳۱: ۲۳). اما فرشته از زغال گداخته مخصوص، آتش مقدس مذبح خیمه مقدس، که خود خداوند آن را برافروخته بود که دائما در آنجا بسوزد، استفاده کرد (لاویان ۶: ۱۲). از این جهت، فرشته اشعیا را تقدیس و همچنین از گناه پاک ساخت. دلیل اصلی برداشتن زغال از مذبح برای عبادت، ایجاد دود و سوزاندن بخور در خیمه مقدس یا معبد بود. مقایسه کنید با لاویان ۱۶: ۱۲، ۱۳، جایی که کاهن اعظم باید یک منقل پر از زغال مشتعل را برای سوزاندن بخور با خود می برد. اما در اشعیا باب ۶، فرشته زغال را به جای استفاده برای سوزاندن بخور، برروی لبان اشعیا گذاشت. در حالیکه عُزّیا می خواست برروی مذبح بخور بسوزاند، اشعیا خود مانند بخور خوشبو کننده مقدس ترین مکان شد! درست همانطور که از آتش مقدس برای پر کردن خانه خدا از عطر خوشبو مقدس استفاده می شد، نبی خدا خود بخور شد تا پیامی مقدس را پخش کند. این بر حسب تصادف نیست که در آیه بعدی کتاب اشعیا باب ۶ (اشعیا ۶: ۸ و آیات بعدی) خدا اشعیا را به نزد قوم خود می فرستد.

`با دعا، واکنش اشعیا (اشعیا ۶: ۵) به رویایش در مورد خداوند را بخوانید. چگونه می توانیم در آن آیه مشکل اساسی مردم گناهکار موجود در جهان را ببینیم که توسط خدایی «قدوس، قدوس، قدوس» خلق شده اند؟ (اشعیا ۶: ۳). چرا کاری که مسیح برروی صلیب انجام داد تنها راه حل ممکن برای این مشکل بود؟ چه اتفاقی برروی صلیب رخ داد که این مشکل را حل کرد؟`