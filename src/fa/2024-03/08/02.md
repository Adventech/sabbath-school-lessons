---
title:  برنامه خدا برای ازدواج
date:  18/08/2024
---

`مرقس ۱۰: ۱ – ۱۲، و همچنین پیدایش ۱: ۲۷ و پیدایش ۲: ۲۴ را بخوانید. فریسیان چه تله ای در پس سوال خود درباره طلاق پنهان کرده بودند، و عیسی با پاسخ به آنان چه درسی به ایشان می آموزد؟`

در این آیات، فریسیان از عیسی می پرسند که آیا برای یک مرد شرعی است تا همسر خود را طلاق بدهد. در میان فریسیان طلاق شرعی تلقی می شد. سوال این بود، بر چه اساسی این موضع اتخاذ شده بود. مکتبِ شَمایی [یکی از مکاتب یهودی] در این مورد سختگیرتر بود – تنها در صورت بچه دار نشدن، کوتاهی در امور زناشویی، کمبود عاطفی، یا بی وفایی طلاق را جایز می دانست. مکتبِ هیلل [یکی دیگر از مکاتب یهودی] بسیار آسان گیر بود و تقریبا برای هر بهانه ای طلاق را مجاز می دانست، گرچه روند طلاق پیچیده تر بود و به کند کردن روند کمک می کرد تا شاید اختلافات کم و مشکل برطرف شود.

از این جهت، عجیب بنظر می رسید که آنان این سوال را در لفافه از عیسی بپرسند که آیا بطور کلی طلاق قابل قبول است یا نه. در زیر این سوال دسیسه ای بود تا عیسی را در مقابل هیرودیس آنتی پاس، فرمانروای شرق اردن، جایی که عیسی هم اینک در آن بود، قرار دهند و او را به دردسر بیندازند. آنتی پاس زن خود را طلاق داده بود و با هیرودیا، همسر برادرش ازدواج کرده بود. هیرودیس، یحیی تعمید دهنده را سر بریده بود زیرا، یحیی او را در خصوص این رابطه نامشروع ملامت کرده بود (متی ۱۴: ۱ – ۱۲ را ببینید).

عیسی سوال آنها را با سوال خود نفی می کند و از فریسیان می پرسد که موسی در این خصوص چه حکمی داده است. مرجعِ آیات مورد بحث فریسیان تثنیه ۲۴: ۱ – ۴ بود که مورد خاصی از ازدواج را پس از طلاق شرح می دهد.

اسرائیلیان در دوران موسی این روش از طلاق را اعمال می کردند. موردی که احکام در تثنیه ۲۴ شرح داده بود بمنظور محافظت از زن بود. ولی در دروان عیسی این حکم توسط مکتب هیلل تحریف شده بود تا طلاق را به هر دلیل و بهانه ای که باشد تسهیل کند. بنابر این از حکمی که بمنظور محافظت از زن صادر شده بود استفاده می شد تا طلاق او آسان شود.

عیسی بجای مجادله بر سر حکمی که در تثنیه ۲۴ موجود بود آنها را به ایده اصلی ازدواج توسط خدا که در پیدایش باب ۱ و ۲ نوشته شده است، ارجاع داد. او خاطرنشان ساخت که خدا در ابتدا مرد و زن را به عنوان دو فرد جداگانه آفرید (پیدایش ۱: ۲۷). بعد او این حقیقت را با پیدایش ۲: ۲۴ عجین ساخت که یک مرد والدین خود را ترک می نماید و به همسر خویش می پیوندد، و آن دو یک جسم می شوند. این مفهومِ اتحاد، اساسِ پیوندِ ازدواج بود که عیسی آنرا تایید می کرد. آنچه که خدا پیوند داده، مردم نباید از هم جدا سازند.

`جماعت کلیسایی شما چه باید کند تا ازدواج ها را در میان شما تقویت کند؟ به کسانی که ازدواج هایشان از هم گسسته است، چه کمکی می توانید بکنید؟`