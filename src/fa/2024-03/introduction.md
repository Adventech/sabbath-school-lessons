### انجیل مرقس

از همان ابتدای انجیل مرقس، خواننده می فهمد که عیسی، مسیح موعود و پسر خداست(مرقس ۱: ۱). با این حال، در داستان، مردم از شناخت او و اینکه او در کل کیست، عاجزند، بجز افرادی که دیوزده هستند. آنان دقیقا می دانند که او کیست! دیوها او را تشخیص داده و در مقابل عظمتِ کلام او به عجز می افتند.    

ولی در عوض، عیسی دائما از آنها می خواهد تا این اطلاعات را پنهان نگاه دارند. چرا به آنان دستور می دهد تا این اسرار را بر ملا نکنند؟ دانش آموزانِ کتاب مقدس برای قرنها درگیر این سوال بوده اند. این موضوع حتی عنوانی پژوهشی بخود اختصاص داده: اسرار مسیحایی. چرا انجیل می خواهد درخصوص اینکه عیسی کیست خاموش باشیم؟

آنچه در مسیر تفحص انجیلِ مرقس نمایان می شود اینست که نه تنها رازی در این کتاب نهفته است، بلکه مکاشفه ای حیرت انگیز نیز در آن وجود دارد. بدرستی می توان آن را مکاشفه/موضوع محرمانه نامید که در سراسر انجیل مرقس ادامه می یابد، گرچه در پایان، تمامی اسرار با شگفتی خاتمه می یابد و با مکاشفه ای قدرتمند از عیسی جایگزین می شود. 

در واقع، مرقس می تواند به دو بخش متمایز تقسیم شود. باب اول تا نزدیکی پایان باب هشت با این سوال مهم سر و کار دارد، عیسی کیست؟ جواب در تعالیم و معجزات او آشکار شده است. او بارها و بارها شریر را منکوب کرده و امید را برای مظلومان به ارمغان آورده و حقایق قانع کننده ای را می آموزد که به ژرفایِ وجودیِ بشریت رخنه می کند. همه اینها با صدایی رسا به خواننده می گوید که او همان مسیح موعود است، آنکه عبرانیان برای مدتهای مدید در انتظار او بوده اند.  

با این وجود، داستان ادامه می یابد تا اینکه در میانه کتاب، فردی که دیوزده نیست به صراحت و درستی اعلام می کند که او کیست، و به سوال نیمه اول کتاب در خصوص هویت مسیح پاسخ می دهد. و آن فرد پطرس است که اعلام می کند که «همانا تو مسیح می باشی» (مرقس ۸: ۲۹). 

نیمه دوم کتاب مرقس از مرقس باب ۸: ۳۱ تا پایان کتاب، به سوال دیگر جواب می دهد: عیسی به کجا می رود؟ پاسخ هولناک است. او بر صلیب آویخته می شود، که ننگین ترین و شرم آورترین شیوه مرگ در حکومت روم بود. و این سرنوشتی غیرقابل انتظار برای پیروان مسیح بود زیرا در این خیال بودند که او روم را مغلوب و اسرائیل را به عنوان ملتی قدرتمند بنا و برقرار می کند. 

شاگردان عیسی که گیج و مبهوت شده بودند نمی توانستند آنچه را که او می گفت درک کنند. در حینی که داستان به پیش می رود، آنان کمتر و کمتر درخصوص این موضوع دردناک سوال می کنند تا اینکه در نهایت، در مقابل حقیقتی که دلپذیر نیست، ساکت می مانند. 

وقتی عیسی با رهبران مذهبی مواجه می شود که برای مرگ او دسیسه چینی می کنند، اوضاع تاریک‌تر و تاریک‌تر به نظر می‌رسد. حواریون که به برقراری پادشاهیِ باشکوه امیدوار بودند، از وحشت دستگیری، محاکمه، و مرگ عیسی بر روی صلیب که انتظارات آنها را بر باد می دهد، منقلب می شوند.

لیکن با تمام این احوال، عیسی یک پیام روشن و بی تغییر دارد مبنی بر اینکه به کجا می رود و اینکه مرگش به چه معناست و سرانجام دوباره زنده خواهد شد. نان و جامِ شامِ آخر نشان دهنده بدن و خون او خواهد بود (مرقس ۱۴: ۲۲ - ۲۵)، و او فدیه بسیاری را خواهد پرداخت (مرقس ۱۰: ۴۵).

این بدان معنا نیست که او با آرامشی عاری از احساس و بیخیال به صلیب رفت. در جتسیمانی او با این تصمیم مبارزه می کند (مرقس ۱۴: ۳۲ - ۴۲)، و بر روی صلیب با ناامیدی فریاد می زند: «خدای من، خدای من، چرا مرا ترک کرده ای؟» (مرقس ۱۵: ۳۴). انجیل مرقس ظلمتی را نشان می دهد که مسیح تجربه کرد، که بهای نجات ما بود. اما صلیب پایان سفر نیست. پس از قیام از مرگ، او برنامه‌ریزی می‌کند تا با شاگردانش در جلیل ملاقات کند – و همانطور که می‌دانیم، کلیسای مسیحی از آنجا آغاز شد.

این داستان بسیار قابل توجه است که به سبکی کوتاه و سریع و با تفسیر کمی از خود نویسنده انجیل بیان شده است. او به سادگی داستان را بیان می کند، و سپس اجازه می دهد که کلمات، اعمال، اقدامات، خود در خصوص زندگی و مرگ عیسای ناصری سخن بگویند.

_توماس آر. شِپِرد دارای مدرک دکترا، استاد ارشد پژوهش عهد جدید در دانشکده الهیات ادونتیستهای روز هفتم دانشگاه اندروز است. او و همسرش شِری دارای دو فرزند و شش نوه می باشند._