---
title:  مصلوب شدن
date:  17/09/2024
---

`مرقس ۱۵: ۲۱ – ۳۸ را بخوانید. چه کنایه، وحشتناک و دردناکی، در این آیات ظاهر می شود؟`

در این مرحله از روایت مصایب، عیسی محکومی ساکت است، که تحت کنترل افرادی است که برای مرگ او در اطرافش حلقه زده اند. در سراسر انجیل، تا دستگیری اش، او استاد انجام همه کار ها بود. حال او مفعول است. اگرچه او یک واعظ دوره گرد توانمند بود، ضرب و شتم او، کمبود غذا و خواب، او را تا جایی که یک غریبه باید صلیب او را حمل می کرد، فرسوده و ناتوان کرده بود.

در صلیب، جامه هایش در آورده شد و به تملک سربازانی درآمد که بر سر آن قرعه انداخته بودند (با مزمور ۲۲: ۱۸ مقایسه کنید). مصلوب شدن تقریبا روشی بدون خونریزی بود. از میخ ها برای میخکوب کردن فرد به صلیب استفاده می شد (با یوحنا ۲۰: ۲۴ – ۲۹ مقایسه کنید) که احتمالا بین کف دست و ساعد دست فرو می رفتند که رگهای اصلی جریان خون نبودند. (در هر دو زبان عبری و یونانی واژه دست، به دست و ساعد اشاره دارد). کف دست از ساختاری برخوردار نیست تا وزن بدن را بر روی صلیب تحمل کند. عصب میانی از مرکز ساعد می گذرد و توسط میخ ها له می شود و باعث ایجاد درد طاقت فرسا در بالای بازو می شود. در حالت آویختگی بر روی صلیب ریه ها درست عمل نمی کردند و نفس کشیدن سخت بود. قربانیانِ به صلیب کشیده شده برای راحت نفس کشیدن مجبور بودند به پاهای میخکوب شده خود فشار وارد کنند، و بازوهای خود را خم کنند، که دوباره باعث درد وحشتناک می شد. خفگی ناشی از خستگی یکی از علل مرگ بود.

عیسی در طی به صلیب کشیده شدن، بشدت مورد تمسخر و تحقیر قرار گرفت. انجیل مرقس از «مکاشفه/راز مسیحایی» برخوردار است که بموجب آن عیسی درخواست سکوت می کند تا هویتش معلوم نشود. در نتیجه، عناوین مسیح شناسی مانند «خداوند»، «پسر خدا»، «مسیح» اغلب در روایت دیده نمی شوند.

این عنصر در صلیب تغییر می کند. او نمی تواند پنهان بماند.این مطلب طعنه آمیز است که رهبران مذهبی از این عناوین برای استهزاء عیسی استفاده کردند. چگونه این مردان خودشان را محکوم کردند!

یکی از بیانات تمسخر آمیز آنان برجسته بود. این مطلب در مرقس ۱۵: ۳۱ آمده است که آنان می گویند: «او دیگران را نجات داد، ولی نمی تواند خودش را نجات بدهد». آنان برای اینکه منظور خود را بیان کنند به عجز و درماندگی او بر صلیب اشاره کردند که او که به دیگران کمک کرده بود (واژه یونانی می تواند به مفهوم «نجات»، «شفا» و «رهایی» باشد)نمی توانست خود را نجات دهد. بدین جهت آنان بطور کنایه آمیز اقرار می کنند که او نجات دهنده است. کنایه فراتر می رود – دلیلی که او نمی تواند، یا نمی خواهد، خود را نجات دهد به این خاطر است که او بر روی صلیب دیگران را نجات می دهد.

`یوحنا ۱: ۱ – ۳ را بخوانید، و سپس، بیندیشید که این آیات درباره عیسی چه می گویند، همان عیسی که در اینجا در مرقس مصلوب شده است. چگونه مفهوم مرگ مسیح را ذهن خود هضم کنیم؟`