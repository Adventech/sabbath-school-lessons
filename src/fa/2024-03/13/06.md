---
title:  به تمامی دنیا بروید
date:  26/09/2024
---

`مرقس ۱۶: ۱۴ – ۲۰ را بخوانید. عیسی وقتی به حواریون خود ظاهر شد به آنان چه گفت و سخنان او برای ما امروز چه معنایی می دهد؟`

اولین سخنان عیسی به حواریونش تنها در گفتمانی غیر مستقیم در مرقس ۱۶: ۱۴ نوشته شده است. او آنان را برای بی ایمانی و سخت دلی آنها توبیخ نمود. این سوالِ ناباوری، تنها مشکل دوران امروز نیست. همانطور که قبلا دیده ایم، حواریون اولیه عیسی با ایمان در کشمکش بوده اند (متی ۲۸: ۱۷ یوحنا ۲۰: ۲۴ – ۲۹) و آنان عیسی و معجزات او را که در جسم بود، بارها و بارها، دیده بودند.

ولی او با شواهد و دلایل مختلف و مسلم، حقیقت قیام خود را به آنها نشان داد. سپس شهادت آنها، همراه با شواهد خلاصه شده در مطالعه روز دوشنبه، پایه ای محکم برای ایمان را تشکیل می دهند.

آنگاه عیسی به شاگران خویش ماموریت می دهد تا انجیل [که همان خبر خوش عیسی می باشد] را به دنیا ببرند. آنان باید به تمامی دنیا رفته و انجیل را به تمامی خلایق اعلام کنند. بعد عیسی نتیجه کار آنها که سعادت و اندوه می باشد را توضیح داد: ایمان آورندگان نجات خواهند یافت و کسانی که ایمان نیاورند محکوم خواهند گردید.

عیسی همچنین نشانههایی را شرح می دهد که با کار شاگردان همراه است- بیرون راندن دیوها، صحبت کردن به زبانهای جدید، در امان بودن از گزند و آسیب، و شفای بیماران. برخی از مردم به اشتباه مرقس ۱۶: ۱۸ را به عنوان تأییدی برای مسیحیان تفسیر کرده اند تا ایمان خود را با برداشتن مارهای سمی ثابت کنند. در اینجا چنین اقدام متهورانه ای مجاز نیست. چیزی که عیسی توصیف میکند، در امان بودن است زمانی که فردی درگیر مأموریتهایی مانند خدمت پولس برای دیگران است، مانند اعمال رسولان ۲۸: ۳ - ۶.

البته کتاب مقدس تعلیم نمی دهد که مسیحیان همیشه از گزند در امان می باشند. زمانهایی خدا مناسب می بیند تا برای پیشبرد امور و آرمان انجیل معجزه ای صورت دهد. ولی زمانهایی مسیحیان بخاطر شهادتی که می دهند دچار رنج و ناراحتی می شوند. در این شرایط، حلم و بردباری آنان نشانه ای از قدرت برای بی ایمانان است.

و پس از اینکه همه این کارها را انجام داد «به آسمان برده شد و در دست راست خدا نشست» (مرقس ۱۶: ۱۹). عیسی عروج کرد تا در دست راست خدا بنشیند، جایگاهی رفیعی در قدرت، برای عیسی که تمامی قوای اهریمن را شکست داد.

آخرین آیه را مورد توجه قرار دهید. گرچه به «همه جا» رفتند و انجیل را موعظه کردند، اما به تنهایی نرفتند. «و خداوند با ایشان عمل میکرد و کلام خود را با آیاتی که همراه ایشان بود، ثابت مینمود» (مرقس ۱۶: ۲۰). از آن به بعد او با ایشان بود، و قول می دهد که اکنون با ما همراه باشد، همانطور که به کاری که آنها شروع کردند ادامه می دهیم.

`«و به آنان تعلیم دهید که هر آنچه به شما فرمان دادهام، بهجا آورند. اینک من هر روزه تا پایان این عصر با شما هستم»(متی ۲۸: ۲۰). در حالی که ما، نیز، به دنبال اعلام انجیل در «هر جا» که هستیم، چه تسلی و آرامشی میتوانیم و باید از این وعده بگیریم؟`