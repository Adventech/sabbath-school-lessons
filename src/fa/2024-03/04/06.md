---
title:  تمثیل های رشد بذر
date:  25/07/2024
---

`مرقس ۴: ۲۶ – ۲۹ را بخوانید. تمرکز اصلی این تمثیل برروی چیست؟`

بخش زیادی از انجیل مرقس یا با متی یا لوقا یا به هر دو شباهت دارد. ولی در این تمثیل چنین نیست. این مختص انجیل مرقس است. تمرکز این تمثیلِ اجمالی، فرایند رشد است. عیسی اشاره می کند که این موضوع شبیه کارهای پادشاهی خداست. انسانها نقشی برای آن ایفا می کنند ولی رشد واقعی از کار خداست. این فرایندی بی پایان نیست. داستان با رسیده شدن غلات خاتمه می یابد. درست به همین صورت، آمدن عیسی در بازگشت ثانی بطور ناگهانی به تاریخ دنیا خاتمه می بخشد.

`مرقس ۴: ۳۰ – ۳۲ را بخوانید. اهمیتی که تمثیل دانه خردل بر آن تاکید می کند، چیست؟`

این تمثیل تاکید می کند که چطور یک چیز خیلی کوچک رشد کرده و به چیزی خیلی بزرگ تبدیل می شود. دانه های خردل معمولا ۱ تا ۲ میلی متر قطر دارند. گیاهی که در اینجا شرح داده شده است احتمالا خردل سیاه با دانه های بسیار کوچک است(بیش از ۷۰۰ دانه در یک گرم).

اگرچه دانه های خردل ریزترین دانه های جهان نیستند، اما بسیار کوچک هستند، به خصوص در مقایسه با گیاهی که تولید می کنند، که می تواند تا ۳ متر ارتفاع داشته باشند.

عیسی اشاره می کند که حتی پرندگان در شاخه های خردل لانه می سازند. این مطلب آخر، به مزمور ۱۰۴: ۱۲ و همچنین دانیال ۴: ۱۰ – ۱۲ اشاره می کند. مزمور ۱۰۴ از قدرت خدا در آفرینندگی جهان سخن به میان می آورد و دانیال ۴، نبوکدنصر را بعنوان درختی عظیم معرفی می کند که برای تمامی دنیا سایه افکنده و میوه به ارمغان می آورد.

نکته نظر عیسی این است که پادشاهی خدا، که خیلی کوچک شروع شده، بزرگ و باشکوه خواهد شد. مردم در ایام عیسی ممکن است آن واعظ گرد و خاکیِ دوره گردِ جلیلی به همراه عده ای از مریدانش را با حقارت نگریسته باشند ولی زمان نشان داده است که ملکوت فیض او در سراسر جهان به توسعه خود ادامه داده است.

`«و این بشارت پادشاهی در سرتاسر جهان اعلام خواهد شد تا شهادتی برای همۀ قومها باشد. آنگاه پایان فرا خواهد رسید»(متی ۲۴: ۱۴). در نظر بگیرید که «کلیسا» زمانی که عیسی پیشگوئی کرد، در چه وضعیتی قرار داشته است. چرا این یک پیشبینی چشمگیر و حتی تایید کنندۀ ایمان (برای ما) است؟`