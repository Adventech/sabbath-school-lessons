---
title:  خدمات بشارتی بیشتر در سبت
date:  09/07/2024
---

`مرقس ۱: ۲۹ – ۳۴ را بخوانید. عیسی چگونه به خانواده پطرس کمک کرد، و از این روایت چه درسهای روحانی می توان گرفت؟`

پس از مراسم شگفت انگیز کنیسه، عیسی با گروه کوچکی از شاگردانش (پطرس، اندریاس، یعقوب، و یوحنا) در خانه پطرس زمانی را به فراغت می گذراند تا ظاهراً بقیه روز سبت را با خوردن غذایی در جمع صمیمی با همدیگر بگذرانند.

اما ناگهان مسئله ای نگران کننده در مجلس گرم و صمیمی آنان پیش می آید: مادرزن پطرس بیمار است و تب می کند که در آن زمان به این معنی بوده که یا بهتر می شوی یا می میری. عیسی را از وجود بیمار مطلع می سازند و او دست مادرزن پطرس را می گیرد و او را بر می خیزاند. او بلافاصله شروع به پذیرایی از آنان می کند. چه مثال قدرتمندی از این حقیقت که کسانی که توسط عیسی نجات یافته و شفا یافته اند، در نتیجه به دیگران خدمت خواهند کرد!

در سراسر کتاب مرقس، اغلب موردی وجود دارد که عیسی فردی مبتلا را لمس نموده و شفا می دهد(مرقس ۱: ۴۱، مرقس ۵: ۴۱ را ببینید)، گرچه در زمانهای دیگر به لمس کردن اشاره ای نشده است(مرقس ۲: ۱ – ۱۲، مرقس ۳: ۱ – ۶، مرقس ۵: ۷ – ۱۳ را ببینید).

خدمت عیسی در آن روز تمام نشده بود. پس از غروب آفتاب بسیاری بخاطر آنچه که در کنیسه دیده یا شنیده بودند برای شفا به خانه پطرس آمدند. این واقعیت که نویسنده انجیل به خوانندگان خود نمی گوید که مردم به دلیل ساعات سبت تاخیر داشتند، نشان می دهد که او انتظار داشت خوانندگانش از روز سبت مطلع باشند. این شیوه نگارش مرقس در رابطه با این موضوع که خوانندگانش نگاهدارندگان سبت بوده اند، مطابقت دارد.

مرقس می گوید که کل شهر در آن شب در کنار درب خانه جمع شده بودند(مرقس ۱: ۳۳). مدت زمان زیادی طول می کشید، تا عیسی به تمامی آن مردم کمک کند.

«ساعتها پشت سرهم مردم می آمدند و می رفتند چون از حضور شفادهنده برای روز بعد آگاهی نداشتند. کفرناحوم هرگز تا آن روز شاهد چنین واقعه ای نبود. فضا مملو از فریادهای ظفر و رهایی بود. منجی از شادی که باعث آگاهی و بیداری مردم شده بود، خوشحال بود. وقتی شاهد رنج کسانی بود که نزد او می آمدند، قلب او به درد می آمد و از اینکه قدرت داشت تا آنان را به سلامتی و خوشی بازگرداند، شادمان بود.

«او از کار خود دست نکشید تا اینکه آخرین فرد رنجور را خلاصی بخشید. نیمه های شب گذشته بود تا اینکه جماعت راهی شدند، و سکوتی بر خانه شمعون حکمفرما شد. روز طولانی و هیجان انگیز گذشته بود و عیسی در پی استراحت بر آمد. ولی در حالی که شهر همچنان در خواب بود، منجی پیش از طلوع صبح برخاسته ... و رفته و در مکانی خلوت عزلت گزید و در آنجا به دعا پرداخت».- الن جی وایت، آرزوی اعصار، صفحه ۲۵۹.