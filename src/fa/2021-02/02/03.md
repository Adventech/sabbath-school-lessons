---
title:  عهد با نوح
date:  05/04/2021
---

**«لیکن عهد خود را با تو استوار خواهم ساخت، و تو به کشتی در خواهی آمد؛ تو و پسرانت و زنت و زنان پسرانت، همراه تو» (پیدایش ۶: ۱۸).**

در آیه فوق، کلمه عهد برای اولین بار در کتاب مقدس آمده است، و در این متن، خداوند تازه درمورد تصمیم خود برای نابودی زمین به دلیل گسترش و رواج گناه با نوح سخن می گوید. اگرچه این ویرانی در قالب یک سیل جهان گیررخ می دهد، اما خداوند دنیایی را که آفریده به حال خود رها نمی کند. او همچنان پیشنهاد ادامه رابطه در عهد و پیمانی را می دهد که برای اولین بار پس از سقوط انسان در گناه آغاز شد. «من» یزدانی، کسی که عهد را پیشنهاد می دهد، خودش مقدمات و زمینه امنیت و حفاظت نوح را فراهم می سازد.

خداوند به عنوان نگاهدارنده عهد، وعده داد تا از اعضای خانواده ای که مایل به زندگی متعهدانه در قبال او باشند محافظت نماید، عهدی که منجر به اطاعت و فرمانبرداری می شد.

`آیا پیمان با نوح یک پیمان یک طرفه بود؟ به یاد داشته باشید که ایده عهد دربردارنده بیش از یک طرف می باشد. آیا نوح به تعهد معامله خویش عمل کرد؟ چه درسی برای ما در اینجا در پاسخ این سوالات وجود دارد؟`

خداوند به نوح می گوید که طوفانی رخ خواهد داد و دنیا نابود خواهد شد. اما خداوند با او معامله ای انجام می دهد، که در آن قول می دهد تا نوح و خانوادهاش را نجات دهد. بنابراین، خطر بسیار زیاد بود، زیرا اگر خدا به قول خود پایبند نمی ماند، نوح هر کاری هم که می کرد، با بقیه جهان نابود میشد.

خدا گفت که با نوح «عهد» خواهد بست. این کلمه به خودی خود دلالت بر ارج نهادن به آنچه شما می گویید که انجام خواهید داد، دارد. این اظهارات فقط کلماتی سطحی نیستند. خود کلمه عهد مملو از تعهد است. فرض کنید خداوند به نوح گفته بود، «نگاه کن، جهان در یک طوفان وحشتناک به پایان می رسد، و من ممکن است شما را نجات بدهم و یا شاید نه. در همین حال، این کارها را انجام دهید، و سپس خواهیم دید که چه اتفاقی خواهد افتد، اما من هیچ تضمینی در مورد آن نمی دهم». چنین اظهاراتی به سختی با نوع اطمینان و تضمین و وعده موجود در خود واژه عهد همخوانی و سازگاری دارد.

`برخی از مردم استدلال کردهاند که سیل نوح در سراسر جهان نبوده و فقط یک طوفان و سیل محلی بوده است. اگر چنین است، پس در چارچوب و زمینه آنچه خداوند در پیدایش ۹: ۱۵ قول می دهد(نگاه کنید به اشعیا ۵۴: ۹)، هر بار که سیل محلی دیگری اتفاق می افتد (و به نظر می رسد که آنها همیشه اتفاق می افتند)، وعده عهد خداوند شکسته می شود. در مقابل، این حقیقت که سیل دیگری در ابعاد جهانی هرگز رخ نداده است، صحت وعده عهد خدا را ثابت می کند. بطور خلاصه، این مطلب درباره چگونگی اعتماد به وعده های او، چه می گوید؟`