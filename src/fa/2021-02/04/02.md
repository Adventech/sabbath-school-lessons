---
title:  عهد ابراهیمی و یهوه
date:  18/04/2021
---

**«و خداوند وی را گفت: «مَنَم آن خداوند که تو را از اورِ کَلدانیان بیرون آوردم تا این سرزمین را به ملکیت به تو بخشم» (پیدایش ۱۵: ۷).**

نام ها گاهی اوقات می تواند همانند علائم تجاری باشند. آنها چنان با ویژگی های خاصی در ذهن ما تداعی می شوند که با شنیدن آن نام بلافاصله آن صفات و ویژگیها را به یاد می آوریم. برای مثال، وقتی به این نامها فکر می کنید، چه خصایص و ویژگی هایی به ذهنتان خطور می کند: آلبرت انشتاین، مارتین لوتر کینگ جوان، گاندی، یا دورکاس؟ هر یک از آنها چه ویژگیها و صفات خاص شخصیتی را تداعی می کنند؟

در دوران کتاب مقدس، مردم خاور نزدیک به معنا و مفهوم اسم اهمیت زیادی می دادند. «عبرانی ها همیشه اسمی را در نظر می گرفتند که بیانگر خصوصیات شخصی فرد نام گرفته باشد، یا افکار و عواطف شخصی فرد را نشان دهد، و یا تداعی کننده شرایط و موقعیت زمان نامگذاری فرد باشد» (کتاب مقدس تفسیری SDA، جلد اول، صفحه ۵۲۳).

هنگامی که خدا برای اولین بار با ابرام عهدی بست ، وی خود را به شیخ قبیله[بزرگ قوم] به عنوان یهوه معرفی کرد (و در نسخه KJV به عنوان پروردگار [پیدایش ۱۵: ۷] ترجمه و یهوه خوانده شده است). بنابراین، در پیدایش ۱۵: ۷ به معنای واقعی کلمه آمده است، « من هستم یهوه که تو را از اور کلدانیان بیرون آوردم .....».

نام یهوه، اگرچه ۶۸۲۸ بار در عهد عتیق آمده است، اما تا حدودی مملو از رمز و راز است. به نظر می رسد، شکلی از فعل «hayah» باشد، که در اینجا می توانست به معنای «ابدی، جاودان»، «ازلی»، «قائم به ذات»، «توانا، قادر»، یا «کسی که ابدیست» باشد. بنظر میرسد، صفات الهی که با این لقب  مورد تاکید قرار می گیرند، ویژگی وجودی[قائم به ذات] و عینیت هستند. آنها خداوند را به عنوان خدای زنده و سرچشمه حیات معرفی می کنند، بر خلاف خدایان بت پرستان که به غیر از تصورات پرستشگرانشان موجودیت ندارند.

خدا خودش معنای یهوه را در خروج باب ۳: ۱۴ توضیح می دهد: «من هستم آن که هستم». این معنی واقعیت وجود مطلق خدا را بیان می کند، که حاکی از اقتدار و حکمرانی او بر گذشته، حال، و آینده نیز می باشد.

یهوه همچنین نام شخصی خداست. شناخت یهوه به عنوان کسی که ابرام را از اور بیرون آورد، اشاره به اعلام و معرفی عهد خدا با او در پیدایش باب ۱۲: ۱ تا ۳ دارد. خداوند می خواهد ابرام نام او را بشناسد، زیرا این نام جنبه هایی از هویت و ماهیت شخصی و شخصیتی او را نشان می دهد، و با علم به این می توانیم یاد بگیریم که به وعده های او اعتماد کنیم (مزمور ۹: ۱۰، مزمور ۹۱: ۱۴).

`وقتی شما به اسم یهوه فکر می کنید و یا آنرا می شنوید، چه صفات و ویژگی هایی بطور ناخودآگاه به ذهنتان خطور می کند؟ کسی که با محبت، مهربان، نگران و حامی خداترسان، سختگیر و تادیب کننده است؟ وقتی به نام عیسی می اندیشید، چه افکاری ناخودآگاه به ذهن شما خطور می کند؟`