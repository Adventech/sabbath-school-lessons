---
title:  خدا و اسرائیل
date:  12/05/2021
---

**«حال اگر واقعاً صدای مرا بشنوید و عهد مرا نگاه دارید، از میان جمیع قومها، مِلک خاص من خواهید بود، زیرا تمامی زمین از آنِ من است. شما برای من مملکتی از کاهنان، و امتی مقدس خواهید بود. این است آنچه باید به بنیاسرائیل بگویی» (خروج ۱۹: ۵، ۶).**

خداوند در این آیات عهد خود را به فرزندان اسرائیل پیشنهاد می دهد. اگرچه به عبارتی خداوند آنها را فراخواند، اما این دعوت بطور خودکار و بدون انتخاب آنها به ایشان تعلق نمی گرفت. آنها باید در آن مشارکت می کردند. حتی رهایی آنان از اسارت مصر در گرو مشارکت و همکاری آنان بود: اگر آنها آنچه را که خداوند فرمود انجام نمی دادند (مانند ریختن خون برروی چهارچوب درها)، آنها نجات داده نمی شدند. به همین سادگی بود.

در اینجا همچنین، خداوند به آنها نمی گوید، «چه آنرا دوست داشته باشید، چه آنرا دوست نداشته باشید، شما گنجینه خاص و ملتی از کاهنان من خواهید بود». این نحوه کارکرد عهد نبود، و این چیزی نیست که متن می گوید.

`خروج باب ۹: ۵، ۶ را که در متن فوق ذکر شد بخوانید. درک شما از آنچه خداوند در این متن در زمینه نجات از طریق ایمان می گوید، چیست؟ آیا فرمان اطاعت از پروردگار به نوعی مفهوم نجات از طریق فیض را نفی می کند؟ چگونه متون ذیل به شما در درک پاسخ کمک می کند؟ رومیان ۳: ۱۹ تا ۲۴؛ رومیان ۶: ۱، ۲؛ رومیان ۷: ۷؛ مکاشفه ۱۴: ۱۲.`

«ما با اطاعت خود از پروردگار نجات را کسب نمی کنیم؛ زیرا رستگاری هدیه رایگان خداوند است که با ایمان دریافت می شود. اما اطاعت، ثمره ایمان است» (اِلن جی وایت، گامهائی بسوی مسیح، صفحه ۶۱).

به آنچه که خداوند مایل بود برای ملت اسراییل انجام دهد، بیاندیشید: او نه تنها بطور معجزه آسایی آنها را از بندگی مصر نجات داد، بلکه می خواست تا آنان را ملک ارزشمند خود و ملتی از کاهنان سازد. رابطه آنها با او بر اساس نجات او (هم نجات دنیوی از بردگی مصر و هم نجات ابدی) بود، خداوند تلاش کرد تا آنها را از نظر روحانی، فکری، و اخلاقی تعالی بخشد و این می توانست آنان را به شگفتی جهان باستان تبدیل کند. همه به منظور استفاده از آنها برای بشارت و موعظه انجیل به ملل دیگر بود. تنها کاری که باید انجام می دادند اطاعت بود.

`از چه طریقی باید تجربه شخصی ما با پروردگار منعکس کننده همان اصلی باشد که در مطالعه امروز دیدیم؟`