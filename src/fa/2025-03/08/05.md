---
title:  کارکردهای متفاوت احکام خدا
date:  20/08/2025
---

احکام خدا شخصیت وی را آشکار می کند که او چه کسی است. همانگونه که خدا مقدس، عادل، و نیکوست، شریعت او نیز چنین است. پولس تایید می کند که: « شریعت مقدس است و حکم شریعت نیز مقدس، عادلانه و نیکوست»(رومیان۷: ۱۲).

در کتاب مقدس، شریعت خدا مثبت دیده می شود (متی ۵: ۱۷-۱۸؛ یوحنا ۱۴: ۱۵؛ اول قرنتیان ۷: ۱۹). احکام خدا میتواند الهامبخش شعر باشد (مثلاً مزمور ۱۱۹)، در سرودها تجلیل شود (مثلاً مزمور ۱۹)، و مدام در مورد آن تأمل شود (مثلاً، مزمور ۱: ۲، یوشع ۱: ۸). شریعت به جلوگیری از شرارت کمک می کند و حکمت، فهم، سلامتی، کامیابی، و صلح را فراهم می کند (تثنیه ۴: ۱-۶؛ امثال ۲-۳).

`یعقوب ۱: ۲۳ – ۲۵ را بخوانید. در اینجا چه پیامی در حال انتقال است، و چگونه این کلام به ما کمک می کند تا نقش و اهمیت احکام را درک کنیم، حتی اگر نتواند ما را نجات دهد؟`

یک آینه می تواند عیب های شما را نشان دهد، اما نمی تواند آنها را برطرف کند. مسائل را برجسته می کند اما هیچ راه حلی ارائه نمی دهد. به همین ترتیب، شریعت خدا کاستی های ما را آشکار می کند اما راه حلی ارائه نمی دهد. تلاش برای دستیابی به عادل شمرده شدن در برابر خداوند از طریق پایبندی به احکام شریعت، مانند این است که امیدوار باشید که تنها با نگاه کردن به آینه، نقصهایتان برطرف شود.

برخی از مسیحیان استدلال می کنند که از آنجایی که نجات به جای اعمال - از جمله اعمال شریعت – از طریق ایمان حاصل می شود، بنابر این احکام لغو شده است و دیگر نیازی به پیروی ندارد. با این حال، از آنجایی که احکام شریعت گناه را تعریف می کند – «براستی اگر شریعت نبود هرگز در نمی یافتم گناه چیست» (رومیان ۷: ۷) - این دیدگاه به طور جدی ارتباط بین شریعت و انجیل را اشتباه جلوه می دهد. وجود احکام شریعت است که نیاز به انجیل را ایجاد می کند.

`چقدر در تلاش برای پیروی از احکام شریعت خدا موفق بوده اید؟ آیا به اندازه کافی به اطاعت خود اطمینان دارید که برای نجات خود به آن تکیه کنید؟ اگر نه، چرا به انجیل نیاز دارید؟`