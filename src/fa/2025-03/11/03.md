---
title:  بت پرستی و شرارت
date:  08/09/2025
---

`خروج ۳۲: ۶ را بخوانید. بت پرستی، آنان را به سرعت به کجا کشاند؟ (مزامیر ۱۱۵: ۴ – ۸؛ مزامیر ۱۳۵: ۱۵ – ۱۸؛ اشعیا ۴۴: ۹ و ۱۰ را بخوانید).`

گوساله طلایی تقلیدی مستقیم از آپیس خدای گاو نر مصری و هاتور خدای گاو بود که فرمان اول و دوم خداوند را نقض می کرد (خروج ۲۰: ۳ - ۶). این عمل، قطع رابطه آنها با خدای زنده بود، زیرا آنها به جای خالق خود، که به تنهایی قدرت دیدن، شنیدن، صحبت کردن، مراقبت، عشق ورزیدن، و رهبری را دارد، بت بی جان ساخته خود را پرستش کردند.

نظم خلقت معکوس شده بود: به جای اینکه تشخیص دهند که آنها به شکل خدا ساخته شده اند، اکنون خدایی ساختند، نه حتی به شکل خودشان - که این عمل به اندازه کافی بد بود - بلکه به شکل یک حیوان. این خدایی بود که می خواستند بپرستند؟ اعمال آنها گناه بزرگی در برابر خداوند بود(اشعیا ۳۱: ۷؛ اشعیا ۴۲: ۱۷).

`الحاد گوساله طلایی به چه شیوه ای آنچه را که در رومیان ۱: ۲۲ – ۲۷ نوشته شده است، بازتاب می دهد؟`

بت پرستی این اعتقاد اساسی را که خدا، خداست و انسان، انسان است را انکار می کند. بت پرستی، تمایز بین خدا و بشریت را از بین می برد (جامعه ۵: ۲) و ارتباط ما را با او قطع می کند. بت پرستی چه آشکار و چه در دل پنهان باشد، رابطه ما با خداوند را مختل می کند و اغلب منجر به زوال اخلاقی می شود. این امر در وقایع روز بعد مشهود است: مردم پس از قربانی کردن برای بت، جشن گرفتند به گونه ای که الن جی وایت آن را «تقلید از جشنهای بت پرستانه مصر» توصیف کرد.- مشایخ و انبیا، صفحه ۳۲۰.

انسان ها در ساختن بت های خود مهارت دارند و خدایان را با طرح خود خلق می کنند. بدتر از آن، آنها در نهایت، این خدایان ساختگی را می پرستند. خالق با این خدایان دروغین جایگزین می شود که در نهایت منجر به زوال اخلاقی می شود.

`امروزه انسانها به چه شیوه هایی به جای خالق، مخلوق را می پرستند؟`