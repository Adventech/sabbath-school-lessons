---
title:  بلدرچین و مَنّــا
date:  11/08/2025
---

متاسفانه الگویی تکراری از شورش و عصیان در این سفر روحانی  وجود دارد. مردمی که گویی در فراموشکاری دائمی بودند، بیاد نمی آوردند که چگونه دست توانای خدا در گذشته به آنها کمک کرده و چگونه مشکلات آنها را حل کرده است. آنها اجازه دادند که مشکلات کنونی آنها، هدف نهایی و آینده موعود آنها را مبهم سازد. این مسئلۀ امروزه نیز در بین قوم خدا رایج است.

`خروج ۱۶: ۱ – ۳۶ را بخوانید. علت گلایه های قوم بنی اسرائیل چه بود و بعد از آن چه شد؟`

توجه به این نکته مهم است که وسوسه هایی که در کتاب مقدس به آن اشاره شده، اغلب مرتبط با غذا بود. در باغ عدن، سقوط، با خوردن از میوه درخت ممنوعه دانش خوب و بد مرتبط بود(پیدایش ۲: ۱۶ و ۱۷، پیدایش ۳: ۱ – ۶). در وسوسه های عیسی در بیابان، شیطان ابتدا وسوسه را با غذا شروع کرد(متی ۴: ۳). عیسو حق نخست زادگی را بخاطر عدم کنترل ولع غذایی از دست داد(پیدایش ۲۵: ۲۹ – ۳۴). غالبا نافرمانی بنی اسراییل مرتبط با غذا و آب بود! جای شگفتی نیست که چرا موسی به نسلهای بعدی خاطر نشان ساخت:

«انسان تنها به نان زنده نیست بلکه به هر کلامی که از دهان خداوند صادر شود انسان زنده می شود» (تثنیه ۸: ۳).

البته مَنّـا نان آسمانی بود که خدا در طی چهل سال سرگردانی در بیابان برای بنی اسرائیل مهیا کرد. از طریق این هدیه، او به آنان درسی آموخت که او خالق و مهیا کننده همه چیز است. همچنین، خدا بطریق فراطبیعی، مَنّـا را برای آنان تهیه کرد تا به آنان نشان دهد که چگونه سبت روز هفتم را نگاه دارند.

هر هفته، چهار معجزه اتفاق میافتاد: (۱) به مدت پنج روز، خداوند روزانه مَنّـا را فراهم می کرد. (۲) در روز جمعه، سهم دوبرابر داده می شد; (۳) مَنّـااز جمعه تا سبت فاسد نمی شد. و (۴) در روز سبت، مَنّـا نازل نمی شد. خداوند این معجزات را مرتباً انجام می داد تا به مردم یادآوری کند که روز سبت را رعایت کنند و نیکویی های او را در آن روز جشن بگیرند. خداوند فرمود: «ببینید که خداوند سبت را به شما بخشیده است» (خروج ۱۶: ۲۹).

`مردم از غذا خوردن لذت می برند زیرا بخشی از خلقت ماست. فراوانی مواد غذایی که بر روی زمین رشد میکند (که رژیم غذایی اصلی ماست) نه تنها نشان میدهد که خدا قصد دارد ما غذا بخوریم، بلکه باید از غذای خود لذت ببریم. با این حال، چگونه از این هدیۀ شگفت انگیز غذا و لذت غذا خوردن آن سؤاستفاده می شود؟`