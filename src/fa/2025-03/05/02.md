---
title:  یک بلای دیگر
date:  27/07/2025
---

عاموس نبی اظهار می دارد که «به یقین خداوند یهوه کاری نمی کند مگر آنکه سِرِّ خویش را بر خدمتگزاران خویش، انبیا مکشوف سازد»(عاموس ۳: ۷) و از طریق نبی خویش موسی آنچه که بعدا بوقوع می پیوندد را به فرعون آشکار کرد. این شدیدترین اخطاری بود که به فرعون داده شده بود. این داوری بر تکبر، استثمار، خشونت، و بت پرستی بود که بموجب آنها این بلایا را بر مصر فرو ریخته بود.

`خروج ۱۱: ۱ – ۱۰ را بخوانید. خدا پیش از اجرای این داوری چه هشداری داده بود؟`

خدا به مصر زمان داد - سه روز تاریکی (خروج ۱۰: ۲۳) - تا در مورد رویدادهای اخیر و اهمیت آنها تأمل کند. این دوره همچنین به عنوان آخرین هشدار صریح آنها بود، آخرین فرصت به آنها برای اتخاذ عمل درست.

ولی خروج ۱۱: ۸ می گوید که موسی «خشمگینانه فرعون را ترک کرد». چرا موسی با خشم آنجا را ترک کرد؟ به احتمال زیاد بخاطر اینکه او از عمق فاجعه آگاه بود، دهمین بلا، بسیاری از افراد معصوم را هدف قرار خواهد داد – همگی بخاطر سخت دلی فرعون.

عدد ده دارای نمادهای قابل توجهی در کتاب مقدس است که نشان دهنده پُری یا کامل بودن است. (به ده فرمان به عنوان مکاشفه کامل قانون اخلاقی الهی خدا بیندیشید). به طور مشابه، ده بلای مصر بیانگر عدالت و مجازات خداوند است.

خداوند داور است و با غرور و بی عدالتی و تبعیض و تکبر و استثمار و ظلم و خودخواهی مخالف است. او در کنار کسانی می ایستد که رنج می برند، کسانی که مورد آزار، بدرفتاری و جفا قرار می گیرند. اجرای عدالتِ خداوند در واقع، بیان دیگری از محبت اوست. (مزمور ۲: ۱۲، مزمور ۳۳: ۵، مزمور ۸۵: ۱۱، مزمور ۸۹: ۱۴، مزمور ۱۰۱: ۱، اشعیا ۱۶: ۵، ارمیا ۹: ۲۴ را ببینید).

ما باید تمام تلاش خود را برای ایجاد تعادل بین محبت و عدالت انجام دهیم، اما افراط گرایی آسان است. گاهی به نام «محبت» از اشتباهاتی که نیاز به رسیدگی دارند چشم پوشی می کنیم یا عدالت را به شیوه ای خشن و بی احساس اجرا می کنیم. هیچ کدام از این رویکردها درست نیست. در عوض، کمال مطلوب چنین است: «خداوند از تو چه می طلبد جز آنکه انصاف را به جای آری و محبت را دوست بداری و با فروتنی در حضور خدایت سلوک کنی؟» (میکاه ۶: ۸).

`اگر دستیابی به تعادل کامل غیرممکن است، آیا بهتر نیست به جای عدالت به رحمت متمایل شویم؟ آیا چنین چیزی ممکن است؟`