---
title:  دست به دست کردن مشعل
date:  30/07/2025
---

نویسنده مزمور توضیح می دهد که فرزندان ما چگونه می توانند خدا و محافظت مهربانانه او را بشناسند: «نسلی به نسل دیگر وصف اعمال تو را خواهند گفت»(مزمور ۱۴۵: ۴). خانواده ها باید اعمال و آموزه های خدا را با یکدیگر به اشتراک بگذارند تا دانش کتاب مقدس را به نسل های آینده منتقل کنند.

`خروج ۱۲: ۲۴ – ۲۸ را بخوانید. در اینجا چه نکته مهمی وجود دارد؟`

والدین، مربیان اصلی در اسرائیل بودند که عهده دار روایت و آموزش داستان خروج را به فرزندان خود داشتند. این داستان صرفا یک روایت تاریخی نبود، بلکه قرار بود طوری گفته شود که گوئی برای خود آنها اتفاق افتاده است، گرچه در زمانهای بسیار دور اتفاق افتاده بود. با برگزاری این جشن، آنها قرار بود با اجداد خود ارتباط برقرار کنند و رویدادها را دوباره زنده کنند. پدر باید می گفت: «من در مصر بودم، شاهد شکست خدایان مصری و شاهد بلایا بودم و رهایی یافتم». در کتاب خروج دو بار تأکید شده است که والدین باید به سؤالات فرزندان خود در مورد پِسَح پاسخ دهند (تثنیه ۶: ۶ - ۸ و خروج ۱۳: ۱۴ - ۱۶ را ببینید).

توجه به این نکته ضروری است که بنی اسرائیل هنوز در مصر بودند که به آنها دستور داده شد تا رهایی خود را از اسارت جشن بگیرند. بنابراین، کل جشن یک عمل ایمانی بود. پس از دریافت دستورات، قوم در پیشگاه نجات دهنده خود «خم شده، سجده کردند» (خروج ۱۲: ۲۷) و بعد از دستورالعمل های پسح پیروی کردند.

در کتاب تثنیه، به بنی اسرائیل یادآوری میشود که داستان خود را به طریقی به اشتراک بگذارند که گوئی سفر خودشان بوده است. به لحن جمعی در این روایت و همچنین تاکید آن بر تجربه حاضر توجه کنید:

«سپس در حضور یهوه خدای خود اقرار کرده بگوئید: جد من آرامی آواره ای بود که با شماری اندک به مصر فرود شده در آنجا غربت اختیار کرد و به قومی بزرگ و نیرومند و بی شمار بدل گشت. اما مصریان با ما بدرفتاری کرده، آزارمان دادند و ما را به بیگاری گرفتند. آنگاه نزد یهوه خدای پدران خویش فریاد برآوردیم و خداوند صدای ما را شنید و مشقت و محنت و مظلومیت ما را دید و خداوند ما را به دست نیرومند و بازوی افراشته و با اعمال بس مهیب و آیات و معجزات از مصر بیرون آورد و به این مکان در آورد و سرزمینی را که شیر و شهد در آن جاری است به ما بخشید»(تثنیه ۲۶: ۵ - ۹).

والدین با بازگویی داستان پسح (یا هر رویداد مقدس) برای فرزندان خود، آنچه را که خدا انجام داده بود به خود یادآوری می کردند. به اشتراک گذاشتن داستان به گوینده و شنوندگان کمک می کرد تا اعمال خدا را به خاطر بسپارند.