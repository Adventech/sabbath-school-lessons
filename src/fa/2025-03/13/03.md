---
title:  هدایا و روح
date:  22/09/2025
---

`خروج ۳۵: ۴ – ۳۶: ۷ را بخوانید. امروز چه درسهای مهمی در اینجا برای ما وجود دارد؟`

برای ساختن خیمه به مصالح گرانبهای زیادی نیاز بود، و این با کمک های سخاوتمندانه قوم خدا که با کمال میل و با شادی از دل خود هدیه کردند، ممکن شد. آنها طلا، نقره، برنز، کتانی ظریف، سنگ های قیمتی، پارچه های منحصر به فرد، چوب اقاقیا، روغن زیتون، ادویه جات و بسیاری موارد ضروری دیگر را اهدا کردند. علاوه بر کمکهای مادی، مردم نیروی کار خود را نیز تقدیم میکردند، زیرا بسیاری از اشیاء خاص باید به طرز ماهرانهای برای خیمه و تجهیزات آن ساخته میشدند. همچنین خیاطانی برای بافتن لباسهای کاهنانی که در خیمه خدمت میکردند، از جمله لباس کاهن اعظم که دارای سینهپوش و عمامه بود، نیاز بود.

هنگام خروج از مصر، خداوند با هدایایی از سوی مصریان بنی اسرائیل را برکت داده بود. اکنون فرصت آن بود که سپاسگزاری خود را از طریق تقدیم به رهبریت بخشنده و مقتدر خداوند ابراز کنند و دلهایشان تحت تاثیر قرار گرفت تا برای جلال او در این کار مشارکت کنند.

مردم چنان با شادی و سخاوتمندانه می بخشیدند که به موسی گفته شد: «قوم زیاده از آنچه لازم است برای عمل آن کاری که خداوند فرموده است که ساخته شود می آورند» (خروج ۳۶: ۵). بدین جهت موسی مجبور شد تا به آنان بگوید که دیگر هدیه نیاورند، «و اسباب برای انجام تمام کار [خیمه]، کافی، بلکه زیاده بود» (خروج ۳۶: ۷).

تحت هدایت روح القدس، خداوند مردم را مجهز و توانمند ساخت تا خیمه را به طور دقیق بسازند. بِصالئیل و اهولیاب و دیگران «از روح خدا پر شده بودند» (خروج ۳۵: ۳۱)، به این معنی که مهارت ها، خرد و دانش هنری لازم برای تکمیل کار به آنها داده شد. این یک کار عظیم بود که باید دقیقاً مطابق با الگویی که خداوند به موسی نشان داده بود، اجرا میشد.

قابل توجه است که عطای روح القدس با توانایی ها و مهارت های مختلف مردم برای ساختن خیمه مرتبط بود. پر شدن از روح یک فرآیند جادویی نیست و به این معنا نیست که نیروهای روحانی خاصی در درون افراد وجود دارند. درعوض، خدا به پیروانش قدرت میدهد تا به طور مؤثر هدف او را پیش ببرند و مأموریت او را به انجام برسانند.

`وقتی با روح القدس پر شدید، چه هدایایی روحانی دریافت کردید؟ به خاطر داشته باشید که این هدایا واقعاً زمانی می توانند شکوفا شوند که شما ثمرات روح را در زندگی خود پرورش دهید (غلاطیان ۵: ۲۲ و ۲۳).`