---
title:  چهار بهانه
date:  09/07/2025
---

`خروج ۴: ۱ – ۱۷ را بخوانید. خداوند چه نشانه هایی را به موسی ارزانی داشت تا نقش او را به عنوان فرستاده خدا تقویت کند؟`

موسی مجددا تلاش کرد تا با بهانه تراشی، خود را از ماموریتی که به او سپرده شده بود معاف کند(خروج ۳: ۱۱). او نمی خواست تا به مصر رفته و با فرعون مواجه شود. گذشته از اینها، او پیش از این شکست خورده بود، زمانی که با عمل خویش تلاش کرده بود تا به عبرانیان کمک کند.

همچنین قومش او را به عنوان رهبرشان باور یا قبول نمی کردند. به همین خاطر بود که او سومین مخالفت خود را اینگونه بیان کرد: «اگر مرا باور نکنند و به سخنانم گوش فرا ندهند چه؟»(خروج ۴: ۱). این سوال در مورد جستجو برای اطلاعات جدید نبود، بلکه تلاشی برای «نه» گفتن یا رد مسئولیتی بود که خداوند از او میخواست به عهده بگیرد.

دو نشانه معجزه آسا به موسی داده شده بود تا در مقابل رهبران اسرائیل به نمایش بگذارد و بعدا در مقابل فرعون نیز چنین کند: (۱) عصای او تبدیل به مار و بعد به عصا تبدیل شود و (۲) دست او همچون جذامی سفید شود و بعد بلافاصله شفا یابد. هر دو معجزه می توانست رهبران را متقاعد سازد که خدا برای آنان در کار است. اگر نه، سومین معجزه این بود که آب مبدل به خون شود(خروج ۴: ۸ و ۹).

گرچه خداوند این شگفتی های قدرتمند را به موسی عطا کرد، ولی او همچنان بهانه چهارم را آورد: او گفت ناطق یا سخنور خوبی نیست.

`خروج ۴: ۱۰ – ۱۸ را بخوانید. خداوند چگونه به موسی پاسخ خواهد داد، و در هر موقعیتی که معتقدیم خدا ما را به آن دعوت میکند، چه درسهایی میتوانیم از آن برای خود بگیریم؟`

این چهار بهانه نشان می دهد که موسی تمایلی به پیروی از فراخوان خدا نداشت. او با مخالفتهای «معقول»، عدم تمایل خود را برای رفتن اعلام داشت. سه بهانه اول در شکل سوالی بود: (۱) من که هستم؟ (۲)کیستی؟ و (۳) اگر مرا باور نکنند، چه؟ و (۴) «من سخنور نیستم». خدا به تمام آن ها پاسخ داد و راه حلی قدرتمند ارائه نمود. در پاسخ به این بهانه ها، خداوند وعده های دلگرم کننده بسیاری می دهد.

موسی سپس پنجمین و آخرین درخواست خود را مطرح می کند و مستقیماً بیان می کند: «خداوندا تمنا دارم دیگری را برای این کار بفرستی» (خروج ۴: ۱۳). در پاسخ، خداوند به او خبر می دهد که برادرش هارون برای حمایت از او فرستاده می شود. در نهایت، موسی در سکوت این وظیفه را می پذیرد و قبل از رفتن به مصر، از یترون درخواست برکت می کند.