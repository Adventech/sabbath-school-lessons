### خروج: سفر به سرزمین موعود 

خدایی که در کتاب خروج به تصویر کشیده شده، خداوند مهربانی است که در زمان معین – و با اعمال مقتدرانه خود – نجات و رهایی را برای قوم خویش به ارمغان آورد(پیدایش ۱۵: ۱۲ - ۱۶). خروج از مصر و عبور از دریای سرخ، رخدادهایی اساسی و منحصر بفرد بودند که اعمال عظیم و حیرت انگیز خدا را هویدا ساختند. هیچ واقعه ای عظیم تر و باشکوه تر از این پیش از واقعه صلیب در تاریخ اتفاق نیفتاده است. کتاب خروج همان انجیل است، ولی به روایت موسی.

با وجود لغزشهای مداوم عبرانیان، خدا بطور معجزه آسا و مکرر مداخله نمود و مراقبت و حفاظت خود را نسبت به آنان به تصویر کشید. رحمت بیکران او بسی فراتر از درک و احساسات آنان بود. خداوند با دست توانای خویش، قوم خود را بسوی آزادی هدایت نمود. این سلسله اعمالِ غیرقابلِ انتظارِ مداخلاتِ الهی، آغاز سفر مجدد آنان با خدا بود، سفری که از مصر شروع شده و (سرانجام) به کنعان ختم می شد. 

گرچه موسی نقش مهمی در کتاب خروج ایفا می کند، این کتاب درباره موسی نیست بلکه درباره خداست، خدای محبت، حقیقت، عدالت، آزادی و آمرزش، خدایی که در نهایت برای ما مصلوب شد. با مطالعه کتاب خروج نگاهی خاص به خدا خواهیم داشت که در واقع او چگونه خدایی است. 

و او واقعا چگونه است؟ او خدایی است که به رغم بی وفایی قومش، به آنان وفادار بود. او دائما با آنان بود، حتی زمانی که بر ضد او بودند. او رحمت خود را بارها و بارها به آنان نشان داده و تشویق، اصلاح و دستورالعملهای الهی را برای آنان به ارمغان آورد. او با هدایت آنان به بهترین وجه ممکن، از آنان می خواست تا بطور داوطلبانه، بخاطر عشق و علاقه ای که نسبت به او و شخصیت وی دارند، او را پرستش و اطاعت کنند که در کل بخاطر خیریت خودشان بود.    

خدای موسی خدای روابط است. مهمترین هدف خدا به تمام و کمال رساندن چیزی یا برنامه ای از پیش تعیین شده نبود؛ در عوض، هدف اصلی او ایجاد رابطه ای معنی دار با قوم برگزیده اش اسرائیل بود. او آنان را به صحرای سینا هدایت نمود تا این دوستی و معاشرت عمیق را برقرار سازد. 

پولس رسول تعلیم می دهد که آنچه که در گذشته برای قوم خدا بوقوع پیوست، الگویی عینی و درسی پندآموز برای ماست تا بتوانیم از اشتباهات آنان درس بگیریم و امروز وفادارانه از خداوند پیروی کنیم: «این امور چون نمونه بر آنان واقع گردید و نوشته شد تا عبرتی باشد برای ما که در زمانی بسر می بیرم که غایتِ همه اعصار تحقق یافته است»(اول قرنتیان ۱۰: ۱۱).

این وقایع گذشته باید به عنوان یک هشدار و مرجع آموزشی پایدار برای امروز ما باشد. ما باید آنها را بخوانیم، مطالعه کنیم و از آنها درس بیاموزیم، زیرا اگرچه شرایط ممکن است متفاوت باشد، اما اصول روحانی و اساسی آن مشابه و بدون تغییر باقی می مانند.

برنامه ما برای مطالعۀ کتاب خروج در این ۱۳ هفته ساده و روشن است. این کتاب به فصل‌های هفتگی با طول‌های مختلف تقسیم می‌شود (که برای سهولت به صورت موضوعی سازماندهی شده‌اند):
 
 (۱) اسارت در مصر، تولد موسی، و ۴۰ سال اول زندگی او(خروج ۱ – ۲). (۲) ماموریت و رسالت موسی(خروج ۳ – ۴). (۳) موانع و مشکلات: وقتی که زندگی سخت تر می شود(خروج ۵ – ۶). (۴) نه بلای اول(خروج ۷ – ۱۰). (۵) بلای دهم و جشن عید فصح(خروج ۱۱ – ۱۲). (۶) آزادی از مصر، و تجربه دریای سرخ(خروج ۱۳ – ۱۵). (۷) سفر به کوه سینا(خروج ۱۶ – ۱۸). (۸) هدیه عهد و ده فرمان(خروج ۱۹ – ۲۰). (۹) احکام و شریعت خدا بکار گرفته می شود(خروج ۲۱ – ۲۳). (۱۰) عهد تایید می شود و نقشه خیمه عبادت(خروج ۲۴ – ۳۱). (۱۱) ارتداد گوساله طلایی و شفاعت موسی(خروج ۳۲). (۱۲) آشکارنمائی خدا و چهره درخشان موسی(خروج ۳۳ – ۳۴). (۱۳) خیمه عبادت ساخته و تقدیس شد(خروج ۳۵ – ۴۰). هر هفته بر آیات کلیدی و وقایع فصل های اشاره شده، تمرکز خواهیم کرد. 

باشد که خداوند مهربان، ما را در حینی که این کتاب مهم را مطالعه می کنیم برکت دهد، که یادآور اینستکه خدا چگونه می خواهد قومش را از اسارت و بردگی به آزادی، از موت به حیات، و از سرگردانی در بیابان به اورشلیم جدید هدایت کند(عبرانیان ۱۲: ۲۲).

ژِرای ماسکالا، استاد تفسیر عهد عتیق و الهیات، و رئیس دانشکده الهیات کلیسای ادونتیست روز هفتم در دانشگاه اندروز می باشد.