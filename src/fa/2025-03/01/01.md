---
title:  'بیداد و ستم: پیشینه و تولد موسی'
date:  28/06/2025
---

### مطالعه این هفته
برای مطالعه این هفته بخوانید: خروج ۱: ۱ – ۲۲؛ پیدایش ۳۷: ۲۶ – ۲۸؛ پیدایش ۳۹: ۲ و ۲۱؛ اعمال رسولان ۷: ۶؛ غلاطیان ۳: ۱۶ و ۱۷؛ خروج ۲: ۱ – ۲۵.

> <p>آیه حفظی</p>
> «پس از روزهای بسیار، پادشاه مصر مُرد. بنی اسرائیل زیر بندگی ناله سر داده، فریاد بر آوردند و فغانِ التماس ایشان به سبب بندگی به درگاه خدا رسید. خدا ناله ایشان را شنید و خدا عهد خود را با ابراهیم؛ اسحاق و یعقوب به یاد آورد. و خدا بر بنی اسرائیل نظر کرد و خدا دانست» (خروج ۲: ۲۳ – ۲۵).

کتاب خروج، بازتابِ روایتهایی از افراد ستمدیده، به حاشیه رانده شده، جفا دیده، استثمار و لگدمال شده است. بنابراین، کسانی که امروز احساس می کنند ترک شده، فراموش شده و اسیر شده اند، می توانند امید پیدا کنند، زیرا می دانند که همان خدایی که عبرانیان را نجات داد می تواند آنها را نیز رهایی بخشد.

کتاب خروج به کارزار برای بقا و زندگی، همراه با بی عدالتی ها و آزمایش های همراه با آن می پردازد. همه می توانند از داستان های دخالت و کمک خدا بخاطر قوم رنج دیده اش دلگرمی بیابند. خداوند فریاد مظلومان را می شنود، تقلاهای آنها را می بیند، اشک هایشان را نظاره می کند و در غم و اندوهشان به کمکشان می شتابد.

خدا ابتکار عمل را بدست می گیرد تا کسانی که به او اعتماد و توکل دارند را رهایی بخشد. ما تنها باید با ایمان، آنچه را که او به ما ارزانی می کند، بپذیریم. به همین دلیل است که مطالعه کتاب خروج ضروری است، زیرا آنچه را که عیسی برای همه ما انجام داده است، برجسته می کند. این کتابی است درباره نجات، رهایی، و رستگاری نهایی – که همگی از طریق ایمان به مسیح عیسی به ما وعده داده شده است.

در میان آشفتگی و تاریکی، اگر چشمانمان را به خدا دوخته باشیم، میتوانیم حضور، مراقبت و راهنمایی او را تشخیص بدهیم، در حالی که ما را به سرزمین ابدی «سرزمین موعود» هدایت میکند.