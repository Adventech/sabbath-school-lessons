---
title:  تغییر برنامه ها
date:  03/07/2025
---

`خروج ۲: ۱۱ – ۲۵ را بخوانید. چه اتفاقاتی به سرعت رخ داد تا کل مسیر زندگی موسی را تغییر دهد؟ از این داستان چه درس هایی می توانیم بیاموزیم؟`

موسی چه چیزی را انتخاب می کند؟ آیا تسلیم وسوسه های مصر و لذت های کاخ می شود یا در کنار مردم ستمدیده اش سختی را تحمل می کند؟ حوادث به زودی او را مجبور به تصمیم گیری می کند.

«چون ماجرا به گوش فرعون رسید بر آن شد که موسی را بکشد. ولی موسی از نزد فرعون گریخت و به سرزمین مدیان رفته کنار چاهی نشست»(خروج ۲: ۱۵).

پس از اینکه موسی مرتکب قتل شد، چاره ای جز ترک مصر نداشت. هر نقشه ای که برای صعود به تاج و تخت و «خدا [فرعون]» شدن او کشیده شده بود، به سرعت نقش بر آب شد. موسی به جای تبدیل شدن به یک خدای دروغین، به خدمتِ خدای واقعی ادامه داد. موسی در زمان فرار خود احتمالاً نمی دانست آینده او چه خواهد بود.

«ماجرای کشتن مرد مصری توسط موسی به سرعت در میان مصریان پخش شد و تا زمانی که به گوش فرعون رسید با اغراق تبدیل به داستان یک کلاغ، چهل کلاغ شد. به پادشاه اطلاع دادند که موسی قصد دارد قوم خود را به شورش علیه مصریان رهبری کند، حکومت را سرنگون کند و تاج و تخت را برای خود ادعا کند. فرعون از ترس امنیت پادشاهی خود تصمیم گرفت که موسی را اعدام کند. اما موسی پس از اطلاع از این خطر فرار کرد و به سوی وادی عرب گریخت» - الن جی وایت، مشایخ و انبیا، صفحه ۲۴۷).

موسی ۱۲۰ سال زندگی کرد (تثنیه ۳۴: ۷) و زندگی او را می توان به سه دوره ۴۰ ساله تقسیم کرد. ۴۰ سال اول در مصر و عمدتاً در کاخ سلطنتی سپری شد. ۴۰ سال بعد در خانواده یترون در مدیان سپری شد.

با این حال، ۴۰ سال پایانی، که بیشتر پنج کتاب اول موسی (و این سه ماهه) را تشکیل میدهند، بر روی مأموریت اولیه اسرائیل برای شهادت دادن به جهانی غرق در بت پرستی و آشکار کردن ماهیت و شخصیت خدای واقعی متمرکز است.

`آیا این بخشی از نقشه خدا برای موسی بود که مرد مصری را بکشد؟ اگر نه، این داستان در مورد اینکه چگونه خدا می تواند بر هر موقعیتی غلبه کند و از آن برای اهداف خود استفاده کند، چه چیزی به ما نشان می دهد؟ چگونه رومیان ۸: ۲۸ به ما در درک این مفهوم مهم کمک می کند؟`