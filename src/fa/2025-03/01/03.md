---
title:  پیشینه تاریخی
date:  30/06/2025
---

وقتی خانواده یعقوب پس از تجربه قحطی در کنعان به مصر رسیدند (پیدایش ۴۶)، پادشاه مصر نسبت به عبرانیان رفتار دوستانه ای اتخاذ کرد زیرا یوسف کارهای خوبی برای مصریان کرده بود.

«پس فرعون به یوسف گفت: بنگر که تو را بر تمامی سرزمین مصر گماشته ام. آنگاه فرعون انگشتری خویش را از دست بیرون کرد و آن را بر دست یوسف گذاشت، و او را به ردای کتان فاخر آراست و طوقی زرین بر گردنش نهاد و او را بر ارابه دوم خود سوار کرد و پیش رویش ندا می کردند زانو بزنید! این گونه فرعون یوسف را بر تمامی سرزمین مصر بر گماشت» (پیدایش ۴۱: ۴۱ – ۴۳).

`رمز پیروزی و توفیق شگفت انگیز یوسف در مصر پس از چنین آغاز سختی چه بود؟ (پیدایش ۳۷: ۲۶ – ۲۸ و پیدایش ۳۹: ۲ و ۲۱ را بخوانید)`

محتمل ترین پیشینه تاریخی برای داستان یوسف به شرح زیر است: حاکم جدید در خروج ۱: ۸ که یوسف را نمی شناخت آهموس[احمس] نام داشت(۱۵۴۶ – ۱۵۷۰ ق.م). بعد آمنهوتب اول آمد(۱۵۲۶ – ۱۵۴۶ ق.م)، حاکمی که از بنی اسرائیل می ترسید و به آنها ظلم کرد. بعدها توتمس اول (۱۵۱۲ – ۱۵۲۵ ق.م)، حکم مرگ تمامی کودکان عبری را صادر کرد. دختر او هاتشپسوت (۱۴۸۲ – ۱۵۰۳ ق.م)شاهدختی بود که موسی را به پسرخواندگی خود قبول کرد. فرعون توتمس سوم (۱۴۵۰-۱۵۰۴ ق.م)که برای مدتی با هاتشپوست در حکمرانی همکاری می کرد، فرعون زمان در کتاب خروج بود.

برای درک زمان خروج، این آیاتِ کتاب مقدس را بررسی کنید: پیدایش ۱۵: ۱۳ – ۱۶، خروج ۱۲: ۴۰ و ۴۱، داوران ۱۱: ۲۶، و اول پادشاهان ۶: ۱ (همچنین اعمال ۷: ۶؛ غلاطیان ۳: ۱۶ و ۱۷ را ببینید).

واقعه خروج، بر اساس بهترین محاسبات، در مارس ۱۴۵۰ به وقوع پیوست. مرجع زیر را ببینید:

فصلِ اول خروج، دوره ای طولانی را در بر می گیرد - از زمانی که یعقوب پدر یوسف، تمام خانواده را به مصر آورد تا زمان مرگ فرعون حاکم. در حالی که بحث هایی در مورد تعداد دقیق سال ها وجود دارد، آنچه واقعاً اهمیت دارد این است که، حتی وقتی قوم او در سرزمینی بیگانه به بردگی درآمدند، خداوند آنها را فراموش نکرد.

اگرچه بسیاری از جزئیات در مورد عبرانیان در مصر در آن زمان، حداقل در حال حاضر، نامشخص است (اول قرنتیان ۱۳: ۱۲ را ببینید)، مکاشفه شخصیت خدا همچنان در صفحات این کتاب می درخشد، درست همانطور که در همهٔ کتب، کتاب مقدس درخشان است. ما می توانیم مطمئن باشیم که هر چقدر هم که اوضاع وخیم به نظر برسد، خدا همیشه حاکم و حاضر است و در هر شرایط سختی که در آن قرار می گیریم، می توانیم به او اعتماد کنیم.