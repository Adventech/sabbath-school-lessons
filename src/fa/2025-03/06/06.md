---
title:  سرود موسی و مریم
date:  07/08/2025
---

کل ارتش مصر در هم شکسته شد؛ هیچ کس زنده نماند، از جمله فرعون(مزمور ۱۳۶: ۱۵). این شکستی حیرت انگیز برای مصریان بود و یک پیروزی کامل برای قوم خدا. جای شگفتی نیست که در سراسر تاریخ و حتی امروز، یهودیان این داستان را نقل می کنند.

`خروج ۱۵: ۱ – ۲۱ را بخوانید. محتوای سرود موسی چه بود؟`

این سرود، خداوند را می ستاید زیرا او جنگجوی توانمندی است که کسانی که بر ضد قوم او قیام کرده بودند را شکست داد. موسی بطور شخصی این مضمون را با تاکید بر اینکه خداوند خدای اوست و همچنین قوت و سرود و نجات اوست بسط می دهد. هیچکس مانند او نیست، «زور آور در قدوسیت، مهیب در جلال و به عمل آورنده شگفتیها»(خروج ۱۵: ۱۱).

کل سرود موسی در وصف خداست، در وصف اینکه او کیست و چه می کند. خداوند بخاطر کار بی نظیر و برجسته اش برای قوم خود، تعالی یافته، تسبیح و ستایش گردیده است. شکرگزاری و عبادت به طور طبیعی از نیکی خداوند نسبت به ما سرچشمه می گیرد.

قدردانی از محبت خدا برای یک زندگی روحانیِ پر جنب و جوش ضروری است. عشق تزلزل ناپذیر او تجلیل می شود، زیرا او وعده می دهد که قومی را که نجات داده است رهبری کند و آنها را به مسکن مقدس خود هدایت کند. موسی پیشگویی می کند که خدا حرم مطهر خود را در کوه میراث خود برپا خواهد کرد (خروج ۱۵: ۱۷)، که همگی به صهیون و معبد اورشلیم اشاره می کند.

[Sanctuary] توضیحی بر عبارت حرم مطهر

عبارت فوق ریشه لاتین دارد که از Sanctum مشتق شده است و به معنی یک مکان، حرم یا حریم مقدس می باشد. مترادفهای آن را می توان به موارد ذیل تعمیم داد: حَرَم، مکان مقدس، مکان حُرمت داده شده، حریم قُدسی، حَرَم مُطهر، مَقدَس، جایگاه مقدس، بارگاه مقدس، معبد، عبادتگاه، ملجا، نیایشگاه.

حرم مطهر کل محوطه مقدسی را در بر می گرفت که حضور خداوند در آن ساکن بود. این یک اصطلاح کلی است که می تواند کل ساختار، از جمله محوطه بیرونی و فضاهای داخلی را در بر بگیرد.

[Tabernacle] توضیحی بر عبارت خیمه

در نسخه هایی از کتاب مقدس فارسی، خیمه بعنوان «مسکن» ترجمه شده است.

خیمه ساختار چادر مانندی بود که در داخل محوطۀ حرم مطهر قرار داشت که شامل دو حجره یا اتاق به نامهای قُدس[مکان مقدس] و قُدس الاقداس [مکان بسیار مقدس] بود. مکان مقدس: اولین قسمتی بود که کاهنان خدمات روزانه را در آن انجام می دادند. مکان بسیار مقدس: بخش اندرونی، جایی که صندوق عهد در آن نگهداری می شد و کاهن اعظم تنها یک بار در سال در روز کفاره وارد آن می شد.

در مکاشفه ۱۵: ۲ - ۴، رهایی یافتگان سرود موسی و سرود بره را می خوانند. آیا می توانید تصور کنید که این صدا در آسمان چگونه خواهد بود؟ این ستایش خداوند برای اعمال بزرگ و شگفت انگیز او، برای داوری های عادلانه و واقعی او، و برای اعمال عادلانه و مقدس او، آسمان ها را پر خواهد کرد.

به سطر پایانی سرود توجه کنید: «زیرا همه امت ها خواهند آمد و در حضور تو عبادت خواهند کرد. زیرا احکام تو آشکار شده است» این بدان معناست که وقتی تمام داوری های خدا - به ویژه داوری های مربوط به شر و ظلم که مدت ها بدون مجازات مانده اند - به طور کامل آشکار شود، نجات یافتگان از هر ملتی، او را به خاطر آن داوری ها ستایش خواهند کرد.

`امانوئل کانت گفت که اگر خدا عادل است، پس، باید زندگی پس از مرگ وجود داشته باشد. چرا این بیانیه اینقدر درست است، و چگونه می توانیم یاد بگیریم که به عدالتی که اغلب در این زندگی غایب است، در نهایت اعتماد کنیم؟ چگونه می توانید با این امید آرامش پیدا کنید؟`