---
title:  چه کسی قلب فرعون را سخت کرد؟
date:  21/07/2025
---

`خروج ۷: ۳، ۱۳، ۱۴، ۲۲ را بخوانید. این آیات را چگونه درک کنیم؟`

در خروج، سخت شدن قلب فرعون ۹ بار به خدا نسبت داده شده است (خروج ۴: ۲۱؛ خروج ۷: ۳؛ خروج ۹: ۱۲؛ خروج ۱۰: ۱، ۲۰، ۲۷؛ خروج ۱۱: ۱۰؛ خروج ۱۴: ۴ نیز رجوع کنید به رومیان ۹: ۱۷). در ۹ مورد دیگر، گفته شده است که فرعون قلب خود را سخت کرد (خروج ۷، ۱۳، ۱۴، ۲۲؛ خروج ۸: ۱۵، ۱۹، ۳۲؛ خروج ۹: ۷، ۳۴، ۳۵).

چه کسی قلب فرعون را سخت کرد، خدا یا خود فرعون؟ در روایت خروج در خصوص ده بلایا، فرعون مسئول سخت شدن قلب خود در طول پنج بلای اول بود و خودش این فرآیند را آغاز کرد. با این حال، از بلای ششم به بعد، کتاب مقدس نشان می دهد که این خدا بود که قلب فرعون را سخت کرد (خروج ۹: ۱۲). این بدان معنی است که خداوند انتخاب و اعمال خودسرانه فرعون را تقویت یا تشدید کرد، همانطور که خدا قبلاً به موسی گفته بود که انجام خواهد داد (خروج ۴: ۲۱).

به عبارت دیگر، خداوند بلایا را فرستاد تا فرعون را به توبه دعوت کند و او را از تاریکی و گمراهی خود رهایی بخشد. خداوند شرارت جدیدی در دل فرعون وارد نکرد. بلکه فرعون را به حال خود رها کرد تا از امیال فاسد خود پیروی کند. خدا با کنار گذاشتن فیض بازدارنده خود، فرعون را در باتلاق شرارت خود رها کرد (به رومیان ۱: ۲۴ - ۳۲ مراجعه کنید).

فرعون اختیار اراده و انتخاب خود را داشت – او می توانست با خدا یا بر ضد خدا باشد – و او بر ضد خدا بودن را برگزید.

درسها واضح و آشکار هستند. به ما توانایی انتخاب بین درست و غلط، نیک و بد، اطاعت یا نا اطاعتی داده شده است. از لوسیفر در آسمان تا آدم و حوا در باغ عدن، تا فرعون در مصر، و تا ما به امروز – هر جا که باشیم، زندگی یا مرگ را انتخاب می کنیم(تثنیه ۳۰: ۱۹).

در اینجا یک قیاس وجود دارد: به این فکر کنید که نور خورشید هم به کرِه و هم به خاک رس برخورد می کند. کَره ذوب می شود در حالی که خاک رس سخت می شود. اگرچه گرمای خورشید برای هر دو یکسان است، اما واکنش آنها متفاوت است که منجر به نتایج متفاوتی می شود. به همین ترتیب، پاسخ فرعون به تأثیر خداوند به طرز برخورد و نگرش او نسبت به خدا و قومش بستگی داشت.

`در آینده با اراده آزاد خود چه انتخاب هایی خواهید داشت؟ اگر از قبل انتخاب درست را می دانید، چگونه می توانید خود را برای آن آماده کنید تا آنرا اتخاذ کنید؟`