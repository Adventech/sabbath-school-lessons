---
title:  خدا بر علیه خدایان[بت ها]
date:  20/07/2025
---

`خروج ۷: ۸ – ۱۵ را بخوانید. چه درس هایی را می توان از این اولین برخورد بین خدای عبرانیان و خدایان مصر آموخت؟`

نبرد های آینده قرار بود بین خدای زنده و "خدایان" مصر باشد. چیزی که وضعیت را بدتر می کرد این بود که فرعون خود را یکی از این خدایان می دانست. مبارزه خداوند علیه مصریان یا مصر به عنوان یک ملت نبود، بلکه به طور خاص علیه خدایان آنها بود، زیرا مصری ها بیش از ۱۵۰۰ خدا و الهه را می پرستیدند. کتاب مقدس به وضوح بیان می کند: «بر همه خدایان مصر داوری خواهم کرد: من خداوند هستم» (خروج ۱۲: ۱۲). این نکته بعدا هنگامی که خروج اسرائیل از مصر شرح داده می شود تکرار می شود: «خداوند بر خدایان ایشان نیز داوری کرد» (اعداد ۳۳: ۴).

نمونه بارز این داوری در مورد خدایان مصری در معجزه تبدیل شدن عصا به مار نشان داده شد (خروج ۷: ۹ - ۱۲). در مصر، الهه اورائوس وادجت، که نماد آن یک مار کبری است، نشان دهنده قدرت حاکم بر مصر سُفلی بود. مار کبری بر روی تاج فرعون نشان داده می شد که نماد قدرت، الوهیت، سلطنت و اقتدار الهی او بود، زیرا اعتقاد بر این بود که این الهه، زهر را به سمت دشمنانش می پاشد. مصریان نیز معتقد بودند که مارِ مقدس، فرعون را به زندگی پس از مرگش هدایت می کند.

هنگامی که عصای هارون به مار تبدیل شد و مارهای دیگر را در حضور پادشاه بلعید، برتری خدای زنده را بر جادوگری و ساحری مصریان به نمایش گذاشت. نماد قدرت فرعون نه تنها شکست خورد، بلکه هارون و موسی سحر و جادو را تحت کنترل خود مهار کردند (خروج ۷: ۱۲، ۱۵). این رویارویی اولیه، قدرت و ربانیت خداوند را بر مصر آشکار کرد و نشان داد که موسی به عنوان نماینده خدا از اختیار و قدرت بیشتری نسبت به خود فرعونِ مدعی «خدا» برخوردار است.

توجه به این نکته مهم است که مصریان باستان خدای مار به نام نهبکاو («کسی که ارواح را مهار می کند») را مقدس می دانستند و به آن احترام می گذاشتند و آن را می پرستیدند. بر اساس اساطیر آنها، این خدای مار بسیار قدرتمند بود زیرا هفت مار کبری را بلعیده بود. از طریق این رویداد، خداوند به مصریان اعلام کرد که او، نه خدای مار، دارای قدرت و اختیار است. پس از چنین نمایش قدرتمندی، مصریان توانستند به وضوح و بلافاصله این پیام را درک کنند.

`چگونه می توانیم به خداوند اجازه دهیم که بر هر یک از «خدایان یا بتها» که سعی در تسلط بر زندگی ما دارند، اقتدار و برتری داشته باشد؟`