---
title:  عطیه مهمان نوازی
date:  22/10/2023
---

`پیدایش ۱۸: ۱ – ۱۵ را بخوانید. چه عناصری از مهمان نوازی در واکنش ابراهیم نسبت به مهمانانش نشان داده شده است؟`

ابراهیم در گرمای یک روز تابستانی بر درگاه خیمه خود نشسته بود. این رفتار غیر معمول بود. در طی روز در فصل تابستان، هنگامی که خورشید در اوج آسمان قرار دارد، هر کسی بدنبال سایه و خنکی نسیمی می گشت. ولی شاید ابراهیم حرارت را تحمل می کرد بخاطر اینکه بتواند به رهگذران کمکی کند.

او در حالی که نشسته بود سه مسافر را دید. به احتمال زیاد رسم او این بود که به غریبه ها تعارف کند. به همین دلیل است که ابتکار عمل از سوی ابراهیم بود: در آیه، او از ورودی خیمه به سوی آنها دوید. این نکته حائز اهمیت است: ابراهیم پیش از آمدن آنان، برای دیدار باآنان پیشقدم شد.

«بگذار اندک آبی برای شستن پایهایتان آورم، و زیر درخت بیارامید. و لقمه نانی بیاورم تا بخورید و نیرو بگیرید و پس از آن رهسپار شوید، چرا که شما را بر بندۀ خود گذر افتاده است»(پیدایش ۱۸: ۴ و ۵).

ابراهیم از ماموریت خویش آگاه بود او باید وجود خدا را با دنیایی به مشارکت بگذارد که در باتلاق شرک و بت پرستی و چند خدایی فرو رفته است. همانگونه که در این واقعه می توانیم ببینیم، بهترین شیوه او برای به انجام رساندن ماموریتش از طریق مهمان نوازی نسبت به غریبه ها بود که بنظر می رسید که همین الان در افق دید قرار گرفتند.

در عین حال، «اهل بیت بزرگ ابراهیم مشتمل بر بیش از هزار نفر می شدند که بسیاری از آنان رئیسان خاندان را تشکیل می دادند و کم نبودند تازه ایمانانی که از بت پرستی بسوی خدا روی آورده بودند. مدیریت چنین قبیله ای به عزم و سختگیری نیاز داشت. شیوه های ضعیف و آسان گیری کفایت نمی کرد.... تاثیرگذاری ابراهیم به فراتر از اهل بیت او تعمیم می یافت.

او در هر جایی که اردو میزد، در کنار آن مذبحی برای قربانی و پرستش ایجاد می کرد. وقتی که خیمه ها برچیده می شد، مذبح باقی می ماند؛ و بسیاری از کوچ نشینان کنعانی که خدا را از زندگی خادمش ابراهیم شناخته بودند، در کنار آن مذبح می ماندند تا برای یهوه قربانی بگذرانند».- مرجع زیر: Ellen. G. White, Education, p. 187.

این مرد از همان ابتدا فهمید که خداوند او را برای رسالت و هدفی فراخوانده است و رفتن او به سرزمین موعود برای گذراندن تعطیلات نبود، بلکه برای این بود تا از طریق ذریت خود برای اطرافیان و جهان برکتی باشد.

`از الگوی مهمان نوازی ابراهیم چه اصولی را می توانید برای زندگی خودتان تقلید کنید؟`