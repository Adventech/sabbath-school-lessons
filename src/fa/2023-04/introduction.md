#### از حرف زدن دست کشیده و کاری را شروع کنید!

سالها قبل یکی از مجلات ادونتیست ما حکایتی را درباره یک باتلاق ترسناک منتشر کرد. افراد در هنگام گذر از آن اکثرا در آن گیر افتاده و در آن فرو می رفتند. فریادهای مرگبار در تمامی دهکده های اطراف شنیده می شد. وحشتناک بود! اهالی دهکده شورایی تشکیل دادند. در واقع آنان شوراهای زیادی در دهکده برگزار کردند. فرضیات گوناگون و مقالاتی برای بررسی و تحلیل علت ارائه شد و گاهی اوقات حتی راه حلهایی پیشنهاد شد. ولی هیچ کاری انجام نشد بجز جلسات و گفتگوهایی که گوئی پایان ناپذیر بود. بحث و تبادل نظر در طی سالها ادامه یافت. مردم رساله هایی را در باب موضوع می نوشتند. اساتید مهمان دعوت می شدند. دکه های فروش لوازم دست دوم برپا می شد تا برای خرید غذای افرادی که ساعتها در این جلسات وقت خود را ایثار کرده بودند پول جمع آوری شود. سرانجام پولی جمع آوری شد تا اتاق جلسات با عایق صدا پوشیده شود تا گریه های گمشدگان و افرادی که در شرف مرگ بودند اختلالی در بحث های ادامه دار ایجاد نکند. ولی هیچکس برای کمک به کسانی که در تقلا بودند هیچ کاری نکرد. و حتی هیچ کس کاری نکرد تا از رفتن افراد به سمت باتلاق ممانعتی بعمل آورد. آنها فقط حرف می زدند و بحث های بیهوده می کردند. 

کلیسا بطور کل و بالاخص کلاس مدرسه سبت شما نمی خواهد تا مانند افراد آن دهکده باشد. ما دوست داریم تا با هم دعا کرده، تفکر کنیم، مشارکت داشته باشیم و گفتگو کنیم. ولی اشتیاق داریم که فراتر از اینها رفته و بواقع برای کسانی که اطرافمان هستند کاری انجام دهیم. ما می خواهیم تا در جوامع خود و در اطراف دنیا تغییری ایجاد کنیم. ما خواهان اتمام کار و بازگشت عیسی هستیم. 

راهنمای درسی این سه ماهه مدرسه سبت ویژه بزرگسالان به این خاطر تدوین گردیده تا توجهات را به این نکته جلب کند که بایستی بپاخیزیم و کاری انجام دهیم. در اینجا بسیاری از داستان های کتاب مقدس را مورد بررسی قرار خواهیم داد. در این میان، تجارب هیجان انگیز و حکایت های عبرت آموزی را خواهیم خواند. در این دروس خواهیم آموخت که برای دستیابی به همسایگانمان از منابعِ کمکیِ قابلِ دسترس بهره ببریم (خصوصا برای افرادی که هیچ پیشینه مسیحی ندارند). ولی اینها تنها ذهن ما را روشن نموده و به ما انگیزه می دهند. تمرکز واقعی هر یک از دروس در هر پنجشنبه از هفته به مشارکت گذاشته می شود که فی الواقع چالشی برای پاشنه بالا کشیدن و کاری بالفعل انجام دادن است. 

در این دروس، شهود و بینش الهیاتی را به مشارکت گذارده و ابزارها و ایده هایی برای شما مهیا می کنیم تا با آنها کار کنید. و در هر درس در روز پنجشنبه، توالی عملی دقیقی از چالشها ارائه شده است. دروس با مطلبی آسان شروع می شود. و در حینی که دروس سه ماهه به پیش می رود، چالش ها بطور نامحسوس افزایش خواهند یافت. هدف اینست که هر یک از ما این چالش را بپذیریم، برای هدایت روح القدس دعا کنیم و آنچه را که آموخته ایم به عمل آوریم و سپس در هفته بعد برای چند دقیقه در مورد آن بحث کنیم و ببینیم کار تا به کجا پیش رفته است. این زمان برای مباهات نیست بلکه زمانی برای مشارکت است – هم درباره آنچه که بخوبی به پیش رفته و هم اینکه کجای کار با مانع روبرو بوده است. در حینی که مشارکت می کنیم، گروه ایده هایی را در سر خواهد پروراند. فهرست دعا (هم فردی و هم جمعی) افزایش خواهد یافت. 

در خاتمه، این آرزوی ماست که این دروس سه ماهه به خاطر سپرده شود، ولی نه به عنوان خاطره ای بیادماندی، یا داستانهای جذاب یا مفاهیم عمیق الهیاتی. همه اینها می تواند نیکو باشد ولی آرزوی ما این است که خاطره این سه ماهه یادآور زمانی باشد که روح القدس تلاش های خاضعانه ما را به انجام رسانیده و برای عزت و جلال نام آن یگانه مقدس، معجزه ای صورت پذیرد.

_مراکز ماموریتی [بشارتی] جهانی برای نخستین بار توسط مجمع عمومی در سال ۱۹۸۰ بنیانگذاری شد. این مراکز تحت دستورالعمل های دفتر امور ماموریتی [بشارتی] مجمع عمومی ادونتیست اداره می شود. در حال حاضر شش مرکز وجود دارد. هدف آنها کمک به کلیساست تا بطور موثر تری به گروه های جدید ایمانداران در میان  گروه های عمده مردم غیر مسیحی جهان کمک کنند._

_در زمان نگارش این مطالب، مدیران این مراکز (پطراس بهادر، ریچارد الوفر، کلبر گونشالوز، کلیفموند شریف الدین، داگ ون، گرگ ویتست) می باشند که با دستیاری گری کراوس (مدیر امور بشارتی ادونتیست)، هومر ترکارتین (مدیر بازنشسته مراکز امور بشارتی جهانی) و جف اسکاگینز (مدیر برنامه ریزی امور بشارتی جهانی)، بطور جمعی این راهنمای مطالعه کتاب مقدس بزرگسالان را تالیف نمودند. برای اطلاعات بیشتر لطفا به وبسایت زیر مراجعه کنید: www.GlobalMissionCenters.org _