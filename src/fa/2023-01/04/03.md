---
title:  چه مقدار پیشکش کنیم؟
date:  23/01/2023
---

`تثنیه ۱۶: ۱۷ را بخوانید. خدا به جای درصد، چه معیاری را برای مقدار پیشکش های ما مبنا قرار می دهد؟`

پیشکش های ما برای قدردانی و ابراز سپاس ما از خداوند به خاطر هدایای فراوان او مانند زندگی، رستگاری، رزق و روزی و برکات دائمی او در انواع مختلف است. بنابراین، همانطور که در بالا اشاره کردیم، مقدار هدایای ما بر اساس آن چیزی است که به ما برکت داده شده است. «هر که به او بیشتر داده شود، از او بیشتر نیز مطالبه خواهد شد» (لوقا ۱۲: ۴۸).

`مزمور ۱۱۶: ۱۲ تا ۱۴ را بخوانید. چگونه باید به سوال مطرح شده در آیه ۱۲ پاسخ دهیم؟ چگونه بوسیله پول می توانیم دِینِ خود را به خداوند ادا کنیم؟`

چگونه میتوانیم همه برکات خدا را جبران کنیم؟ پاسخ ساده اینست که ما هرگز نمی توانیم. به نظر می رسد بهترین کاری که می توانیم انجام دهیم این است که در راه خدا و در کمک به همنوعان خود سخاوتمند و بخشنده باشیم. هنگامی که عیسی شاگردان خود را به یک سفر بشارتی فرستاد، به آنها گفت: «رایگان دریافته اید، به رایگان هم بدهید» (متی ۱۰: ۸). هدایا و پیشکش های ما به رشد شخصیتی مسیحی در ما  کمک می کنند. بدین ترتیب ما از انسانهایی خودخواه و خودپسند به انسانهایی مهربان و عاشق تبدیل می شویم؛ ما باید مانند مسیح نگران دیگران و آرمان خدا باشیم.

این را همیشه باید به یاد داشته باشیم «زیرا خدا جهان را آنقدر محبت کرد که پسر یگانه خود را داد ….» (یوحنا ۳: ۱۶). در مقابل - همانطور که روز در پی شب می آید - هر چه بیشتر برای خود مال اندوزی کنیم، در قلبمان خودخواه تر خواهیم شد و همچنین احساس بدبختی بیشتری خواهیم کرد.

این به ما بستگی دارد که تعیین کنیم چه مبلغی را می دهیم و چه نهادی هدایای ما را دریافت می کند. اما آوردن یک قربانی برای خداوند یک وظیفه مسیحی با ثمرات روحانی و اخلاقی است.  نادیده گرفتن این امر به معنای آسیب روحی به خودمان است، شاید بیش از آن چیزی که تصور کنیم.

`هدایای شما و نگرش شما در قبال آنها، گویای این است که چه رابطه ای با خدا دارید؟`