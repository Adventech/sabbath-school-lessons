---
title:  چیزی نفرین شده در اردوگاه
date:  27/02/2023
---

مسلماً این یکی از مهمترین وقایع دوران تاریخ اسرائیل بوده است. پس از ۴۰ سال سرگردانی در بیابان، سرانجام وارد سرزمین موعود شدند. از طریق یک معجزه دراماتیک، بنی اسرائیل در جریان طغیان رود اردن با قدم گذاردن برروی مسیر خشکی از آن عبور کردند. وجود این گذرگاه خشک چنان با اهمیت و چشمگیر بود که ‎ پادشاهان بت پرست کنعان وقتی شنيدند كه خداوند به خاطر بنیاسرائيل راه خشكی از ميان رود اردن پديد آورده تا از آن عبور كنند، سخت ترسيدند و روحیه جنگ و مقابله با اسرائيل را از دست دادند (یوشع ۵: ۱).

اولین چالش واقعی در فتح کنعان، شهر محصور و مستحکم اریحا بود. هیچ کس، حتی یوشع نمی دانست برای شکست دادن ساکنان اریحا چه باید بکند. در پاسخ به دعای یوشع، خداوند نقشه نابودی شهر را برای آنان آشکار ساخت و آنها از آن پیروی کردند. اما پس از آن همه چیز به طور قطع مسیر بدی را در پیش گرفت.

`یوشع باب ۷ را بخوانید. پس از پیروزی قدرتمندانه در اریحا چه اتفاقی افتاد، و چه پیامی باید از این داستان برای خود برداشت کنیم؟`

هنگامی که عخان مقصر شناخته شد، به کاری که انجام داده بود اعتراف کرد و گفت که به غنایم جنگی «طمع» ورزیده است. کلمه عبری chmd که در آنجا «طمع» ترجمه شده است، در برخی از جاهای کتاب مقدس به معنای بسیار مثبتی استفاده شده است. برای مثال، زمانی که جبرئیل به دانیال گفت که او مردی «بسیار محبوب» است از ریشه همین کلمه در دانیال ۹: ۲۳ استفاده شده است.

اما در این مورد، کلمه chmd خبر بدی بود. علیرغم دستور آشکار مبنی بر غارت نکردن شهرهای تسخیر شده به نفع خود (یوشع ۶: ۱۸، ۱۹). عخان دقیقاً این کار را انجام داد و باعث بدنامی کل قومش شد. در واقع، یوشع پس از شکست در عای، از آن ترس داشت که «کنعانیان و دیگر ساکنان این مرز و بوم خواهند شنید و ما را محاصره کرده، نام ما را از روی زمین محو خواهند کرد. آنگاه تو برای نام بزرگ خود چه خواهی کرد؟» (یوشع ۷: ۹). به عبارت دیگر، خداوند می خواست از این پیروزی های بزرگ به عنوان بخشی از آگاهی دادن به ملت های اطراف از قدرت و کار خود در میان قومش استفاده کند. فتوحات آنها باید (به نوعی) شاهدی برای ملتها از قدرت یهوه باشد. البته پس از شکست در عای، علاوه بر تلفات جانی، آن گواه نیز به خطر افتاده بود.

`به این فکر کنید که عخان چقدر راحت میتوانست اعمالش را توجیه کند: خوب، این مقدار در مقایسه با بقیه غنیمتها بسیار ناچیز است. هیچ کس نخواهد فهمید، و به چه چیزی می تواند آسیب برساند؟ علاوه بر این، خانواده من به پول نیاز دارند. چگونه می توانیم از خود در برابر این نوع استدلال های عقلانی خطرناک محافظت کنیم؟`