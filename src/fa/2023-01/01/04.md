---
title:  منابع موجود برای خانواده خدا
date:  03/01/2023
---

بزرگترین هدیه خدا به فرزندانش، عیسی مسیح است که آرامش بخشش، فیض و رحمت در زندگی روزانه، رشد روحانی، و امید زندگی ابدی را برای ما به ارمغان می آورد.

«زيرا خدا به قدری مردم جهان را دوست دارد كه يگانه فرزند خود را فرستاده است، تا هر كه به او ايمان آورد، هلاک نشود بلكه زندگی جاويد بيابد» (یوحنا ۳: ۱۶). «امّا به همۀ کسانی که او را پذیرفتند، این حق را داد که فرزندان خدا شوند، یعنی به هر کس که به نام او ایمان آورْد» (یوحنا ۱: ۱۲).

پس نجات موهبتی بنیادین است زیرا، بدون این هدیه الهی، چه چیز دیگری میتوانستیم از خدا دریافت کنیم که در درازمدت واقعاً ماندنی و مهم باشد؟ ما هر چه در اینجا داشته باشیم، با مردن ما از دست می رود، و هر کس که ما را به یاد آورد نیز همینطور خواهد بود و هر کار خیری که انجام دادیم نیز فراموش خواهد شد. پس اول و مهمتر از همه، ما باید همیشه  هدیه و عطای انجیل، یعنی مسیح و مصلوب شدن او را در کانون همه افکار خود قرار دهیم (اول قرنتیان ۲: ۲).

و با این حال، همراه با نجات، خدا خیلی چیزهای بیشتری به ما می دهد. عیسی به کسانی که نگران خوراک و پوشاک خود بودند، تسلی داد و گفت: «بلکه نخست در پی پادشاهی خدا و عدالت او باشید، آنگاه همۀ اینها نیز به شما عطا خواهد شد» (متی ۶: ۳۳).

`مزمور ۲۳: ۱، مزمور ۳۷: ۲۵، و فیلیپیان ۴: ۱۹ را بخوانید. این آیات در مورد تدارک خداوند برای نیازهای روزانه ما چه می گویند؟`

همچنین، هنگامی که عیسی با حواریون خویش در خصوص اینکه خواهد رفت، سخن گفت، به آنها وعده هدیه روح القدس را داد تا آنها را تسلی دهد. «اگر مرا دوست بدارید، احکام مرا نگاه خواهید داشت. و من از پدر خواهم خواست و او مدافعی دیگر به شما خواهد داد که همیشه با شما باشد، یعنی روحِ راستی که جهان نمیتواند او را بپذیرد، زیرا نه او را میبیند و نه میشناسد؛ امّا شما او را میشناسید، چرا که نزد شما مسکن میگزیند و در شما خواهد بود» (یوحنا ۱۴: ۱۵ تا ۱۷). «و شما را به تمامی حقیقت راهبری خواهد کرد؛» (یوحنا ۱۶: ۱۳).

سپس خود روح القدس هدایای روحانی شگفت انگیزی را به فرزندان خدا می دهد. (اول قرنتیان ۱۲: ۴ تا ۱۱ را ملاحظه کنید).

به طور خلاصه، خدایی که در او زندگی ، حرکت  و وجود داریم (اعمال رسولان ۱۷: ۲۸)، خدایی که «به همه حیات، نفس و همه چیز می بخشد» (اعمال رسولان ۱۷: ۲۵)، به ما هستی، وعده رستگاری، برکات مادی و مواهب روحانی داده است تا مایه خیر و برکت دیگران باشیم. باز هم، هر چه دارایی های مادی داریم، با هر موهبت یا استعدادی که از طریق آن به ما برکت داده شده است، در نحوه استفاده از آن موهبت ها از هر جهت مرهون و مدیون خداوند هستیم.