---
title:  اوّل خدا
date:  12/03/2023
---

`دوم تواریخ باب ۲۰: ۱ تا ۲۲ را بخوانید. با هر چالشی که در زندگی روبرو هستیم، چه اصول روحانی مهمی را می توانیم از این حکایت برای خود بدست آوریم؟`

در اواخر سلطنت یهوشافاط، قوم یهودا مورد حمله قرار گرفت. یهوشافاط مردی شجاع و دلیر بود. او سالها در حال تقویت ارتش و مستحکم کردن شهرهای خود بود. او به خوبی برای رویارویی با هر دشمنی آماده بود؛ با این حال در این بحران او نه به قدرت خود بلکه به قدرت خدا اعتماد کرد. او در پی خداوند رفت و در تمام یهودا روزه اعلام کرد. مردم همگی در صحن معبد گرد آمدند، همانطور که سلیمان دعا کرده بود که اگر با خطر مواجه شوند، این کار را انجام دهند. همه مردان یهودا با زنان و فرزندان خود در حضور خداوند ایستادند. آنها دعا می کردند که خدا دشمنان آنها را گیج و مغشوش کند تا نام او جلال یابد. سپس پادشاه دعا کرد، «ما را در برابر این خیلِ عظیم که بر ضد ما میآیند هیچ قوّتی نیست، و ما نمیدانیم چه باید بکنیم، اما چشمان ما بر توست» (دوم تواریخ ۲۰: ۱۲).

پس از اینکه آنها خود را بدین صورت به خدا سپردند، روح خداوند بر مردی با خدا نازل شد و گفت: «….. از این گروه عظیم ترسان و هراسان مباشید، زیرا جنگ نه از آن شما، بلکه از آنِ خداست. …..  بر شما نخواهد بود که در این جنگ نبرد کنید، بلکه موضع خود را نگاه داشته، استوار بایستید و نجاتِ خداوند را که با شما خواهد بود، مشاهده کنید» (دوم تواریخ ۲۰: ۱۵ تا ۱۷).

بنابراین، صبح زود، پادشاه مردم را با گروهی ازسرایندگان لاوی جمع کرد تا سرایندگان پیشایش سپاه بروند و در وصف خداوند بسرایند و خدا را حمد و ستایش کنند. سپس مردم را پند داد: «ای یهودا و ای ساکنان اورشلیم، به من گوش فرا دهید! به یهوه خدایتان ایمان داشته باشید و استوار خواهید شد. به انبیای او ایمان داشته باشید و کامیاب خواهید گردید» (دوم تواریخ ۲۰: ۲۰). سپس گروه سرایندگان شروع به سراییدن و حمد و ستایش خداوند کردند و دشمنان آنها به جان یکدیگر افتادند و یکدیگر را نابود کردند و «هیچکس جان سلام به در نبرد» (دوم تواریخ ۲۰: ۲۴). مردان یهودا فقط سه روز طول کشید تا غنایم جنگی را جمع کنند و در روز چهارم به اورشلیم بازگشتند، در حالی که می رفتند و آواز می خواندند.

البته، خدایی که آنها را نجات داد، همان خدایی است که ما او را دوست داریم و می پرستیم، و قدرت او امروز به اندازه همان زمان است. چالش، برای ما، اعتماد به او و رهبری اوست.

`دوم تواریخ ۲۰: ۲۰ را بخوانید. این متن برای ادونتیست های روز هفتم چه اهمیت خاصی باید داشته باشد؟`