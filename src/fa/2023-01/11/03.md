---
title:  به خدا اعتماد کن نه به کاردانی و قدرت خودت
date:  13/03/2023
---

داوودِ پادشاه باید بهتر می دانست. او باید از تجربه بهترین دوستش یوناتان فهمیده باشد که وقتی با خدا در رابطه عهد و پیمانی هستید، فرقی نمی کند که تعداد کمی نیرو داشته باشید یا زیاد؛ خداوند می تواند پیروزی را نصیب شما کند. در اول سموئیل ۱۴: ۱ تا ۲۳، کتاب مقدس داستان اینکه چگونه پسر شائول، یوناتان، و محافظش یک اردوگاه فلسطینی را به کمک خدا شکست دادند شرح می دهد. اما علیرغم این تجربه و بسیاری دیگر در تاریخ قوم خدا، زمانی که دوران سختی برای داودِ پادشاه فرا رسید، او به شیطان اجازه داد تا او را وسوسه کند تا به قدرت و نبوغ خود اعتماد کند.

`اول تواریخ ۲۱: ۱ تا ۱۴ را بخوانید. چرا داود تصمیم گرفت اسرائیل را سرشماری کند یا سربازانش را بشمارد؟ چرا فرمانده او یوآب با اینکار مخالفت کرد؟`

توجه داشته باشید که شمردن سربازان ایده شیطان بود. او داود را وسوسه کرد تا به قدرت خود اعتماد کند تا اینکه در دفاع از خود به مشیت خدا تکیه کند. یوآب، رهبر ارتش اسرائیل، سعی کرد داود را متقاعد کند که اسرائیل را شمارش نکند، زیرا او دیده بود که خدا از جانب اسرائیل کار می کند، اما داود خواستار ادامه سرشماری شد. چنانکه آیه نشان می دهد اقدامات او برای قوم مصیبت به بار آورد.

اعتماد به خدا هرگز بیهوده نبوده است. هر زمان که برای خداوند می جنگید، خود را آماده کنید. و خیلی خوب آماده کنید. نقل قولی وجود دارد که به فرمانروای بریتانیایی به نام الیور کرامول (۱۵۹۹- ۱۶۵۸) نسبت داده می شود، که قبل از جنگ به ارتش خود چنین گفت: «پسران من به خدا اعتماد کنید و پودر تفنگ خود را خشک نگه دارید!» (پودر باروت بود.) به عبارت دیگر، تمام تلاش خود را برای موفقیت انجام دهید، اما در نهایت متوجه باشید که فقط خدا می تواند شما را پیروز کند.

در دوران معاصر ما، اعتماد به قدرت دولت یا به حساب های بانکی مان بسیار وسوسه انگیز است، اما در تمام مواقع بحرانی که در کتاب مقدس ذکر شده است، نشان می دهد زمانی که مردم به خدا اعتماد کردند، او اعتماد آنها را ارج نهاد و آنها را حمایت کرد.

ما باید از زمان حال استفاده کنیم و با خداوند صادق باشیم، از دست بدهی خلاص شویم و با استفاده از آنچه که به ما داده شده، سخاوتمند و بخشنده باشیم. به قول سرود قدیمی انجیل، «اگر قبلاً به خداوند نیاز داشتیم، مطمئناً اکنون نیز به او نیاز داریم».

`چگونه تعادل درستی بین تمام سعی و تلاش خود، به عنوان مثال، برای اطمینان مالی، و در عین حال، توکّل و اعتماد به خدا در همه امور، ایجاد کنیم؟`