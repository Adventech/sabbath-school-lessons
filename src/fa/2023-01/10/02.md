---
title:  توانگر نادان
date:  05/03/2023
---

`لوقا ۱۲: ۱۶ تا ۲۱ را بخوانید. پیام مربوطه برای ما در اینجا چیست؟ چه سرزنش شدیدی را خداوند برای مرد نادان در نظر گرفت، و این حکایت در مورد نگرش ما نسبت به آنچه که داریم چه می گوید؟`

اگرچه پیام این حکایت فراتر از اینست، اما میتوان استدلال کرد که این داستانی بود که عیسی درباره کارهایی که نباید در دوران بازنشستگی انجام داد، سخن گفت. بر این اساس، اگر فردی برای خرج کردن دارایی های انباشته خود دست از کار می کشد، باید مراقب باشد و این ماجرا را به یاد داشته باشد. مشکل در سخت کار کردن یا به دست آوردن ثروت، مخصوصاً با بالا رفتن سن و شاید حتی ثروتمندتر شدن نیست. مشکل در نگرش ما نسبت به آن است. سخنان او: «آسوده باش، بخور، بنوش و شاد باش» (لوقا ۱۲: ۱۹) – موضوع و مسئله اصلی را در اینجا بیان می کند.

«اهداف این مرد بالاتر از اهداف جانورانی نبود که از بین می روند. او طوری زندگی می کرد که انگار نه خدا، نه ملکوت و نه زندگی آینده وجود دارد. گویی هر چه داشت مال خودش بود و هیچ دِینی به خدا یا انسان نداشت». – الن جی وایت، دروس پندآموز مسیح، صفحه ۲۵۷ و ۲۵۸.

اگر در این مرحله از زندگی فقط به فکر خودمان باشیم و نیازهای دیگران و آرمان خدا را نادیده بگیریم، از ثروتمند نادان الگو می گیریم. در مَثَل عیسی هیچ نشانه ای وجود نداشت که آن مرد ثروتمند، فردی تنبل یا آدم بدی باشد. مشکل در نحوه و چگونگی خرج کردن آن چیزی بود که خدا به او سپرده بود. از آنجایی که ما زمان مرگ خود را نمی دانیم، ما به جای اینکه در پی یک زندگی خودخواهانه بودن باشیم باید همیشه برای اجرای خواست و اراده خدا برای زندگی خود آماده باشیم.

تصویر کلی ارائه شده در کتاب مقدس اینست که یک شخص تا زمانی که می تواند، کار کند و فعال و مفید باقی بماند. در واقع، جالب است بدانید که به عقیده بسیاری، نویسندگان کتابهای بزرگ نبوی دانیال و مکاشفه، هر دو در دهه ۸۰ زندگی خود بودند که کار خود را به پایان رساندند. این در زمانی بود که میانگین سن در زمان مرگ [میانگین عمر انسان] حدود ۵۰ سال بود. الن جی وایت برخی از معروف ترین و محبوبترین کتابهای خود مانند آرزوی اعصار را حدودا پس از ۷۰ سالگی منتشر کرد. بنابراین، تا زمانی که سالم هستیم، نباید به این معنا باشد که ما از کار و فعالیت و، تا حد امکان از انجام کارهای مفید دست برداریم.

عیسی به کسانی که منتظر آمدن ثانویه او بودند توصیه کرد فقط منتظر نمانند و تماشا کنند، بلکه به کار خود نیز ادامه دهند (متی ۲۴: ۴۴ تا ۴۶).

`در هر سنی و با هر مقدار پول، چگونه می توانیم از افتادن در دامی که مرد حکایت امروز در آن افتاد، دوری کنیم؟ از خود بپرسید «من برای چه چیزی زندگی می کنم؟».`