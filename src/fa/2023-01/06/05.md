---
title:  از فریبکار تا شاهزاده
date:  08/02/2023
---

یعقوب مرد جوانی خدادوست و خداترس بود، با این وجود در دام توطئه مادرش، ربکا، افتاد تا پدرش را فریب دهد و برکت او را به دست آورد. در نتیجه، او دوران زندگی جوانی خود را در مسیر اشتباهی آغاز کرد و دو راه در پیش رو داشت، یا مجبور بود فرار کند یا، شاید، با مرگ زودهنگام مواجه شود. ربکا به یعقوب گفت، «برخیز و نزد برادرم لابان به حَران بگریز؛ مدتی نزد او بمان تا خشم برادرت فرو نشیند. چون خشم برادرت فرو نشست و کاری را که نسبت به او کردی فراموش کرد، تو را خبر خواهم داد تا از آنجا بازگردی» (پیدایش ۲۷: ۴۳ تا ۴۵). در واقع، یعقوب به مدت ۲۰ سال از آنجا دور شد و دیگر هرگز چهره مادرش را ندید.

`پیدایش باب ۳۲: ۲۲ تا ۳۱ را بخوانید. در اینجا برای یعقوب چه اتفاقی می افتد، و چه درسهای روحانی میتوانیم از این داستان در مورد فیض خدا بگیریم، حتی زمانی که تصمیمهای اشتباه میگیریم؟`

«در تمام مدتی که او برای نجات زندگی خویش مبارزه می کرد، احساس گناه بر جان او سنگینی می کرد، گناه او در مقابلش قد علم کرده و او را از خداوند دور نگه می داشت. با این حال، در اوج تنهایی و ناامیدی، وعده های خداوند را به خاطر آورد و با تمامی دل از خداوند خواست تا او را مورد مرحمت قرار دهد… گناهی که یعقوب برای بدست آوردن نخست زادگی از طریق نیرنگ مرتکب شده بود، اینک به روشنی در مقابل وی قرار داشت. او وعده های خداوند را باور نکرده بود، بلکه سعی کرده بود با تلاشهای خویش چیزی را موجب شود که خداوند قصد داشت تا در زمان مناسب و به روش خودش آن را تحقق بخشد ... یعقوب برکتی را که برای آن انتظار کشیده بود، دریافت کرد گناه او به عنوان فردی غاصب و فریبکار، آمرزیده شده بود» (الن جی وایت، مشایخ و انبیا، صفحات ۱۹۷ و ۱۹۸).

`پیدایش باب ۴۹: ۲۹ تا ۳۳ را بخوانید. اگرچه یعقوب دیگر در کنعان دارایی نداشت، چه دستوراتی به پسرانش در مورد دفن خود داد؟ چه کسانی نیز در آن غار مدفون هستند؟ به نظر شما چرا یعقوب این درخواست را مطرح کرد؟`

کتاب مقدس به ما می گوید که هر سه [بزرگ خاندان] و همسرانشان در یک غار دفن شده اند. اعتماد یعقوب به خدا قوی و محکم بود، و او خود را غریبه و مسافری بر روی زمین میدانست (عبرانیان ۱۱: ۱۳ را ببینید). با وجود اشتباهات، او با دست خالی خانه را ترک کرد اما بعنوان مردی ثروتمند به کنعان بازگشت.

`با وجود اشتباهات ما، خدا هنوز هم می تواند ما را برکت دهد. با این حال، چه قدر بهتر خواهد بود که از ابتدا از اشتباهات جلوگیری کنیم! اکنون با چه انتخاب هایی روبرو هستید و چگونه می توانید از انتخاب های نادرست جلوگیری کنید؟`