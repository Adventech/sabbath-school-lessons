### مدیریت و سرپرستی برای سرور تا زمانیکه بازگردد

درک کامل رابطه ای که خدای ما، خالق جهان، می خواهد با ما انسان ها داشته باشد، دشوار است.  (حتی چنین پنداشتی حیرت انگیز است!) «ببینید که پدر چه محبتی به ما ارزانی داشته است که ما فرزندان خدا خوانده شویم!» (اول یوحنا ۳: ۱). یا همانطور که الن جی وایت نوشت: «آیا هیچ کرامت انسانی می تواند برابر با آن باشد؟ چه مقامی بالاتر از این که ما را فرزندان خدای ازلی خوانده شویم؟  .  .  .  آیا هرگونه کرامت دنیوی می تواند برابر با آن باشد؟» - الن جی وایت، فیض شگفت انگیز خدا، ص. ۳۴۱. تنها ظلمت این دنیای زیر بار  گناه است که باعث می‌شود به طور کامل قدرشناس جایگاهی نباشیم که در عیسی به ما داده شده است. 

با این حال، اگر مراقب نباشیم، تطمیع دنیا و جذابیت های دنیوی ما را از مسیح دور خواهد کرد. کلام خدا ما را از وسوسه ها و اغوا های شیطان آگاه می کند. «امّا آنان که سودای ثروتمند شدن دارند، دچار وسوسه می‌شوند و به دام امیال پوچ و زیانباری گرفتار می‌آیند که موجب تباهی و نابودی انسان می‌گردد. زیرا پولدوستی ریشه‌ای است که همه گونه بدی از آن به بار می‌آید، و بعضی در آرزوی ثروت، از ایمان منحرف گشته، خود را به دردهای بسیار مجروح ساخته‌اند» (اول تیموتائوس ۶: ۹، ۱۰).

با این حال، خداوند ما راهنمایی می‌کند که چگونه پول به دست آوریم و از آن خردمندانه استفاده کنیم و آنگونه که پولس هشدار داد،  اجازه ندهیم طوری دیگری باشد و منجر به «ویرانی و هلاکت» شود. خداوند در کتاب مقدس، در بیش از ۲۰۰۰ آیه به پول و دارایی و دیدگاه ما در قبال آنها می پردازد، دستورالعمل هائی کاربردی می دهد که چگونه فراتر از استرس ها و دغدغه های این دنیا زندگی کنیم و با روش های صادقانه به مدیریت مالی چیزهایی بپردازیم که به ما سپرده شده است.

در درس‌های این سه ماهه، به مطالعه کمال مطلوب خدا در نحوه رابطه‌ خود با او خواهیم پرداخت و به وضوح خواهیم دید که چگونه می‌توانیم چنان اعتمادی عمیقی ایجاد کنیم تا به او وفادار باقی بمانیم، حتی زمانی که نمی‌توانیم خرید و فروش کنیم. (به مکاشفه ۱۳: ۱۷ مراجعه کنید.) اما این چنین ایمانی ناگهانی و یک شبه به وجود نمی آید؛ با مدیریت صادقانه آنچه خدا به ما داده است، می‌توانیم حتی در حال حاضر برای هر چیزی که بر سر راهمان قرار می گیرد، آماده باشیم.

وقتی با خداوند، آن یگانه  ای که سرچشمه و منبع همه چیز است، کار کنیم، به ما اجازه می دهد که آنها را برای او مدیریت کنیم. هدف منجی اینست که انسانها، پاک و تقدیس شده، دست یاری گر او باشند. بگذارید  برای این امتیاز بزرگ، او را شکر کنیم که « ما را از چنگ نیرومند ظلمت رهانید و به پادشاهی پسر عزیزش منتقل ساخته است. خدا به وسیلهٔ او ما را آزاد ساخته و گناهانمان را آمرزیده است» (کولسیان ۱: ۱۳، ۱۴).

خدا از طریق سلیمان، آن مرد حکیم، به فرزندانش اینگونه اندرز می دهند که: «خداوند را با دارایی خود حرمت دار و با نوبرهای همۀ محصول خویش» (امثال سلیمان ۳: ۹). این پند به این دلیل مناسب است که «ای خداوندْ خدای ما، تو سزاوار جلال و عزّت و قدرتی، زیرا که آفریدگار همه چیز تویی و همه چیز به خواست تو وجود یافت و به خواست تو آفریده شد» (مکاشفه ۴: ۱۱). 

از دیدگاه سکولار صرف، در دوران پر چالش و پر استرسی زندگی می کنیم. با این حال، جهان بینی مسیحی ما به ما اطمینان و امید می بخشد، زیرا نشانه هایی را می بینیم که عیسی به ما داد تا بدانیم که نقطه اوج تاریخ بشر، ظهور دوم مسیح، بسیار نزدیک است - حتی آستانه خانه است. دعا می کنیم که این درس های عملی، ایمان و توکل شما را به خدا قوی تر کند و شما را تشویق کند که برای او مدیری صادق و وفادار باشید.

جی. ادوارد رِید، کارشناسی ارشد الهیات (دانشگاه اندروز)، کارشناس ارشد بهداشت عمومی (دانشگاه لومالیندا)، دکترای حقوق (دانشگاه ایالتی جورجیا)، کشیش دست گذاری شدهو وکیل رسمی  است که برای سال ها با عنوان مدیر امور مباشرت دربخش آمریکای شمالی خدمت کرده است.