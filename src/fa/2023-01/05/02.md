---
title:  مشکلات بدهی
date:  29/01/2023
---

`تثنیه ۲۸: ۱، ۲، ۱۲ را بخوانید. خواست ایده آل خدا برای فرزندانش در مورد بدهی چیست؟ چگونه می توانند به این کمال مطلوب برسند؟ و اگرچه این مبحث با مورد ما بسیار تفاوت داشته باشد، اما اکنون چه اصولی را می توانیم از این محتوا برداشت کنیم و در مورد خودمان بکار گیریم؟`

مطالعات نشان می دهد که سه دلیل اصلی برای اینکه افراد در مشکلات مالی قرار می گیرند، وجود دارد. آنها در اینجا به ترتیب بیشترین تکرار فهرست شده اند.

اولین مورد جهل است. بسیاری از مردم، حتی تحصیلکرده ها، سواد مالی ندارند. به کلام ساده آنها هرگز با اصول کتاب مقدس یا حتی سکولار در رابطه با مدیریت پول آشنا نشده اند. اما امید وجود دارد! درس این هفته یک طرح کلی ساده از این اصول و نحوه به کارگیری آنها را ارائه می دهد.

دلیل دوم مشکلات مالی، طمع یا خودخواهی است. در پاسخ به تبلیغات و امیال شخصی، مردم به سادگی فراتر از توان خود زندگی می کنند. آنها حاضر نیستند در مکانی زندگی کنند که واقعا می توانند از عهده مخارج آن بر آیند،  اتومبیلی را بخرند کنند که قادر به خرید آن هستند یا آنچه را که واقعاً قدرت مالی خریدن آنرا دارند بپوشند. همچنین بسیاری از همین افراد احساس می کنند که آنقدر فقیر هستند که نمی توانند عشر بدهند. در نتیجه، آنها بدون حکمت و برکت وعده داده شده از سوی خدا زندگی می کنند (ملاکی ۳: ۱۰، ۱۱؛ متی ۶: ۳۳ را ببینید). برای این افراد نیز امید وجود دارد، اما نیاز به تحول قلب و داشتن روحیه قناعت است.

سومین دلیلی که افراد در مشکلات مالی قرار می گیرند، ممکن است شوربختی شخصی خودشان باشد. آنها ممکن است دچار یک بیماری جدی بدون بیمه درمانی مناسب و کافی شده باشند. ممکن است همسر ولخرجشان آنها را ترک کرده باشد. یک بلای طبیعی ممکن است دارایی آنها را از بین برده باشد. یا ممکن است در فقر مطلق متولد و بزرگ شده باشند. برای این افراد نیز امید وجود دارد. اگرچه مسیر آنها دشوارتر است، اما می شود بر مشکلات آنها غلبه کرد. تغییر در زندگی آنها با حمایت از سوی دوستان مسیحی؛ مشاوره و یا کمک مشاوران عابد و با خدا؛ تلاش و سخت کوشی همراه با آموزش خوب؛ و برکت و عنایت خداوند ممکن است.

دلیل هر چه باشد، حتی اگر تقصیر خودشان باشد، می توان بدهی را کاهش داد. با این حال، کسانی که بدهکار هستند باید تغییراتی در زندگی، هزینههای خود و اولویتهای مالی خود ایجاد کنند.

`اول تیموتائوس ۶: ۶ تا ۹ را بخوانید. پولس در اینجا چه می گوید که همه ما باید به آن توجه کنیم؟ این کلمات برای شما چه معنا و مفهومی دارند، و از چه راههایی بهتر میتوانید آنچه را که کلام خدا در اینجا به ما میآموزد پیروی کنید؟`