---
title:  ابراهیم در بوته آزمایش
date:  24/07/2022
---

پیدایش ۲۲ را بخوانید. خداوند بدون هیچ توضیحی، ناگهان ابراهیم را فرا می خواند تا فرزند خود را به عنوان قربانی سوختنی تقدیم کند. آیا می توانید تصور کنید که ابراهیم باید چه احساسی داشته باشد؟ این یک اندیشه کاملاً ناخوشایند بود که یک خدای مقدس باید از شما بخواهد که پسر خود را قربانی کنید. حتی اگر ابراهیم فکر میکرد که این امر قابل قبول است، پس وعده های خدا در مورد وارث او چه می شود؟ بدون پسرش، این وعده از بین می رفت.

`چرا خداوند از ابراهیم خواست چنین قربانی را تقدیم کند؟ اگر خدا همه چیز را می دانست، پس هدف و مقصود او چه بود؟`

درخواست خداوند از ابراهیم و زمان آن تصادفی نبود. در واقع، همه چیز محاسبه شده بود که عمیقترین و بیشترین رنج ممکن را به دنبال داشته باشد، زیرا “خداوند قصد داشت تا ابراهیم را در انتهای زندگی اش با سخت ترین آزمایش مواجه سازد” (الن جی. وایت، مشایخ و انبیاء، صفحه ۱۶۳). آیا این آزمون از سوی خدائی دیوانه بود؟ به هیچ وجه، زیرا “رنج و اندوهی را که او در طی روزهای وحشتناک آزمایش تحمل کرد برای این بود که از طریق تجربه آن، تا اندازه ای به عظمت قربانی که از سوی خدای متعال برای نجات انسان گذرانده می شد، پی ببرد”. مشایخ و انبیاء، صفحه ۱۵۴.

این فقط یک آزمایش بود، خدا هرگز قصد نداشت که ابراهیم پسرش را قربانی کند. این نکته بسیار مهمی را در مورد روشهایی مشخص می کند که خدا گهگاهی بکار می گیرد.  خدا ممکن است از ما بخواهد کاری را انجام دهیم که هرگز قصد ندارد آنرا کامل کرده و به اتمام برسانیم. او ممکن است از ما بخواهد به جایی برویم که هرگز قصد ندارد به آنجا برسیم. چیزی که برای خدا مهم است لزوماً پایان و به انجام رساندن آن نیست، بلکه آن چیزی است که ما در طی فرآیند تغییر و تحول یاد می گیریم.

عیسی ممکن است در مورد تجربه ابراهیم فکر می کرده است، وقتی که به یهودیان گفت: “پدر شما ابراهیم شادی میکرد که روز مرا ببیند؛ و آن را دید و شادمان شد” (یوحنا ۸: ۵۶). ابراهیم ممکن بود فراست خود را از دست داده و خیال کند که این دستورات از جانب شیطان بوده باشد. کلید بقا و یادگیری ابراهیم در کل این فرآیند، شناخت صدای خدا بود.

`شما صدای خدا را چگونه تشخیص می دهید؟ از کجا متوجه می شوید که خدا با شما صحبت می کند؟ از چه راه هایی او اراده خود را به شما می گوید؟`