---
title:  نجات از طریق عبادت
date:  26/07/2022
---

`ایوب ۱: ۶ - ۲: ۱۰ را بخوانید. چه چیزی دلیل رنج ایوب بود؟`

دراینجا چیز شگفت انگیزی وجود دارد. فرشتگان به دیدن خدا می آیند و شیطان نیز با آنها می آید. خداوند از شیطان می پرسد که کجا بوده است و شیطان پاسخ می دهد که او “… از گشت و گذار در زمین و سیر کردن در آن می آید ….” ایوب ۱: ۷). سپس خدا این سؤال را مطرح می کند: “آیا خادم من ایوب را ملاحظه کرده ای؟” (ایوب ۱: ۸). این سؤال به خودی خود قابل توجه نیست؛ آنچه مهم و قابل توجه است، کسی است که آن را می پرسد. این شیطان نیست که به ایوب به عنوان شخص مورد نظر برای محک و آزمایش اشاره می کند، بلکه خداست. خدا با دانستن اینکه دقیقاً چه چیزی قرار است اتفاق بیافتد، ایوب را در دستان شیطان قرار می دهد. بر روی زمین، ایوب مطلقاً نمی داند که بوته آزمایش او چقدر سخت خواهد بود. و گرچه بسیار واضح است که این شیطان است، نه خدا، که باعث رنج ایوب می شود، همچنین واضح است که این خداوند است که به صراحت به شیطان اجازه می دهد تا دارایی ها، فرزندان و سلامت جسمانی او را از بین ببرد. اگر خداوند به ایوب اجازه می دهد که رنج بکشد، چه فرقی می کند که خدا یا شیطان شخصاً این رنج را به او تحمیل می کنند؟ چگونه خدا می تواند عادل و مقدس باشد، وقتی که به طور آشکار به شیطان اجازه می دهد که باعث ایجاد چنین درد و عذابی برای ایوب شود؟ آیا این وضعیت یک مورد خاص است یا این ویژگی رفتاری است که خداوند هنوز با ما امروز آنگونه رفتار می کند؟

`در ایوب باب ۱: ۲۰، ۲۱، ایوب چگونه به آزمایشات عکس العمل نشان می دهد؟`

پاسخ به چنین رنجی از دو طریق امکان پذیر است. میتوانیم تندخو، کینه جو، و عصبانی شویم، نسبت به خدایی که معتقدیم ظالم است یا وجود ندارد، به او پشت کنیم، یا میتوانیم محکمتر به خدا بچسبیم. ایوب با ماندن در حضور خدا و پرستش او با سرنوشت و مصیبتی که بر سرش می آمد کنار می آید.

در ایوب ۱: ۲۰، ۲۱، ما سه جنبه از عبادت را می بینیم که ممکن است در زمان سختی کمک کننده باشند. اول، ایوب درماندگی خود را میپذیرد و قبول می کند که هیچ ادعایی ندارد: “عریان از رَحِم مادرم بیرون آمدم و عریان باز خواهم گشت” (ایوب ۱: ۲۱). دوم، ایوب تصدیق میکند که خدا هنوز همه چیز را تحت کنترل کامل خود دارد: “خداوند داد و خداوند گرفت” (ایوب ۱: ۲۱). ثالثاً، ایوب با تأکید مجدد بر ایمان و اعتقاد خود به عدالت خدا به ختم ماجرا می رسد. “نام خداوند متبارک باد!” (ایوب ۱: ۲۱).

`آیا در حال گذار از سختی ها و بوته آزمایش هستید؟ مراحلی که ایوب استفاده کرد را دنبال کنید. چگونه ممکن است به شما نیز کمک کنند؟`