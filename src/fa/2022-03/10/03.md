---
title:  شفاعت برای فیض
date:  29/08/2022
---

`خروج ۳۲: ۱ تا ۱۴ را بخوانید. موسی چه نقشی را در اینجا بازی می کند؟`

پس از آنکه مردم شروع به پرستش گوساله طلایی کردند، خداوند دید که آنها از حد خود فراتر رفته اند، و اعلام کرد که مردم را نابود خواهد کرد و از موسی ملتی بزرگ بوجود خواهد آورد. اما موسی به جای قبول پیشنهاد خدا، از خدا درخواست کرد که به قومش ترحم کند، و خدا از تصمیمی که گرفته بود صرف نظر کرد.

خروج باب ۳۲: ۱ تا ۱۴، دو موضوع مهم را مطرح می کند. نخست، پیشنهاد خداوند برای نابودی قوم سرکش و برکت دادن موسی آزمایشی برای موسی بود. خدا از موسی می خواست که نشان دهد چقدر برای این مردم نافرمان و ناامید احساس شفقت و دلسوزی می کند. و موسی سر بلند از امتحان بیرون آمد. او مانند عیسی برای گناهکاران درخواست رحمت و بخشش کرد. این امر موضوع بسیار جالبی را آشکار می کند: گاهی اوقات خدا همچنین ممکن است به ما اجازه دهد که با دشمنی ها و ضدیت ها روبرو شویم؛ او ممکن است به ما اجازه دهد که در یک دیگ گدازه قرار بگیریم تا او، ما، و جهان ناظر همه بتوانیم ببینیم که چقدر برای کسانی که سرکش هستند، شفقت و دلسوزی داریم.

`موسی برای درخواست خود مبنی بر اینکه خداوند قوم اسرائیل را نابود نکند چه دلایلی را عنوان کرد؟`

ثانیاً، این آیات نشان می دهد که مخالفت و نافرمانی فراخوانی برای آشکار شدن فیض است. فیض زمانی مورد نیاز است که مردم سزاوار آن نباشند. اما زمانی که آنها سزاوار و شایسته دریافت فیض نباشند، زمانی است که احساس می کنیم کمترین تمایل را برای شفاعت فیض برای آنها داریم. اما هنگامی که مریم، خواهر موسی از او انتقاد می کرد، موسی نزد خداوند استغاثه نمود تا او را از جذام شفا دهد (اعداد ۱۲). هنگامی که خداوند بر قورح و پیروانش خشمگین شد و همه آنها را تهدید به نابودی کرد، موسی برای حفظ جان آنها صورت بر زمین نهاد تا از جان آنها در برابر خدا دفاع کند. روز بعد، هنگامی که اسرائیل به خاطر مرگ شورشیان علیه موسی گلایه کرد و خداوند دوباره همه آنها را تهدید به نابودی کرد، موسی در برابر او به خاک افتاد و از هارون خواست که به سرعت برای همه آنها کفاره بدهد (اعداد ۱۶). موسی با شکیبایی و حلم خویش، در میان این دیگ گدازه با فداکاری و از خودگذشتگی، بخاطر کسانی که یقیناً سزاوار فیض نبودند، از خداوند طلب فیض و رحمت کرد.

`به افرادی در پیرامون خود که شما فکر می کنید سزاوار لطف و رحمت خداوند نیستند، بیاندیشید. چگونه می توانید با شکیبایی و فروتنی فداکارانه، مکاشفه ای از فیض و رحمت خداوند برای آنان باشید؟`