---
title:  آزمایش بوسیله آتش
date:  14/07/2022
---

مرد جوانی بود که ما او را الکس خطاب می کنیم. او یک دوران جوانی بسیار پر دردسر و آشفته را پشت سر گذاشته بود: مواد مخدر، خشونت، حتی مدتی در زندان. اما پس از آن، از طریق محبت و  مهربانی یکی از اعضای کلیسای محلی (که الکس از او دزدی کرده بود)، الکس در مورد خدا آموخت و قلب خود را به عیسی داد. اگرچه او هنوز درگیر مشکلات خود و مبارزه با آنها بود، و اگرچه عناصری از شخصیت گذشته او هنوز در او باقی مانده بودند، الکس یک شخص جدید در عیسی بود. او خدا را دوست داشت و سعی داشت با اطاعت از احکام او این محبت را ابراز کند (اول یوحنا ۵: ۱، ۲). الکس در یک نقطه از زندگیش، احساس کرد که باید خادم مسیح بشود. همه چیز به انجام این خدمت اشاره می کرد. او بدون هیچ شک و تردیدی دعوت خداوند را اجابت کرد.

در ابتدا همه چیز در کالج به خوبی پیش  می رفت. سپس همه چیز یکی پس از دیگری خراب شد و زندگی او شروع به از هم پاشیدن کرد. موجودی او به تدریج تمام شد؛ یکی از دوستان نزدیکش با او دشمن شد و اتهاماتی را بر علیه او مطرح کرد که نادرست بود اما به اعتبار او لطمه وارد ساخت. بعد، رفته رفته او مریض شد؛ هیچکس نمیدانست بیماری او چیست، اما آنقدر روی تحصیلاتش تأثیر گذاشت که او میترسید که مجبور شود درس و تحصیل را بهطور کامل رها کند. علاوه بر همه اینها، او با وسوسه های شدیدی در مورد استفاده از مواد مخدر مبارزه می کرد که به راحتی در جامعه محلی در دسترس او بود. حتی در یک نقطه از این دوران او در دام این وسوسه افتاد. الکس نمیتوانست علت این اتفاقات را در زندگیش بفهمد، به خصوص به این دلیل که مطمئن بود که خداوند او را برای شروع خدمتش به این کالج هدایت کرده است. آیا الکس در این مورد اشتباه می کرد؟ اگر چنین است، آیا تمام تجربه و زندگی او با خدا یک اشتباه بزرگ بود؟ حتی اکثر عناصر اساسی ایمان او نیز در معرض تردید قرار گرفته بودند.

`تصور کنید که در میان این بحران، الکس نزد شما بیاید و از شما راهنمایی بخواهد. شما به او چه می گفتید؟ چه تجربیاتی در زندگی خودتان داشته اید که می تواند به کسی مثل او کمک کند؟ از کدام آیات کتاب مقدس استفاده می کنید؟ آیات زیر در چنین شرایطی چقدر می تواند مفید باشند؟ امثال ۳، ارمیا ۲۹: ۱۳، رومیان ۸: ۲۸، دوم قرنتیان ۱۲: ۹، عبرانیان ۱۳: ۵.`

`تقریباً همه کسانی که از خداوند پیروی میکنند، دچار بحرانهایی شدهاند که در طی آن وسوسه شدهاند که به رهبری خداوند شک کنند. نکته مهم در چنین مواقع اینست که محکم به وعده های خداوند بچسبیم، سابقه رهبری خداوند در گذشته را برای خود تکرار کنیم و برای ایمان و پایداری دعا کنیم. خداوند هرگز از ما دست نخواهد کشید. سوالی که برای ما پیش می آید این است: چگونه تسلیم وسوسه ناامیدی و دست کشیدن از خداوند نشویم؟`