---
title:  دعا برای فرو ریختن دیوارها
date:  22/08/2022
---

اصطلاحی در زبان انگلیسی وجود دارد که می گوید خودتان را در گوشه اتاق، در احاطه رنگ قرار داده اید. شاید به زبان فارسی آن را بتوان به دردسر افتادن و یا خود را در بن بست قرار دادن معنی کرد.  تصور کنید که کف اتاقی را رنگ آمیزی می کنید، اما بعد متوجه می شوید که در گوشه ای گیر افتاده اید و نمی توانید بیرون بیایید - مگر با قدم زدن از روی رنگی که تازه زده اید. پس باید در آنجا آنقدر بمانید تا رنگ خشک شود!

گاهی به نظر می رسد ایمان، ما را به بن بستی می کشاند. ما به موقعیتی می رسیم و مانند رنگ خیس روی زمین، ایمانمان ، ما را به “دام” می اندازد. ما به موقعیت خود نگاه می کنیم و باید یا خدا، ایمان، و هر آنچه را که به آن ایمان داشته ایم طرد کنیم، یا ایمانمان ما را وادار می کند که آنچه را غیرممکن به نظر می رسد باور کنیم.

خداوند بنی اسرائیل را به گوشه ای می کشاند. پس از ۴۰ سال سرگردانی آنها در بیابان، خدا قوم خود را به چمنزارهای ساکت و آرام هدایت نکرد. خداوند آنها را به یکی از مستحکم ترین شهرهای کل منطقه هدایت کرد. سپس مجبور شدند شش روز در سکوت در اطراف اریحا قدم بزنند. در روز هفتم خدا به آنها گفت که فریاد بزنند - و این فریاد همراه با صدای شیپورها، پیروزی را برای آنان به ارمغان خواهد آورد.

`یوشع ۵: ۱۳ تا ۶: ۲۰ بخوانید. خدا چه چیزی را می خواهد به بنی اسرائیل بیاموزد؟`

فریادهای بلند آنها باعث نمی شد که در اثر ارتعاش، دیوارها فرو ریزند. هنگامی که خدا بنی اسرائیل را به “فریاد زدن” فراخواند، این همان فریادهایی بود که داود در مزمور ۶۶ درباره آن می نویسد: “ای تمامی زمین، برای خدا بانگ شادمانی بزنید! جلال نام او رابسرایید! و در تسبیح او جلال او را توصیف نمایید!” (مزامیر ۶۶: ۱، ۲). این فریاد ستایش و تسبیح بود! پس از شش روز نگاه کردن به دیوارهای بلند، آنها باید به این نتیجه رسیده باشند که آنها شانسی برای شکستن این دیوارهای مستحکم و بلند ندارند.

`چگونه این ایده به ما در درک معنا و منظور عبرانیان ۱۱: ۳۰ کمک می کند؟`

`هنگامی که خدا در آستانه انجام کاری جدید در زندگی ما باشد، ممکن است ما را به یک اریحا برساند، زیرا ممکن است نیاز داشته باشد که به ما بیاموزد که قدرت پیروزی با توان و استراتژی های خود ما حاصل نمی شود. هر چیزی که ما به آن نیاز داریم از طرف قدرتی خارج از خودمان برایمان مهیا میشود. بنابراین، مهم نیست که چه چیزی در برابر ما قرار دارد، مهم نیست که چقدر غیرقابل حل به نظر می رسد، نقش و وظیفه ما پرستش خداوند است – سرچشمه و مرجع  تمامی چیزهایی که نیاز داریم. این را ایمان عملی می گویند.`