---
title:  چارچوبی برای شکرگزاری
date:  21/08/2022
---

تئودور داستایوفسکی، نویسنده بزرگ روسی، به اعدام محکوم شده بود، اما در آخرین لحظه این حکم تخفیف یافت. در عوض، او سال های زیادی را در زندان گذراند. او درباره تجربه زندان خود نوشت: “تا به آخر در ایمان بمان، حتی اگر همه مردم به گمراهی بروند ولی تو تنها وفادار باقی مانده  باشی؛ حتی در آن زمان نیز هدایای خود را بیاور و در تنهایی خود خدا را پرستش کن”.

در دروس قبلاً دیدیم که چگونه پولس ضدیت ها، آزار، و شکنجه های غیر قابل تصوری را تحمل کرد. اما اکنون در زندان روم نشسته و دربند است. و با این حال او افسرده نیست. در عوض، او مشتاقانه برای تشویق ایمانداران فیلیپی نامه می نویسد!

`فیلیپیان ۴: ۴ تا ۷ را بخوانید. به نظر شما وقتی پولس خودش در زندان بود چگونه می توانست چنین چیزهایی بنویسد؟ در این قسمت، کلیدهای کسب “آرامش خدا” چیست؟`

وقتی همه چیز خوب پیش می رود شادی و خوشحالی طبیعی است. اما پولس ما را تشویق می کند که همیشه شاد باشیم. شاید عجیب به نظر برسد. اگر آنچه را پولس می نویسد به معنای واقعی کلمه در نظر بگیریم، دو مفهوم مهم در آن برای ما وجود دارد.

اولاً، اگر قرار است همیشه شادی کنیم، باید به این معنا باشد که حتی زمانی که به نظر نمی رسد شرایط و اوضاع زمینهای را برای شادی فراهم کنند، باید شاد باشیم. دوماً، اگر قرار است همیشه شادی کنیم، باید به این معنا باشد که باید یاد بگیریم در مواقعی که مایل نیستیم شادی کنیم.

پولس ما را فرا می خواند تا خدا را پرستش کنیم، حتی اگر خیلی اوقات برای ما غیر طبیعی به نظر برسد. حتی ممکن است غیر منطقی به نظر برسد. اما همانطور که خواهیم دید، دقیقاً به این دلیل که مواقعی وجود دارند که غیر معقول به نظر می رسند، ما به شادی کردن فراخوانده شده ایم. به عبارت دیگر، شکرگزاری یک کردار ایمانی است. همانطور که ایمان بر اساس شرایط ما نیست، بلکه بر اساس حقیقت در مورد خدا است، پس شکرگزاری نیز چیزی نیست که ما به خاطر دریافت احساس خوب انجام دهیم، بلکه به دلیل این حقیقت که خدا کیست و چه چیزی به ما وعده داده است. و به طرز شگفت انگیزی، این چنین ایمانی شروع به شکل دادن افکار، احساسات و شرایط ما می کند.

`حقیقتی که پولس در آیات امروز در مورد خدا شناسایی می کند، چیست – حقیقتی که او را قادر میسازد حتی در زندان شادی کند؟  فهرست کوتاهی از آنچه را که حقیقت در مورد خدا می دانید، بنویسید. این فهرست را مرور کنید و برای هر مورد، خدا را شکرگزار باشید. این کار چگونه احساس شما را نسبت به شرایط خودتان تغییر می دهد؟`