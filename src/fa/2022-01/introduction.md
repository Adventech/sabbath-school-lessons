### در این روزهای آخر: پیام عبرانیان 

او برای اولین بار در کلیسا آن زن را دید. او در حین انجام وظیفه، غرق در افکار خود شده بود که منظره ای بطور ناگهانی نظرش را جلب کرد. پرتره ای به ابعاد تقریبی ۲ در ۳ متر از یک دختر، تاثیری بسیار جاذت بر مرد جوان گذاشت. پس از کمی تامل متوجه شد که چشمان آن دختر او را مجذوب خود ساخته است. نقاشی تنها از صورت او بود و نگاه او بر چیزی خیره شده بود. ولی چه چیزی بود و چرا او آنچنان غرق نگاه شده بود؟ پس از آن، برای مدتی طولانی، او نمی توانست آن نقاشی را از سر بیرون کند.

سالها بعد، نقاش، آرنولد جیمنز، برخی از اسرار آنرا برای او فاش کرد. این نقاشی به منظور جذب نگاه ببینندگان به چشمان دختر کشیده شده بود، اما راز واقعی نقاشی در مردمک چشمان او بود. اگر از نزدیک به چشمان او نگاه می کردید، می فهمیدید که آنها منعکس کننده آنچه که او به آن نگاه می کرد بودند. چشمان دختر به صلیب عیسی مسیح دوخته شده بود.

تصویر عیسی در نامه به عبرانیان می تواند همان نیروی مسحور کننده را بر ما اعمال کند. اول از همه، عیسی به عنوان فرمانروای جهان توصیف می شود، که در دست راست خداوند بر تخت نشسته است. فرشتگان بیشماری او را تجلیل نموده، او را می پرستند و به او خدمت می کنند (عبرانیان ۱: ۵ تا ۱۴، عبرانیان ۱۲: ۲۲ تا ۲۴). او حق حکمرانی بر جهان را بدست آورده، زیرا با مرگ خود نابودی شیطان را تضمین کرده است (عبرانیان ۲: ۱۴ تا ۱۶). عیسی همچنین کاهنِ اعظمِ متعال است. او با معصومیت و کمال قدوسیت تا ابد زنده است تا در خیمه آسمانی برای ما شفاعت کند (عبرانیان ۷: ۲۶ تا ۸: ۵). او چنین حقی را بدست آورده تا چنین کند زیرا او یک بار و برای همیشه و برای همه، خود را به عنوان یک قربانی کامل ارزانی نموده است (عبرانیان ۱۰: ۱ تا ۱۴). عیسی همچنین پیمان جدیدی از سوی خدا برای ما آورد که تا ابد پابرجا خواهد ماند (عبرانیان ۸: ۶ تا ۱۳).

با این حال، آنچه که خواننده را مجذوب تصویر عیسی می کند، فقط کاری نیست که عیسی انجام داده است بلکه وجود خود اوست. او همانند همه ما از یک زن زاده شده است و همانگونه که ما گاهی وسوسه شده‌ایم و مورد تمسخر قرار گرفته ایم، او هم مورد وسوسه و استهزاء قرار گرفت. با این وجود او همچنان در کانون قدرت جهان قرار دارد. وقتی به صحنه آسمان با ستارگان متنوع و چشمگیر آن خیره می شویم، چشمان ما مجذوب آن یگانه ای می شود که کانون همه چیز است، و حیرت انگیز است که او شبیه ماست زیرا او یکی از ما شده بود.  عیسی، برادر ما، علیرغم شرم گناه و انحطاط ما، نماینده ما در آسمان است.

در شخص عیسی، سه بُعد از داستان نجات تلاقی می یابند. بُعد اول، بُعد محلی و شخصی اوست. برای خوانندگانی که از سرزنشها و سختی های زندگی مسیحی خود خسته شده‌اند (عبرانیان ۱۰: ۳۲ تا ۳۴)، عیسی پدیدآورنده و کامل کننده ایمان است. آنها باید چشمان خود را به او بدوزند، او که از سوی گناهکاران متحمل رنج و عذاب شد (عبرانیان ۱۲: ۱ تا ۴). بُعد دوم، بُعد جمعی و ملی اوست. برای قوم خدا، که در سفر بسوی سرزمین موعود هستند، عیسی یک یوشع جدید است. آنها باید از او پیروی کنند (عبرانیان ۳، ۴، ۱۱، ۱۲). بُعد سوم، بُعد جهانی اوست. عیسی آدم جدید است، پسر انسان که اهداف خداوند برای بشریت، در او تحقق یافته است (عبرانیان ۲: ۵ تا ۱۰، عبرانیان ۱۲: ۲۲ تا ۲۸). 

تصویر عیسی، که در بر گیرنده ابعاد محبت خدا نسبت به ماست، موضوع مطالعه این سه ماهه است. و همانگونه که تصویر عیسی در چشمان آن نقاشی، نگاه مرد جوان را به خود جلب کرد، باشد که تصویر عیسی همانگونه که در عبرانیان توصیف شده، نه تنها موجب شود تا با دقت به او نگاه کنیم، بلکه محبت و تحسین ما را نسبت به او، که برادر ما در آسمان است جلب کند.

_فلیکس اچ. کورتز دانشیار ادبیات عهد جدید کلیسای ادونتیست در دانشکده الهیات دانشگاه اندروز است. وی با آلما گلوریا آلوارز ازدواج کرده و دارای دو فرزند به نام هدید، که در نیوجرسی کشیش است، و آلما، که دانشجوی باستان شناسی در دانشگاه اندروز می باشد._