---
title:  عار نداشت که آنان را برادران خطاب کند
date:  17/01/2022
---

رساله عبرانیان می گوید که عیسی عار نداشت که ما را برادران خود بخواند (عبرانیان ۲: ۱۱). عیسی علی رغم اینکه با خدا یکی بود، ما را همچون عضوی از خانواده خود پذیرفت. این موضوع  که عبرانیان بواسطه محبت مسیح  با هم یکپارچه شده بودند باعث شده بود تا آنان در جامعه مورد هتک حرمت و آزار قرار بگیرند و عار جامعه بشوند (عبرانیان ۱۰: ۳۳).

`عبرانیان باب ۱۱: ۲۴ تا ۲۶ را بخوانید. از چه طریقی تصمیمات موسی نمونه ای از آنچه عیسی برای ما انجام داد را نشان می دهند؟`

آیا تصور کرده اید، برای موسی «پسر دختر فرعون» نامیده شدن، به چه معنایی بوده است؟ او شخصیتی با نفوذ و قدرتمند در قدرتمندترین امپراطوری آن زمان بود. او بالاترین آموزش های مدنی و نظامی را دیده بود و به یک شخصیت برجسته و فرهیخته تبدیل شده بود. استیفان می گوید که موسی «در گفتار و کردار» توانا بود (اعمال ۷: ۲۲). خانم اِلن جی وایت، همچنین می گوید که موسی «مورد علاقه ارتش مصر بود» و اینکه فرعون «مصمم بود نوه فرزندخوانده خود را به جانشینی خود بر گزیند و بر تخت سلطنت قرار دهد» (نگاه کنید به مشایخ و انبیا، صفحه ۲۴۵). با اینحال، وقتی موسی تصمیم گرفت که خود را با بنی اسرائیل، یک قوم برده و بدون تحصیلات و قدرت بودند همسان بداند، تمام امتیازات خود را رها کرد.

`متی باب ۱۰: ۳۲، ۳۳؛ دوم تیموتائوس ۱: ۸، ۱۲؛ و عبرانیان ۱۳: ۱۲ تا ۱۵ را بخوانید. خداوند در این آیات از ما چه می خواهد؟`

این بخشی از مشکل خوانندگان عبرانیان بود. بسیاری از آنها پس از آزار و اذیت و طرد شدن، شروع به احساس شرم از عیسی مسیح کردند. برخی با اعمال خود در خطر این بودند که به جای ارج نهادن و تکریم عیسی «او را در برابر چشم همگان بی حرمت سازند» (عبرانیان ۶: ۶). بنابراین، پولس دائما خوانندگان را به «حفظ محکم ایمان» و «اعتراف» به ایمان خود فرا می خواند (عبرانیان ۴: ۱۴؛ عبرانیان ۱۰: ۲۳).

خدا می خواهد تا ما عیسی را به عنوان خدای خود و برادر خود بشناسیم. عیسی بعنوان فدیه دهنده و نجات دهنده ما، بدهی ما را پرداخت کرده است؛ عیسی بعنوان برادر ما طریقی را که باید مطابق آن زندگی کنیم به ما نشان داده است «تا به شکل پسرش آئیم، تا او فرزند ارشد از برادران بسیار باشد» (رومیان ۸: ۲۹).

`لحظه ای به تصمیمی بیاندیشید که عیسی باید بگیرد تا ما را همچون «خواهر و برادر» در آغوش بکشد. چرا آنچه عیسی انجام داد بسیار بیش از آنچه موسی انجام داد، محبانه تر و فروتنانه تر است و این چه چیزی را در مورد محبت خدا به ما می آموزد؟`