---
title:  گوشت و خون مانند ما
date:  18/01/2022
---

عبرانیان می گوید که عیسی طبیعت انسانی ما را پذیرفت تا نماینده ما باشد و بتواند از جانب ما به خاطر ما جان خود را بدهد (عبرانیان ۲: ۹، ۱۴ تا ۱۶؛ عبرانیان ۱۰: ۵ تا ۱۰). این اساس طرح نجات و رستگاری و تنها امید ما برای زندگی ابدی است.

`متی باب ۱۶: ۱۷؛ غلاطیان ۱: ۱۶؛ اول قرنتیان ۱۵: ۵۰؛ و افسسیان ۶: ۱۲ را بخوانید. عبارت «جسم و خون» در این آیات به کدامیک از نقاط ضعف ذات انسانی مرتبط می شود؟`

عبارت «جسم و خون» بر سستی و ناپایداری وضعیت انسان، ناتوانی و ضعف آن (افسسیان ۶: ۱۲)، عدم شناخت (متی ۱۶: ۱۷، غلاطیان ۱: ۱۶)، و فانی بودن او تاکید دارد (اول قرنتیان ۱۵: ۵۰). عبرانیان می گوید که عیسی «از هر لحاظ» مانند برادران خود شد (عبرانیان ۲: ۱۷). این عبارت به این مفهوم است که عیسی کاملا انسانی شد. عیسی تنها «شبیه» یا «ظاهرا» انسان نبود؛ او براستی انسان بود، حقیقتا یکی از ما.

عبرانیان همچنین می گوید که عیسی در مورد گناه با ما تفاوت داشت. نخست، عیسی مرتکب هیچ گناهی نشد (عبرانیان ۴: ۱۵). ثانیا، عیسی ذاتی انسانی داشت که «قدوس، بی عیب، پاک، جدا از گناهکاران، و فراتر از آسمانها» بود (عبرانیان ۷: ۲۶). ما همه گناه کرده ایم، و همه تمایلات شیطانی داریم. اسارت ما نسبت به گناه در اعماق ذات و وجود خودمان آغاز می شود. ما «نفسانی هستیم، و همچون برده به گناه فروخته شده ایم» (رومیان ۷: ۱۴؛ رومیان ۱۵ تا ۲۰). غرور و سایر انگیزه های گناه آلود، اغلب حتی اعمال نیکوی ما را نیز آلوده می کنند. طبیعت عیسی مسیح تحت تاثیر آسیب گناه نبود. باید اینگونه بوده باشد. اگر عیسی همچون ما «نفسانی بود، همچون برده به گناه فروخته می شد»، همچون ما به یک منجی نیاز داشت. در عوض، عیسی بعنوان ناجی آمد و خود را همچون قربانی «بدون عیب» به خاطر گناهان ما تقدیم تسلیم خدا کرد (عبرانیان ۷: ۲۶ تا ۲۸، عبرانیان ۹: ۱۴).

پس عیسی با مرگ خود همچون یک قربانی، کفاره گناهان ما شد و قدرت شیطان را از میان برداشت، بنابراین، بخشش و صلح و آشتی ما با خدا را امکانپذیر ساخت (عبرانیان ۲: ۱۴ تا ۱۷). عیسی همچنین با تحقق وعده عهد جدید یعنی نوشتن شریعت خداوند بر قلبها و اذهان ما، قدرت گناه را درهم شکست و به ما توانایی زندگی در راستی و عدالت را بخشید (عبرانیان ۸: ۱۰). بنابراین، عیسی دشمن را شکست داده و بطور موثری ما را آزاد کرده است تا اکنون بتوانیم «خدای زنده» را عبادت و خدمت کنیم (عبرانیان ۹: ۱۴). در همین حال، نابودی و شکست نهایی شیطان در داوری نهایی اتفاق خواهد افتاد (مکاشفه ۲۰: ۱ تا ۳، ۱۰).

`از آنجا که ما وعده پیروزی از طریق عیسی را داریم، چرا بسیاری از ما هنوز با گناه دست و پنجه نرم می کنیم؟ اشتباه ما چیست، و مهمتر از همه، چگونه می توانیم مطابق فراخوان بزرگی که در مسیح داریم زندگی کنیم؟`