---
title:  صالحان با ایمان زندگی خواهند کرد
date:  06/03/2022
---

`عبرانیان باب ۱۰: ۳۵ تا ۳۹ را بخوانید. در این آیات خداوند به ما چه می گوید؟`

استقامت و پایداری یکی از ویژگیهای مردم زمان آخر است که آنها بدون داشتن این ویژگی قادر به دریافت وعده ها نخواهند بود (مکاشفه۱۳: ۱۰؛ مکاشفه۱۴: ۱۲). با این حال، ایمانداران برای پایداری و تحمل باید ایمان خود را «محکم» حفظ کنند (عبرانیان ۱۰: ۲۳؛ عبرانیان ۴: ۱۴). پولس نشان داده است که نسل بنی اسراییل ساکن در بیابان به سبب بی ایمانی و بی وفایی، قادر به دریافت وعده نبودند (عبرانیان ۳: ۱۹). عبرانیان ایمانداران را در آستانه دست یافتن به وعده ها نیز به تصویر می کشد (عبرانیان ۹: ۲۸؛ عبرانیان ۱۰: ۲۵، ۳۶ تا ۳۸) و آنها برای دریافت وعده ها نیاز داشتند تا ایمان خود را حفظ و به آن عمل کنند (عبرانیان ۱۰: ۳۹).

پولس اظهارات خود را در مورد ایمان با نقل قولی از حبقوق باب ۲: ۲ تا ۴ بیان می کند. حبقوق از خدا سوال کرده بود که چرا او مردم خیانتکاری که بر صالحان ظلم و ستم روا می داشتند را تحمل می کند و در برابر آنها بردبار است(حبقوق ۱: ۱۲ تا ۱۷). نبی و قومش در رنج و عذاب بودند؛ بنابراین، آنها می خواستند که خداوند وارد عمل شود. با این حال، خداوند پاسخ داد که زمان خاص و مشخصی برای تحقق وعده او وجود دارد و آنها باید منتظر بمانند (حبقوق ۲: ۲ تا ۴). حبقوق و قومش مانند ما بین دوران وعده و زمان تحقق آن زندگی می کردند. پیام خدا در عبرانیان ادامه می یابد: «او که باید بیاید، خواهد آمد و تأخیر نخواهد کرد» (عبرانیان ۱۰: ۳۷؛ همچنین حبقوق ۲: ۳ را ببینید).

پیام به عیسی اشاره دارد. اوست که عادل است، و مظهر ایمانی است که خدا را خشنود و حیات را مهیا می سازد (عبرانیان ۱۰: ۵ تا ۱۰).

پس چرا، او آمدنش را «به تاخیر» می اندازد؟ او چنین نخواهد کرد. او قبلا آمده است تا برای ما جان خود را بدهد(عبرانیان ۹: ۱۵ تا ۲۶)، و مطمئنا در زمان مقرر دوباره خواهد آمد (عبرانیان ۹: ۲۷، ۲۸؛ عبرانیان ۱۰: ۲۵).

پیام خدا ادامه می دهد: «لیکن عادل به ایمان زیست خواهد نمود» (عبرانیان ۱۰: ۳۸). پولس در رومیان ۱: ۱۷ و غلاطیان ۳: ۱۱ همین مطلب را بیان می کند. رومیان باب ۱: ۱۶، ۱۷ بطور ویژه این مطلب را روشن می کند زیرا شرح می دهد که عدالت خدا «از آغاز تا به انجام بر پایه ایمان است». منظور پولس اینست که وفاداری خدا به وعده هایش در درجه اول قرار دارد، و وفاداری او، همچنین ثمره آن، منجر به ایمان ما و یا وفاداری ما می شود.

بنابراین، چون خدا به وعده های خود وفادار مانده است (دوم تیموتائوس ۲: ۱۳)، صالحان نیز در پاسخ به وفاداری خدا، وفادار خواهند ماند.

`چرا مهم است که تشخیص دهیم که ایمان ما در وفاداری به خدا ریشه دارد و از آن قوت می گیرد؟ چگونه می توانیم بیاموزیم که بیشتر به وفاداری خدا نسبت به ما و وعده هایی که به ما داده، اعتماد کنیم؟`