---
title:  توسط ایمان ابراهیم
date:  07/03/2022
---

عبرانیان ایمان را چنین تعریف می کند: « ایمان، اطمینانی است به چیزهایی که به آن امیدواریم و اعتقادی است به چیزهایی که نمیبینیم » (عبرانیان ۱۱: ۱). سپس فهرستی از اشخاص ایماندار تاریخ اسرائیل را ارائه می دهد که الگویی برای نشان دادن مفهوم ایمان هستند، و این نشان می دهد که آنها چگونه ایمان را با اعمال خود آشکار ساختند.

`عبرانیان باب ۱۱: ۱ تا ۱۹ را بخوانید. این «قهرمانان» ایمان چه کردند که ایمان آنها الگویی برای دیگران شد؟ چگونه اعمال آنها با امید به چیزهای نادیده ارتباط دارد؟`

ابراهیم احتمالا مهمترین شخصیت این فصل است. آخرین عمل ایمانی ابراهیم بخصوص در مورد ماهیت واقعی ایمان بسیار آموزنده است.

عبرانیان خاطرنشان می کند که دستورالعمل خدا به ابراهیم مبنی بر پیشکش نمودن اسحاق بعنوان قربانی به نظر می رسد که به معنای تناقضی از سوی خدا باشد (عبرانیان ۱۱: ۱۷، ۱۸). اسحاق تنها پسر ابراهیم نبود. اسماعیل فرزند اول ابراهیم بود، اما خدا به ابراهیم گفته بود که قبول درخواست ساره برای بیرون کردن اسماعیل و مادرش کاری درست است زیرا خدا از آنها مراقبت خواهد کرد، و نیز به این دلیل که نسل ابراهیم از طریق اسحاق ادامه می یافت (پیدایش ۲۱: ۱۲، ۱۳). اما در فصل بعدی، خداوند از ابراهیم می خواهد که اسحاق را بعنوان قربانی سوختنی تقدیم کند. به نظر می رسد دستورالعمل خدا در پیدایش باب ۲۲ کاملاً با وعده های خدا در پیدایش ۱۲ تا ۲۲ مغایرت داشته باشد.

عبرانیان نتیجه می گیرد که ابراهیم با رسیدن به این نتیجه که خدا اسحاق را پس از قربانی کردن او زنده خواهد کرد، این مسئله بغرنج را بطور شگفت انگیزی حل می کند. این شگفت انگیز است زیرا هنوز تا آن زمان کسی زنده نشده بود. اما، ظاهراً، تجربه قبلی ابراهیم با خدا او را به این نتیجه رسانده بود. عبرانیان باب ۱۱: ۱۲ خاطرنشان می کند که اسحاق بوسیله قدرت خداوند «از کسی که دیگر قادر به تولید مثل نبود» زاییده شده بود. پولس همچنین یادآوری می کند که، با وجود اینکه ابراهیم «قادر به تولید مثل نبود» و ساره نازا بود، ابراهیم ایمان داشت که «… در امید … با اینکه امیدی نبود، پدر قومهای بسیار گردد» و زیرا او ایمان داشت که خداوند «مردگان را زنده می کند و نیستیها را هستی می بخشد» (رومیان ۴: ۱۷ تا ۲۰). بنابراین، ابراهیم باید تصور کرده باشد که اگر خدا به تعبیری یکبار در گذشته اسحاق را از نیستی به هستی آورده و جان بخشیده، می تواند این کار را دوباره انجام دهد. در پرتو هدایت خداوند در گذشته، ابراهیم متوجه آنچه که او می تواند در آینده انجام دهد، شده بود.

`چرا تفکر کردن در مورد چگونگی هدایت زندگی ما در گذشته از سوی خداوند، اکنون در حفظ ایمان و اعتماد ما به او بسیار مهم است؟`