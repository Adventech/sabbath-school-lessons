---
title:  عیسی، لنگر جانها
date:  10/02/2022
---

پولس هشدار خود علیه ارتداد، و تشویق به محبت و ایمان را با یک شرح مفصل و زیبایی از تضمینی که خداوند در عیسی مسیح به ما داده است به اوج می رساند.

`عبرانیان ۶: ۱۷ تا ۲۰ را بخوانید. چگونه خداوند دریافت وعده هایش را برای ما تضمین کرد؟`

خداوند دریافت وعده هایش را به چندین روش برای ما تضمین کرد. نخست، خدا تحقق وعده خود را با سوگند تضمین کرد(عبرانیان ۶: ۱۷). براساس کتاب مقدس، سوگند خدا به ابراهیم و داوود، اساس و پایه غایی اعتماد و اطمینان ابدی به لطف و رحمت خداوند برای اسرائیل شد. هنگامیکه موسی بدنبال تضمین عفو و بخشش خداوند برای اسرائیل پس از ارتداد آنها با پرستش گوساله طلایی بود، او به سوگند خداوند خطاب به ابراهیم اشاره کرد (نگاه کنید به خروج ۳۲: ۱۱ تا ۱۴؛ پیدایش ۲۲: ۱۶ تا ۱۸). موضع تلویحی ادعای او این بود که سوگند خدا غیر قابل برگشت و تغییر ناپذیر است (رومیان ۹: ۴؛ رومیان ۱۱: ۲۸، ۲۹).

بطور مشابه، هنگامی که نویسنده مزمور برای شفاعت اسراییل به حضور خداوند رفت، سوگند خداوند خطاب به داوود را یادآوری و مطالبه کرد: «عهد خود را بیحرمت نخواهم ساخت و آنچه را از دهانم صادر شد، تغییر نخواهم داد. یک بار برای همیشه به قدوسیت خود سوگند خوردم، و به داوود دروغ نخواهم گفت، که سلسلۀ او تا به ابد پابرجا خواهد ماند و تخت او در حضور من همچون خورشید؛ همچون ماه جاودانه خواهد بود، چون شاهدی امین در آسمان» (مزمور ۸۹: ۳۴ تا ۳۷). براساس عهد جدید، هر دو سوگند خداوند در عیسی مسیح تحقق یافت، او که فرزند ابراهیم بود و بر تخت پادشاهی پدرش داوود جلوس کرد (غلاطیان ۳: ۱۳ تا ۱۶؛ لوقا ۱: ۳۱ تا ۳۳، ۵۴، ۵۵).

دوم، خدا تحقق وعده های خود را بوسیله نشاندن عیسی در جانب راست خود در ملکوت برای ما تضمین کرده است. هدف از عروج عیسی مسیح تایید و تضمین وعده های خداوند برای ایمانداران است زیرا عیسی بعنوان «پیشرو و نماینده ما» به آسمان صعود کرده است(عبرانیان ۶: ۲۰). بنابراین، صعود او اطمینان نجات و رستگاری بوسیله خداوند را برای ما آشکار می کند. خداوند عیسی را بوسیله تحمل رنج «مرگ برای همه» جلال داد و متعالی ساخت، پس، او را قادر است تا «فرزندان بسیاری را به جلال برساند» (عبرانیان ۲: ۹، ۱۰). حضور عیسی مسیح در نزد خداوند «لنگر محکم و ایمن برای جانها» است (عبرانیان ۶؛ ۱۹)، که به تخت پادشاهی خداوند متصل شده است. افتخار و سربلندی حکومت خداوند به خاطر تحقق وعده های او برای ما از طریق عیسی مسیح است. چه تضمین و اطمینان بیشتری ما نیاز داریم؟

`وقتی به این موضوع که خدا برای شما سوگند یاد کرده است، می اندیشید چه احساسی دارید؟ چرا باید این اندیشه به تنهایی به شما کمک کند تا از نجات و رستگاری خود اطمینان خاطر داشته باشید، حتی زمانیکه شما احساس بی ارزشی می کنید؟`