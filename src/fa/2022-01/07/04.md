---
title:  هیچ قربانی برای گناهان باقی نمی ماند
date:  08/02/2022
---

هشدار عبرانیان باب ۶: ۴ تا ۶ بسیار شبیه به هشدار عبرانیان باب ۱۰: ۲۶ تا ۲۹ است. پولس توضیح می دهد که نپذیرفتن قربانی عیسی و ادامه گناه از روی عمد، دیگر هیچ وسیله ای را برای بخشش گناهان مخاطبانش باقی نمی گذارد زیرا هیچ طریق دیگری غیر از عیسی برای این بخشش وجود ندارد (عبرانیان ۱۰: ۱ تا ۱۴).

`عبرانیان باب ۱۰: ۲۶ تا ۲۹ را بخوانید. سه روشی که نویسنده توصیف می کند مبنی بر اینکه هیچ بخششی برای گناه وجود ندارد، چه هستند؟`

نویسنده نمی گوید که پس از شناخت کامل حقیقت، کفاره ای [از طریق مسیح] برای هر گونه گناهی که مرتکب شوید، وجود ندارد. خداوند عیسی را بعنوان شفیع ما منصوب کرده است (اول یوحنا ۲: ۱). از طریق او گناهان ما بخشیده شده است (اول یوحنا ۱: ۹). گناهی که برای آن قربانی یا کفاره ای وجود ندارد، گناهی است که بعنوان پایمال کننده خون پسر خدا شناخته می شود، بی حرمتی به خونی را که به عهد بین خدا و انسان اعتبار می بخشد، اهانت به روح پر فیض خداست که با کیفر شدیدی رو به رو خواهد بود. (عبرانیان ۱۰: ۲۹). اجازه دهید تا مفهوم این عبارات را مرور و بررسی کنیم.

عبارت «پسر خدا را پایمال کرده» (عبرانیان ۱۰: ۲۹) رد اقتدار عیسی را وصف می کند. عنوان «پسر خدا» به مخاطبان یادآوری می کند که خداوند عیسی را در جانب راست خود منصوب کرده و وعده داده است که دشمنانش را زیر پایهایش افکند (عبرانیان ۱: ۱۳؛ و نیز عبرانیان ۱: ۵ تا ۱۲، ۱۴ را ملاحظه کنید). افکنده شدن در زیر پای عیسی به معنای اینست که با مرتد، همچون دشمن عیسی رفتار می شود. در چارچوب استدلال و بحث رساله عبرانیان (عبرانیان ۱: ۱۳) می توان این را بیان کرد که، تا آنجا که به زندگی مرتد مربوط می شود، او عیسی را از اقتدار و حاکمیت بر زندگیش به زیر کشیده (که حال خود مرتد جای او را گرفته است) و از او به عنوان زیرپائی استفاده کرده است. این همان چیزی است که لوسیفر می خواست تا در آسمان انجام دهد (اشعیا ۱۴: ۱۲ تا ۱۴) و آنچه که «مرد بی دین» تلاش می کند تا در آینده انجام دهد(دوم تسالونیکیان ۲: ۳، ۴).

عبارت «خونِ عهد را تحقیر و بی حرمت کرده است» اشاره به رد قربانی عیسی مسیح می کند (عبرانیان ۹: ۱۵ تا ۲۲). یعنی می خواهد بگوید که خون عیسی مسیح عاری از قدرت تقدیس و تطهیر کنندگی است.

عبارت « بی حرمتی به روح فیض» بسیار محکم و قدرتمند است. اصطلاح یونانی Enybrisas (توهین، اهانت)، مبتنی بر تجلی گستاخی و غرور است که به « تکبر و غرور» یا «خود بزرگ بینی» اشاره دارد. این اصطلاح در مقایسه با توصیف روح القدس بعنوان «روح فیض» اصطلاحی نیرومند است. بدان معنا که مرتد به دعوت پر از فیض خداوند با توهین و بی احترامی پاسخ داده است.

مرتد در موقعیت غیرقابل دفاعی قرار دارد. آن فرد عیسی، فداکاری او و روح القدس را انکار می کند.