---
title:  دریافت پادشاهی تزلزل ناپذیر
date:  12/03/2022
---

### مطالعه این هفته
عبرانیان ۱۲: ۱۸ تا ۲۹؛ خروج ۳۲: ۳۲؛ دانیال ۷: ۹، ۱۰، ۱۳ تا ۲۲؛ حجی ۲: ۶ تا ۹، ۲۰ تا ۲۲؛ مزمور ۱۵: ۵؛ مزمور ۱۶: ۸؛ عبرانیان ۱۳: ۱۵، ۱۶.

> <p>آیه حفظی</p>
> « خدا را برای آن پادشاهی تزلزل ناپذیری که او به ما میدهد، سپاس گوییم و او را آنطور که مقبول اوست، عبادت نماییم؛ یعنی با خوف و احترام » (عبرانیان ۱۲: ۲۸).

عبرانیان باب ۱۲: ۱۸ تا ۲۹، متن این هفته، نقطه اوج این نامه است، و موضوع اصلی خود را با تکرار ایده ای که با آن آغاز شده است، جمع بندی می کند: خداوند به واسطه پسر خود با ما سخن گفته است، و ما باید با دقت به این موضوع توجه داشته باشیم (عبرانیان ۱: ۱، ۲؛ عبرانیان ۱۲: ۲۵). توصیف عیسی در عبرانیان باب ۱۲: ۲۲ تا ۲۴ خلاصه تمام بیانات رساله درباره اوست: عیسی واسطه عهد جدید است و خون او نجات ایمانداران را میسر ساخت. خدمت کاهنی و پادشاهی وی به نمایندگی و از جانب ما دلیل شادی و جشن برای میزبانان آسمانی است. و سرانجام، عبرانیان باب ۱۲: ۲۵ تا ۲۹ حاوی آخرین توصیه و نقطه عطف آن است: داوری خدا در راه است. داوری او نابودی دشمنانش، و عدالت و پادشاهی را برای قوم او به همراه می آورد (عبرانیان ۱۲: ۲۸، ۲۹).

در خاتمه، اهمیت دستاوردهای عیسی در صلیب را دوباره تایید می کند و ایمانداران را به سوی کمال پیروزی عیسی در زمان بازگشت دوباره اش هدایت می کند. پولس با استفاده از رویای دانیال باب ۷ به خوانندگان خود یادآوری می کند که عیسی پادشاهی را از جانب خدای داور ، دریافت کرده است (دانیال ۷: ۹ تا ۱۴)، و می خواهد پادشاهی خود را با ایمانداران، «مقدسین خدای متعال»، که تا ابد و همیشه آنرا تصاحب کرده، قسمت کند (دانیال ۷: ۱۸).