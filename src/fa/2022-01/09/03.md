---
title:  انواع مختلف قربانی ها
date:  21/02/2022
---

مرگ عیسی منجر به عفو و بخشش گناهان ما شد. گرچه، آمرزش و بخشش گناهان ما شامل چیزی بیش از لغو مجازات ما بخاطر تخلف و نقض عهد است. این عوامل دیگری را در بر می گیرد که به همان اندازه مهم هستند. به همین دلیل سیستم قربانی بنی اسرائیل دارای پنج نوع متفاوت از قربانی ها بود. هریک برای بیان ارزشمندی و غنای مفهوم صلیب مسیح ضروری بودند.

`افسسسیان باب ۳: ۱۴ تا ۱۹ را بخوانید. پولس بخاطر ایمانداران چه استدعایی داشت؟`

قربانی هولوکاست(یا قربانی سوختنی) مستلزم این بود که قربانی در حضور خداوند ذبح و کل آنرا در آتش مذبح بسوزانند (لاویان ۱). این معرف عیسی بود، که تمام زندگی اش را فدای ما کرد. کفاره عیسی تعهد کامل او بخاطر ما بود. با اینکه او با خدا برابر بود، عیسی «خود را خالی کرد و ذات غلام پذیرفته، به شباهت آدمیان درآمد» (فیلیپیان ۲: ۵ تا ۸).

پیشکش غلات، هدیه سپاسگزاری و قدردانی از خداوند بخاطر تامین مایحتاج قومش بود(لاویان ۲). این مطلب همچنین معرف عیسی، «نان حیات» بود (یوحنا ۶: ۳۵، ۴۸) ، که از طریق او حیات ابدی ر ا دریافت می کنیم.

پیشکش صلح و سلامتی و مشارکت، حاکی از یک وعده خوراک مشترک با دوستان و خانواده بود تا بخاطر سلامتی که از سوی خدا مهیا شده تجلیل بعمل آورده شود. (لاویان ۳). این معرف مسیح بود که قربانی او صلح و آرامش برای ما مهیا کرد (اشعیا ۵۳: ۵؛ رومیان ۵: ۱؛ افسسیان ۲: ۱۴). همچنین این هدیه تاکید می کند که ما باید با خوردن بدن او و نوشیدن خون او در قربانی مسیح شریک و در او ساکن شویم (یوحنا ۶: ۵۱ تا ۵۶).

قربانی تطهیر یا گناه، کفاره گناهان را فراهم می ساخت (لاویان ۴: ۱ تا ۵ – ۵ تا ۱۳). این قربانی به نقش خون حیوان – که بیانگر حیات آن است – در رهایی و نجات از گناهان تاکید داشت (لاویان ۱۷: ۱۱) و به خون عیسی مسیح اشاره می کرد که ما را از مجازات گناهانمان نجات می دهد (متی ۲۶: ۲۸؛ رومیان ۳: ۲۵؛ عبرانیان ۹: ۱۴).

قربانی تقصیر یا جبران غرامت (لاویان ۵: ۱۴ تا ۶: ۷) در مواردی که امکان جبران خسارت یا بازپرداخت آن وجود داشت، بخشش و عفو را میسر می ساخت. این امر به ما می گوید که بخشش خدا ما را از مسئولیت جبران خسارت و یا بازپرداخت غرامت، در صورت امکان، به کسانی که نسبت به آنها ظلم و یا بی عدالتی کرده ایم، نمی رهاند.

قربانی های خیمه مقدس به ما می آموزند که تجربه دریافت نجات چیزی فراتر از صرفاً پذیرش عیسی مسیح بعنوان جانشین ماست. ما همچنین باید از او «قوت» بگیریم، برکات او را با دیگران به اشتراک بگذاریم، و ظلم و بی عدالتی را که در حق دیگران کرده ایم، جبران کنیم.