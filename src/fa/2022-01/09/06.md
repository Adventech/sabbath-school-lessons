---
title:  داوری و شخصیت خداوند
date:  24/02/2022
---

`رومیان باب ۳: ۲۱ تا ۲۶؛ رومیان ۱: ۱۶، ۱۷؛ و رومیان ۵: ۸ را بخوانید. رستگاری در صلیب برای عفو و بخشش گناهانمان چه چیزی در مورد خدا برای ما آشکار می کند؟`

آمرزش گناهان ما در دو مرحله با شفاعت عیسی مسیح در دو بخش از معبد آسمانی انجام می گیرد. نخست، عیسی بار گناهان ما را بر خود گرفت و بسوی صلیب رفت تا عفو و بخشش را برای هر کس که به او ایمان آورد مهیا سازد (اعمال ۲: ۳۸؛ اعمال ۵: ۳۱). برروی صلیب عیسی اختیار و حق آمرزش هر کس که به او ایمان داشته باشد را بدست آورد زیرا او مجازات سنگین گناهان آنها را متحمل شده است. او همچنین عهد جدیدی را آغاز کرد که به او این امکان را می دهد تا شریعت خدا را از طریق روح القدس در قلب ایمانداران قرار دهد (عبرانیان ۸: ۱۰ تا ۱۲؛ حزقیال ۳۶: ۲۵ تا ۲۷).

مرحله دوم در کهانت عیسی شامل داوری، داوری پیش از ظهور، که همچنان از دیدگاه عبرانیان آینده محسوب می شد (عبرانیان ۲: ۱ تا ۴؛ عبرانیان ۶: ۲؛ عبرانیان ۹: ۲۷، ۲۸؛ عبرانیان ۱۰: ۲۵).این قضاوت با داوری بر قوم خدا آغاز می شود و در دانیال باب ۷: ۹ تا ۲۷؛ متی ۲۲: ۱ تا ۱۴ و مکاشفه ۱۴: ۷ شرح داده شده است. هدف آن نشان دادن عدالت خداوند در آمرزش قومش می باشد. در این داوری سوابق زندگی آنها در مقابل چشمان جهانیان قرار می گیرد. خداوند نشان خواهد داد که در قلبهای ایمانداران چه گذشته است و چگونه عیسی را بعنوان منجی خود قبول کردند و حضور روح القدس او را در زندگی خود پذیرفتند.

الن جی وایت در خصوص این داوری می گوید: «انسان نمی تواند خودش به این اتهامات رسیدگی کند. او با ردایش که با گناه لکه دار شده در مقابل خدا می ایستد.

ولی عیسی وکیل مدافع ما بخاطر همه ما که با توبه و ایمان جانهای خود را به او متعهد ساخته ایم تقاضای فرجام خواهی می کند. او با مباحثه و استدلال قوی از جلجتا، اتهام زننده [شاکی] آنان را شکست می دهد. اطاعت محض او به احکام خدا، حتی تا زمان مرگ بر روی صلیب، به او قدرت بر تمامی آسمان و زمین بخشیده است و رحمت و آشتی را برای انسان تقصیر کار مطالبه می کند.

ولی در حالی که ما باید متوجه وضعیت گناه آلود خود بشویم، باید بر مسیح به عنوان عدالت خودمان، قدوسیت خودمان، و رهایی خودمان تکیه کنیم. مسیح به تنهایی می تواند بخاطر ما فرجام خواهی کند. او قادر است تا متهم کننده را با استدلال های خود که نه در شایستگی های خودمان بلکه در شایستگی های او یافت می شود خاموش سازد» - (شهادت هایی برای کلیسا، جلد ۵ صفحه ۴۷۱ و ۴۷۱).

`چرا صلیب و خدمت مسیح بخاطر ما نشان می دهد که باید با اطمینان، اما با فروتنی و توبه، چشم به داوری او بدوزیم؟`