---
title:  عیسی، قربانی کامل
date:  22/02/2022
---

`عبرانیان باب ۷: ۲۷ و عبرانیان ۱۰: ۱۰ را بخوانید. قربانی عیسی در این آیات چگونه توصیف شده است؟`

کاهنان لاوی –«شمارشان بسیار بود، زیرا مرگ مانع از ادامه خدمت آنها می شد» (عبرانیان ۷: ۲۳)، با عیسی که برای همیشه زنده بود و دارای کهانت ابدی بود تفاوت داشتند (عبرانیان ۷: ۲۴، ۲۵). کاهنان لاوی «هر روز» (عبرانیان ۷: ۲۷) و «هر سال» (عبرانیان ۹: ۲۵) هدایا و قربانی هایی را تقدیم می کردند «که قادر نبودند وجدان عبادت کننده را کاملا پاک سازند» (عبرانیان ۹: ۹؛ عبرانیان ۱۰: ۱ تا ۴).

با اینحال، عیسی «یکبار برای همیشه»، خود را قربانی نمود (عبرانیان ۱۰: ۱۰، ۱۲ تا ۱۴) تا ضمیر ما را پاک سازد(عبرانیان ۹: ۱۴، عبرانیان ۱۰: ۱ تا ۱۰) و گناه را بردارد (عبرانیان ۹: ۲۶). قربانی عیسی از قربانی کردن حیوانات برتر است زیرا عیسی پسر خدا بود (عبرانیان ۷: ۲۶ تا ۲۸)، او کاملا اراده و خواست خدا را به جا آورد (عبرانیان ۱۰: ۵ تا ۱۰).

توصیف قربانی شدن عیسی مسیح به عنوان «یک بار برای همیشه» چندین مفهوم و پیام دارد.

نخست، قربانی شدن عیسی کاملا برای همیشه موثر بود و هرگز کاملتر از آن وجود نخواهد داشت. قربانی های کاهنان لاوی باید مرتب تکرار می شدند زیرا آنها کامل و موثر نبودند؛ «وگرنه آیا تقدیم آنها متوقف نمیشد؟ زیرا در آن صورت، عبادتکنندگان یک بار برای همیشه پاک میشدند و از آن پس دیگر برای گناهان خود احساس تقصیر نمیکردند» (عبرانیان ۱۰: ۲).

دوما، هدف انواع مختلف قربانی های عهد عتیق همه در صلیب تحقق یافتند. بنابراین، عیسی نه تنها ما را از گناه پاک می کند(عبرانیان ۹: ۱۴)، بلکه با برداشتن گناه از زندگی ما،(عبرانیان ۹: ۲۶)، تقدیس را مهیا نمود (عبرانیان ۱۰: ۱۰ تا ۱۴). پیش از آنکه کاهنان بتوانند از جانب همنوعان خود در حرم مقدس حضور بهم رسانند و به خداوند نزدیک شوند و آئین های خود را به جا آورند، باید خود از گناه پاک و تطهیر نموده، یا تقدیس شوند (لاویان ۸، ۹). قربانی شدن عیسی مسیح ما را پاک و تقدیس کرد (عبرانیان ۱۰: ۱۰ تا ۱۴) تا بتوانیم با اطمینان و اعتماد به خدا نزدیک شویم (عبرانیان ۱۰: ۱۹ تا ۲۳) و او را خدمت کنیم که کاهن همایونی است (عبرانیان ۹: ۱۴؛ اول پطرس ۲: ۹).

و سرانجام، قربانی مسیح قوتی برای زندگی روحانی ماست. این الگویی را برای ما فراهم می سازد که باید به آن توجه و از آن پیروی کنیم. بنابراین، عبرانیان ما را دعوت می کند تا نگاه خود را به عیسی مسیح، به ویژه به وقایع صلیب معطوف و از او پیروی کنیم (عبرانیان ۱۲: ۱ تا ۴؛ عبرانیان ۱۳: ۱۲، ۱۳).

`صلیب اساس همه برکاتی است که خداوند به ما اعطا می کند. صلیب تطهیر از گناه، تقدیس برای خدمت و قوت برای رشد روحانی را مهیا می کند. چگونه می توان آنچه را که در عیسی به ما داده شده است بهتر تجربه کنیم؟`