---
title:  سرزمینی به عنوان مکانی برای استراحت
date:  23/01/2022
---

`پیدایش باب ۱۵: ۱۳ تا ۲۱ را بخوانید. خداوند چه وعده ای به ابراهیم می دهد؟`

هنگامی که خداوند اسراییل را از اسارت مصر نجات داد، هدف او آوردن اسرائیل به کنعان بود، جاییکه آنها بتوانند آزادانه به او خدمت و از او اطاعت کنند (خروج ۸: ۱؛ مزمور ۱۰۵: ۴۳ تا ۴۵)، و در عین حال از آرامش روز سبت که فرعون منع کرده بود بهره مند شوند (خروج ۵: ۵). سرزمین کنعان میراثی بود که خداوند به پدرشان ابراهیم وعده داده بود زیرا او ندای خداوند را شنیده و اطاعت کرده بود، او سرزمین خود را ترک کرد تا به سرزمین موعود برود (پیدایش ۱۱: ۳۱ تا ۱۲: ۴).

هدف خداوند از دادن این سرزمین به اسرائیل فقط تصاحب آن نبود. خدا می خواست آنها را بسوی خویش هدایت کند (خروج ۱۹: ۴). خداوند می خواست آنها در سرزمینی زندگی کنند که بتوانند بدون هیچ مانعی از یک رابطه صمیمی و نزدیک با او برخوردار شوند و همچنین شاهدان او برای جهانیان باشند تا همه بدانند و ببینند که خدای واقعی کیست و چه چیزهایی را به قوم خود عطا کرده است. سرزمین کنعان مانند روز سبت آفرینش چارچوبی بود که امکان ایجاد یک رابطه صمیمانه و نزدیک با نجات دهنده و برخورداری از خیرات و برکات او را فراهم می آورد.

در تثنیه ۱۲: ۱ تا ۱۴، خداوند به مردم گفت که آنها وارد آرامش او خواهند شد، نه فقط هنگام ورود به سرزمین موعود، بلکه هنگامی که آن سرزمین را از بت پرستی پاکسازی کردند. پس از آن، خداوند به آنها که برگزیدگان بودند، مکانی را نشان می دهد که او در میان آنها ساکن می شود.

`خروج باب ۲۰: ۸ تا ۱۱ و تثنیه ۵: ۱۲ تا ۱۵ را بخوانید. دو چیزی را که روز سبت از آنها تجلیل می کند، چیست و چگونه آنها با یکدیگر ارتباط دارند؟`

خداوند روز سبت آفرینش را با رهایی از مصر پیوند داد. وی به اسراییل فرمان داد تا روز سبت را به عنوان تجلیل از آفرینش و بعنوان بزرگداشت و یادبود رستگاری و نجات آنها از مصر نگه دارند. آفرینش و رستگاری هر دو در فرمان روز سبت تقدیس شده اند. همانطور که ما خود را خلق نکرده ایم، همچنین نمی توانیم خود را آزاد کنیم. این کاری است که فقط خدا می تواند انجام دهد و ما با حفظ روز سبت و وارد شدن به آرامش روز سبت وابستگی خود را به او اعتراف می کنیم، و این نه برای ادامه حیات بلکه برای نجات و رستگاری است. حفظ روز سبت یک بیان قدرتمند از نجات و رستگاری بواسطه ایمان محض می باشد.

`چگونه حفظ روز سبت به ما کمک می کند تا وابستگی کامل خود را به خدا، نه تنها برای وجود بلکه برای رستگاری درک کنیم؟`