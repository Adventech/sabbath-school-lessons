---
title:  به خاطر بی ایمانی
date:  24/01/2022
---

`عبرانیان ۳: ۱۲ تا ۱۹ را بخوانید. چرا اسراییل نتوانست به آرامش موعود وارد شود؟`

حکایت غم انگیز این است که کسانی که از بردگی مصر نجات یافتند قادر به وارد شدن به آرامشی که خداوند به آنها وعده داده بود نبودند. وقتی اسرائیل به قادش برنیع در مرز سرزمین موعود رسید، ایمان لازم برای وارد شدن به سرزمین موعود را نداشت. اعداد ۱۳، ۱۴ توضیح می دهد که جاسوسان بنی اسرائیل «اخبار بدی را از سرزمین موعود برای مردم اسرائیل آوردند» (اعداد ۱۳: ۳۲). آنها تایید کردند که سرزمین خوبی است، اما آنها هشدار دادند که ساکنان آن قوی هیکل و شهرها مستحکم هستند و آنها قادر به تسخیر آن نخواهند بود.

یوشع و کالیب در مورد حاصلخیز بودن سرزمین موعود، و این حقیقت که مردم آنجا قوی هیکل و شهرها مستحکم می باشند، هم نظر بودند. اما گفتند که خدا با آنهاست و آنها را به این سرزمین خواهد برد و آنرا به آنها خواهد بخشید(اعداد ۱۴: ۷ تا ۹). با اینحال، مردمی که دیده بودند خدا مصر را از طریق بلایا نابود کرد (خروج ۷ تا ۱۲)، ارتش فرعون را در دریای سرخ غرق کرد(خروج ۱۴)، مَنّـــا را از آسمان برای آنان نازل کرد (خروج ۱۶)، و آب را از صخره جاری ساخت (خروج ۱۷)، و همچنین حضور مداوم و هدایت او را از طریق ابر آشکارا دیده بودند (خروج ۴۰: ۳۶ تا ۳۸)، اکنون نتوانستند به او اعتماد کنند. شاید این یک تراژدی کنایه آمیز بنظر بیاید که نسلی که باوجود دیدن چنین جلوه ها و معجزات نیرومندی از قدرت خدا به نمادی از بی ایمانی و بی اعتمادی تبدیل شدند (نِحِمیا ۹: ۱۵ تا ۱۷؛ مزمور ۱۰۶: ۲۴ تا ۲۶؛ اول قرنتیان ۱۰: ۵ تا ۱۰).

خداوند به فرزندانش وعده داده که به آنها هدایایی را بدهد که از دسترسی انسان خارج است. به همین دلیل دریافت آنها براساس فیض است و تنها از طریق ایمان میسر می باشند. در عبرانیان باب ۴: ۲ شرح داده شده است، وعده ای که اسرائیل دریافت کرد «برای آنان سودی نداشت، زیرا با آنان که گوش فرا دادند به ایمان متحد نشدند» (عبرانیان ۴: ۲).

اسرائیل بعنوان یک قوم به سوی مرزهای سرزمین موعود حرکت کرد. هنگامی که مردم با خبرها و گزارشهای متناقضی روبرو شدند، آنها همسان کسانی شناخته شدند که ایمان نداشتند. ایمان، و یا فقدان آن مُسری است. به همین دلیل است که عبرانیان خوانندگان خود را به «تشویق یکدیگر» دعوت می کند (عبرانیان ۳: ۱۳)، «برای پیشی جستن در محبّت و کارهای نیكو یكدیگر را تشویق كنیم» (عبرانیان ۱۰: ۲۴)، و «مبادا کسی در میان شما از فیض خدا دور شود» (عبرانیان ۱۲: ۱۵).

`از چه راههایی می توانید به تقویت ایمان ایمانداران کمک کنید؟ چگونه می توانید اطمینان حاصل کنید که هرگز کلام یا رفتاری که ایمان دیگران را تضعیف کند، نگویید یا انجام ندهید؟`