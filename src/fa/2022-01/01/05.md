---
title:  با هم متحد شدن
date:  29/12/2021
---

رسول به خوانندگان توصیه می کند، با توجه به وضعیتشان چه کاری انجام دهند؟ چه چیزی را می توانیم از عبرانیان برای خیریت و منفعت خود یاد بگیریم؟ بیایید تا به بررسی چگونگی کمک خداوند به ایلیا برای نجات از ناامیدی و یاس بپردازیم.

`اول پادشاهان باب ۱۹: ۵ تا ۱۸ را بخوانید. خداوند برای احیای ایمان خادم خویش ایلیا چه کرد؟`

داستان رفتار و برخورد خداوند با ایلیا بعد از واقعه کوه کرمل قابل توجه است، زیرا نشان دهنده مراقبت پُر از مهر و محبت و همراه با حکمت خداوند نسبت به کسانی است که در تنگنا و در تلاش برای حفظ ایمان خود می باشند. خداوند چندین کار برای ایلیا انجام داد. نخست، او به نیازهای مادی او رسیدگی کرد. برای او خوراک تهیه کرد و اجازه داد تا استراحت کند. سپس، در غار، با مهربانی او را ملامت کرد - «اینجا چه می کنی، ایلیا؟» - و به او کمک کرد تا درک عمیق تری از نحوه اعمال و تحقق اهدافش پیدا کند. خدا در باد، زمین لرزه یا آتش نبود، اما هنوز با نجوای آرامی با او سخن گفت. سپس، خدا او را به دنبال انجام ماموریتی فرستاد تا دوباره به او اطمینان و قوت قلب دهد.

`عبرانیان باب ۲: ۱؛ عبرانیان ۳: ۱۲ تا ۱۴؛ عبرانیان ۵: ۱۱ تا ۶: ۳؛ و عبرانیان ۱۰: ۱۹ تا ۲۵ را بخوانید. پولس چه پیشنهادی داد که ایمانداران باید انجام دهند؟`

در سراسر عبرانیان می توان توصیه های متعددی را یافت که رسول خدا به خوانندگان خود می دهد تا به آنها کمک کند تا قوت و قدرت و ایمان اولیه خود را بازیابند. یکی از جنبه هایی که پولس بر آن تاکید می کند، رسیدگی و توجه ایمانداران به نیازهای جسمی همکیشانشان است. وی توصیه می کند که آنها باید میهمان نواز باشند و به ملاقات زندانیان بروند، که به معنای تامین نیازهای آنهاست. در اینجا رسول، خوانندگان را به سخاوتمندی فرا می خواند، تا به یاد داشته باشند که خدا آنها را رها نخواهد کرد (عبرانیان ۱۳: ۱ تا ۶). پولس همچنین آنها را هم ملامت و هم تشویق می کند. او به آنها هشدار داد که بتدریج «منحرف نشوند» (عبرانیان ۲: ۱) و «کسی دل شرور و بی ایمان نداشته باشد» (عبرانیان ۳: ۱۲)، و آنها را تشویق می کند تا در درک ایمانشان رشد کنند (عبرانیان ۵: ۱۱ تا ۶: ۳). وی همچنین در مورد اهمیت حضور مداوم در جلسات کلیسا سخن گفت (عبرانیان ۱۰: ۲۵). بطور خلاصه، او به آنها توصیه کرد که یکدیگر را رها نکنند بلکه متحد بوده، و با تشویق و محبت یکدیگر را نیکوکاری ترغیب کنند، اما وی همچنین از عیسی و کار خدمت او در خیمه مقدس آسمانی به خاطر آنها تجلیل نمود (عبرانیان ۸: ۱، ۲؛ عبرانیان ۱۲: ۱ تا ۴).