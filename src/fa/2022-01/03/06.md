---
title:  امروز من تو را مولود ساخته ام
date:  13/01/2022
---

عبرانیان باب ۱: ۵ این سخنان را از جانب پدر به عیسی بیان می کند: «تو پسر من هستی، من امروز تو را به دنیا آورده ام» این به چه معناست که عیسی «مولود شده» و این تولد چه زمانی اتفاق افتاد؟ آیا این امر نشان دهنده این نیست که عیسی به نوعی توسط خدا در گذشته آفریده شده است، همانطور که بسیاری بر این عقیده هستند؟

`عبرانیان باب ۱: ۵؛ دوم سموئیل ۷: ۱۲ تا ۱۴؛ مزمور ۲: ۷؛ و لوقا ۱: ۳۱، ۳۲ را بخوانید. طبق نوشته پولس در رساله عبرانیان، چه وعده ای به داوود داده شده بود که در خصوص عیسی مصداق یافت؟`

مسیح مولود شد، به مفهوم اینست که او توسط خداوند به عنوان حاکم موعود، پسر داوود، منصوب شد و یا «فرزند خوانده شد». مفهوم الهی بودن یک حاکم یا فرمانروا، در جهان یونان و روم و خاورمیانه معمول بود. این امر به حاکم مشروعیت و قدرت اقتدار بر سرزمین را می بخشید.

با اینحال، خداوند به داوود وعده داد که فرزند او حاکم واقعی مشروع ملت ها خواهد بود. او پسر داوود را به عنوان پسر خودش به «فرزندخواندگی» می پذیرد. از طریق این روند پادشاه منتسب به خاندان داوود از جانب خداوند حمایت، تایید، و وارث او میشود. خداوند در عیسی به عنوان پسر داوود به عهد خود وفا می کند. خدا دشمنان او را شکست می دهد و ملت ها را میراث او می گرداند (مزمور ۸۹: ۲۷؛ مزمور ۲: ۷، ۸).

همانطور که می توانیم در رومیان باب ۱: ۳، ۴ و اعمال ۱۳: ۳۲، ۳۳ بخوانیم، عیسی در ملاء عام بعنوان پسر خدا آشکار شد. تعمید و تبدیل هیئت عیسی زمانی اتفاق افتاد که خداوند عیسی را به عنوان پسر خود شناخت و اعلام نمود (متی ۳: ۱۷؛ متی ۱۷: ۵).

با اینحال، براساس عهد جدید، عیسی وقتی از میان مردگان قیام کرد و در دست راست خداوند نشست، «پسر قدرتمند خدا» شد. در آن لحظه بود که خدا به وعده خود به داوود وفا کرد، مبنی براینکه پسر او را بعنوان پسر خودش به فرزندخواندگی می پذیرد و سلطنت ابدی او بر ملتها را استوار خواهد ساخت (دوم سموئیل ۷: ۱۲ تا ۱۴).

بنابراین، قیصر (نماد روم) «پسر خدا» و حاکم قوم ها نبوده و مشروعیت نداشت. در عوض، عیسی مسیح مشروعیت داشت. «ولادت» عیسی به آغاز حکومت عیسی بر قوم ها اشاره دارد و نه به آغاز هستی او، زیرا عیسی همیشه وجود داشته است. هرگز زمانی نبوده که عیسی مسیح وجود نداشته باشد، زیرا او خداوند است.

در حقیقت، عبرانیان ۷: ۳ می گوید که «آغاز یا پایانی برای زندگی» عیسی مسیح وجود ندارد (به عبرانیان ۱۳: ۸ رجوع کنید) زیرا او ابدی و جاودانه است. پس، نظریه ای که عیسی را بعنوان «تنها پسر مولود » خدا می شناسد، با ماهیت عیسی بعنوان الوهیت سر و کار ندارد بلکه به نقش او در طرح نجات می پردازد. از طریق تجسم، مسیح تمامی وعده های عهد را محقق ساخت.