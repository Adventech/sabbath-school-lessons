---
title:  در این روزهای آخر
date:  09/01/2022
---

پاراگراف اول عبرانیان نشان می دهد که پولس معتقد بوده است که او در «روزهای آخر» زندگی می کند. کتاب مقدس از دو عبارت در مورد آینده استفاده می کند که معنای متفاوتی دارند. انبیا از عبارات «ایام آخر» یا «روزهای آخر» برای صحبت در مورد آینده بطور کلی استفاده کرده اند (به عنوان مثال در تثنیه ۴: ۳۰، ۳۱؛ ارمیا ۲۳: ۲۰). دانیال نبی برای بیان دقیقتر درباره آخرین روزهای تاریخ زمین، از عبارت دوم یعنی «زمان آخر» استفاده کرد (دانیال ۸: ۱۷؛ دانیال ۱۲: ۴).

`اعداد باب ۲۴: ۱۴ تا ۱۹ و اشعیا ۲: ۲، ۳ را بخوانید. خداوند در «روزهای آخر» به قومش چه وعده ای داده است تا به انجام رساند؟`

چندین تن از انبیای عهد عتیق اعلام کردند که در «روزهای آخر» خداوند پادشاهی را به سلطنت خواهد رساند، که منجر به نابودی دشمنان قومش خواهد شد (اعداد ۲۴: ۱۴ تا ۱۹) و او ملتها را بسوی اسرائیل روانه خواهد کرد (اشعیا ۲: ۲، ۳). پولس می گوید که این وعده ها در عیسی مسیح کامل و تحقق یافته اند. او شیطان را شکست داد، و از طریق اعلام انجیل، همه ملتها را بسوی خود جذب کرد (کولسیان ۲: ۱۵؛ یوحنا ۱۲: ۳۲). از اینرو، «ایام آخر» آغاز شدهاست، زیرا عیسی وعده خداوند را تحقق بخشیده وآنها را به کمال رسانیده است.

پدران روحانی ما در ایمان وفات یافتند. آنها وعده ها را از «پیش» دیدند و آنها را پذیرفتند، اما آنها را دریافت نکردند. پس به عبارتی، ما تحقق آنها را در عیسی مشاهده کرده ایم.

بیایید لحظه ای به وعده های خداوند و عیسی بیاندیشیم. پدر وعده داد که فرزندان خود را زنده خواهد کرد (اول تسالونیکیان ۴: ۱۵، ۱۶). خبر شگفت انگیز اینست که او رستاخیز فرزندان خود را با قیام مسیح آغاز کرده است (اول قرنتیان ۱۵: ۲۰؛ متی ۲۷: ۵۱ تا ۵۳). پدر همچنین نوید آفرینش جدیدی را داد (اشعیا ۶۵: ۱۷). او تحقق این وعده را با ایجاد حیات روحانی جدید در ما آغاز کرده است (دوم قرنتیان ۵: ۱۷، غلاطیان ۶: ۱۵). او وعده داد که او پادشاهی ابدی خود را بنا خواهد کرد (دانیال ۲: ۴۴). او با نجات ما از قدرت شیطان و انتصاب عیسی به عنوان حاکم و پادشاه ما، پادشاهی ابدی عیسی را استوار ساخت (متی ۱۲: ۲۸ تا ۳۰؛ لوقا ۱۰: ۱۸ تا ۲۰). با اینحال، این فقط آغاز کار است. کاری را که پدر با تولد عیسی شروع کرد، با آمدن دوباره او به اتمام می رساند.

`به همه وعده هایی که خداوند در گذشته انجام داده نگاه کنید. چگونه این امر باید به ما کمک کند تا در مورد وعده هایی که هنوز محقق نشده اند به او اعتماد کنیم؟`