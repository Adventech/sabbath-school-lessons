---
title:  پسر موعود
date:  08/01/2022
---

### مطالعه این هفته
اشعیا ۲: ۲، ۳؛ عبرانیان ۱: ۱ تا ۴؛ خروج ۲۴: ۱۶، ۱۷؛ اشعیا ۴۴: ۲۴؛ عبرانیان ۱: ۱۰؛ لوقا: ۳۱: ۱، ۳۲؛ عبرانیان ۱: ۵.

> <p>آیه حفظی</p>
> «ولی در این روزهای آخر به وسیله پسر خود با ما سخن گفته است. خدا این پسر را وارث کلّ كاینات گردانیده و به وسیله او همه عالم هستی را آفریده است. آن پسر، فروغ جلال خدا و مظهر كامل وجود اوست»(عبرانیان ۱: ۲، ۳).

درست بعد از آنکه آدم و حوا مرتکب گناه شدند، خداوند به آنها نوید داشتن «فرزندی» را داد، پسری که آنها را از شر دشمن نجات می دهد، میراث از دست رفته آنها را بازیابی می کند و هدفی که برای آن خلق شده بودند را تحقق می بخشد (پیدایش ۳: ۱۵). این پسر با جانشینی آنها و در نهایت، با از بین بردن مار، هم نماینده و هم رهایی دهنده آنها خواهد بود.

«هنگامی که آدم وحوا برای اولین بار این وعده را شنیدند، چشم انتظار تحققِ سریع آن بودند.آنان با شادی از نخست زاده خود استقبال کردند، با این امید که او رهایی دهنده آنان باشد. امّا تحقق وعده به تعویق افتاد» (اِلن جی وایت، آرزوی اعصار، صفحه ۲۳). این وعده بعدا دوباره به ابراهیم داده شد. خدا برای او سوگند یاد کرد که به او «فرزندی» خواهد داد که تمامی قوم های زمین از طریق او برکت خواهند یافت (پیدایش ۲۲: ۱۶ تا ۱۸، غلاطیان ۳: ۱۶). خدا این وعده را برای داوود هم تکرار کرد. وی به داوود وعده داد که نسل او توسط خداوند به عنوان پسر خود او منصوب خواهد شد و به عنوان حاکمی عادل و پارسا حکومت ابدی خود بر تمام پادشاهان زمین استوار خواهد ساخت (دوم سموئیل ۷: ۱۲ تا ۱۴؛ مزمور ۸۹: ۲۷ تا ۲۹). با اینحال، تنها چیزی که نه آدم و حوا، و نه ابراهیم و یا داوود احتمالا هرگز تصور آنرا نمی کردند این بود که پسرِ نجات دهندۀ آنها خود خداوند خواهد بود.