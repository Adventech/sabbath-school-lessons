---
title:  عیسی پادشاه ماست
date:  02/01/2022
---

نکته مهم و اصلی رساله عبرانیان اینست که عیسی حاکم است، او که بر جانب راست تخت خداوند در آسمان نشسته است (عبرانیان ۸: ۱). عیسی به عنوان خداوند، همیشه پادشاه و فرمانروای جهان بوده است. اما هنگامی که آدم و حوا مرتکب گناه شدند، شیطان حاکم این جهان شد (یوحنا ۱۲: ۳۱؛ یوحنا ۱۴: ۳۰؛ یوحنا ۱۶: ۱۱). با اینحال، عیسی آمد و با مرگ خود برروی صلیب، شیطان را شکست داد، حق فرمانروایی بر کسانی را که او را به عنوان نجات دهنده خود می پذیرند، مجدداً به دست آورد (کولسیان ۲: ۱۳ تا ۱۵).

دو فصل اول رساله عبرانیان بطور خاص بر آغاز پادشاهی عیسی تمرکز دارد.

`عبرانیان باب ۱: ۵ تا ۱۴ را بخوانید. در اینجا چه اتفاقی می افتد؟`

این آیات در سه بخش تنظیم شده اند. هر بخش جنبه ای از مراسم تخت نشینی پسر را معرفی می کند: نخست، خداوند، عیسی را بعنوان ولیعهد منصوب می کند (عبرانیان ۱: ۵). دوم، خداوند پسر را به ساکنان دربار آسمانی خود معرفی می کند، که او را می پرستند (عبرانیان ۱: ۶، ۸) در حالی که پدر شراکت پسر در آفرینش و سلطنت ابدی او را اعلام می کند (عبرانیان ۱: ۸ تا ۱۲). سوم، خداوند پسر را بر تخت سلطنت می نشاند که اعطای اقتدار واقعی بر زمین است (عبرانیان ۱: ۱۳، ۱۴).

یکی از مهمترین مبانی اعتقادی عهد جدید اینست که خداوند وعده هایی را که به داوود داده بود در عیسی عملی کرد (به دوم سموئیل ۷: ۸ تا ۱۶، و لوقا ۱: ۳۰ تا ۳۳ نگاه کنید. عیسی از نسل داوود در شهر داوود متولد شد (متی ۱: ۱ تا ۱۶؛ لوقا ۲: ۱۰، ۱۱). در زمان خدمت زمینی او، مردم اغلب او را «پسر داوود» خطاب می کردند. او تحت این اتهام که ادعا کرده «پادشاه یهودیان» است به صلیب کشیده شد (متی ۲۷: ۳۷). پطرس و پولس در مورد اینکه عیسی برای تحقق وعده های داده شده به داوود از میان مردگان قیام کرده است، موعظه کردند (اعمال ۲: ۲۲ تا ۳۶؛ اعمال ۱۳: ۲۲ تا ۳۷). و یوحنا عیسی را «شیر قبیله یهودا» معرفی کرد (مکاشفه ۵: ۵).

البته عبرانیان با این مطلب هماهنگی دارد. خدا به وعده های خود به داوود در عیسی عمل کرد: خدا به او «نامی» برتر از فرشتگان داد (عبرانیان ۱: ۴)، او را بعنوان پسر خود منصوب کرد (عبرانیان ۱: ۵)، و او را برای همیشه به عنوان خالق و پروردگار تایید کرد (عبرانیان ۱: ۸ تا ۱۲)، و او را بر جانب «دست راست» خود نشاند (عبرانیان ۱: ۱۳، ۱۴). علاوه بر این، براساس عبرانیان ۴، عیسی مردم را به آرامش خداوند هدایت می کند و به ما یادآوری می کند که عیسی بنا کننده خانه خدا است (عبرانیان ۳: ۳، ۴).

بنابراین، عیسی حاکم مشروع این کره خاکی است که برای بیعت با ما، با شیطان غاصب در نبرد است.

`چگونه می توانیم در میانه آزمایشات و سختی های زندگی، از دانستن اینکه عیسی حاکم جهان است، تسلی یابیم؟`