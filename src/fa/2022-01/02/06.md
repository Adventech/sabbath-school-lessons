---
title:  عیسی برای عهدی بهتر وساطت می کند
date:  06/01/2022
---

عبرانیان باب ۸ تا ۱۰ بر کار و رسالت عیسی به عنوان واسطه عهد جدید متمرکز است. قضیه عهد و پیمان قدیمی به سادگی این بود که فقط پیشگوی چیزهای نیکویی بود که در آینده قرار بود اتفاق بیفتد. آئین های عهد عتیق به گونه ای طراحی شده بودند، تا کارهایی را به تصویر بکشند که مسیح در آینده انجام می دهد. بنابراین، کاهنان از پیش، مسیح را به تصویر کشیدند، خدمات آنان در خیمه مقدس زمینی بیانگر خدمات مسیح بعنوان کاهن اعظم ما در خیمه مقدس آسمانی بود، اما آنها فانی و گناهکار بودند. آنها نمی توانستند در حد مسیح آنرا به کمال برسانند. و آنها در یک محراب مقدس زمینی خدمتی «شبیه و سایه ای» از آنچه که آسمانی و واقعی بود، را انجام می دادند(عبرانیان ۸: ۵).

عیسی در معبد واقعی آسمانی بعنوان کاهن اعظم ما خدمت می کند و باعث می شود تا به خدا نزدیک تر شویم. قربانی کردن حیوانات، پیش تصویری از مرگ مسیح بعنوان قربانی بخاطر ما بود، اما خون آنها نتوانست باطن را پاک و منزه کند. با اینحال، خون مسیح دلهای ما را پاک و منزه کرد، از طریق او، و با ایمان به او و پذیرش کار شفاعت او بخاطر ما، می توانیم با شجاعت و اطمینان کامل به حضور خدا نزدیک شویم (عبرانیان ۱۰: ۱۹ تا ۲۲).

`عبرانیان ۸: ۸ تا ۱۲ را بخوانید. خداوند در عهد جدید به ما چه وعده ای می دهد؟`

پدر با انتصاب عیسی بعنوان کاهن اعظم ما، عهد جدیدی را برقرار کرد تا آنچه را که عهد و پیمان قدیمی فقط توانست پیش بینی کند، او به انجام رسانده و کامل کند. عهد جدید آنچه را که فقط یک کاهن کامل، جاوید، انسانی – الهی می تواند انجام دهد را تحقق بخشید. این کاهن اعظم نه تنها شریعت خدا را توضیح می دهد بلکه بذر شریعت را در قلبهای ما می کارد. این کاهن قربانی را تقدیم می کند که ثمره آن عفو و بخشش است. این کاهن قلبهای ما را پاک و متحول می کند. او دلی تازه به ما خواهد بخشید و روحی تازه در درونمان خواهد نهاد و دل سنگی را از وجود ما بیرون آورده، دلی گوشتین به ما خواهد بخشید (حزقیال ۳۶: ۲۶). او واقعا در ما خلقتی تازه ایجاد می کند (دوم قرنتیان ۵: ۱۷). این کاهن با فراهم آوردن دسترسی ما به حضور خود پدر، به طرز خارق العاده ای ما را برکت می دهد.

خدا عهد و پیمان قدیمی را به منظور اشاره به آینده و رسالت مسیح تدوین کرد. آن [عهد قدیمی] در طراحی و هدف خود زیبا بود. با اینحال، برخی هدف و منظور آنرا اشتباه درک کردند. آنهایی که با بی توجهی و بی میلی نمادها، سایه ها، و پذیرفتن حقایقی که نمادها به آنها اشاره دارند را رد می کنند، مزایای شگفت انگیزی را از دست می دهند که رسالت عیسی مسیح برای آنان به ارمغان می آورد.

«مسیح شالوده و حیات معبد بود. مناسک آن به قربانیِ فرزند خدا اشاره می کرد. کهانت برای نشان دادن کار شفاعتی مسیح ایجاد شده بود. کل برنامه عبادی مناسک قربانی، یک پیش گوئی از مرگ منجی بود تا جهان را رستگار سازد. در این پیشکشها هیچ اثربخشی و کارآیی نمی بود تا آنگاه که آن واقعه عظیم که برای قرون و اعصار به آن اشاره می نمودند به انجام رسد» (اِلن جی وایت، آرزوی اعصار، صفحه ۱۷۸).