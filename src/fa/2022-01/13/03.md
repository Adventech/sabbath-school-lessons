---
title:  طمع و فساد اخلاقی
date:  21/03/2022
---

`عبرانیان باب ۱۳: ۴، ۵؛ لوقا ۱۶: ۱۰ تا ۱۸؛ اول قرنتیان ۵: ۱؛ افسسیان ۵: ۳ تا ۵؛ کولسیان ۳: ۵ را بخوانید. کدام دو شرارت در این آیات با هم مرتبط هستند؟`

پولس به خوانندگان خود در مورد فساد اخلاقی و طمع هشدار می دهد زیرا آنها دو تهدید جدی برای محبت برادرانه بودند. در واقع، نویسندگان عهد جدید و معلمان کهن اخلاق به رابطۀ بین این دو شرارت اشاره کرده اند.

دعوت پولس برای ارج نهادن به پیوند زناشویی متضمن اجتناب از هرچیزی بود که آنرا تحقیر و بی ارزش کند. این پرهیز و اجتناب شامل پرهیز از نقض سوگند پیوند ازدواج، و همچنین طلاق های بی دلیل بود (با متی ۱۹: ۹ مقایسه کنید). توصیه به پاکدامنی و نجابت و عدم آلودگی زندگی زناشویی، به اجتناب از هتک حرمت و تحقیر پیوند ازدواج از طریق روابط جنسی خارج از ازدواج اشاره دارد. عبارت «زناکاران» در عهد جدید به هر نوع فساد جنسی اشاره دارد (اول قرنتیان ۵: ۹ تا ۱۱؛ اول قرنتیان ۶: ۹، ۱۰؛ افسسیان ۵: ۵؛ اول تیموتائوس ۱: ۹، ۱۰؛ مکاشفه ۲۱: ۸؛ مکاشفه ۲۲: ۱۵). بعلاوه، جامعه یونانی – رومی از نظر پایبندی به اخلاق جنسی سست و بی قید و بند بود. یک معیار ناروا رایج بود؛ این به مردان اجازه می داد تا زمانی که در روابط جنسی خود محتاط و پنهانکار هستند به آن ادامه دهند. با اینحال، پولس هشدار می دهد که خدا زناکاران را داوری خواهد کرد. ایمانداران نباید اجازه دهند عرف و قواعد اجتماعی معیارهای اخلاقی آنها را تعیین کنند.

«پول دوستی» یکی از اصلی ترین رذایل و فساد در دنیای یونان – روم بود. در واقع، پولس در یکی دیگر از رساله هایش از «پول دوستی» بعنوان سرچشمۀ همه شرارت ها یاد می کند (اول تیموتائوس ۶: ۱۰).

محافظت در برابر این رذالت و فسق، نگرشی است که پولس در چندین رساله خود، مردم را به آن تشویق کرده است. نخست، آنها باید به چیزهایی که داشتند «قانع» باشند (همچنین در دوم قرنتیان ۹: ۸؛ فیلیپیان ۴: ۱۱، ۱۲). علاوه بر این، مسیحیان باید وعده خداوند مبنی بر اینکه آنها را «هرگز … ترک نخواهد کرد» (عبرانیان ۱۳: ۵) باور داشته باشند و آنرا بپذیرند. این وعده در مکانها و زمانهای مختلفی به قوم او داده شده است و امروز در دسترس ماست (پیدایش ۱۶: ۲۸؛ تثنیه ۳۱: ۶، ۸؛ یوشع ۱: ۵؛ اول تواریخ ۲۸: ۲۰). پس، از ایمانداران دعوت می شود تا به وعده خداوند در مزمور ۱۱۸: ۶ پاسخ دهند: «خداوند با من است، پس نخواهم ترسید. انسان به من چه تواند کرد؟». این ارجاع به مزمور ۱۱۸ بسیار مناسب است زیرا نویسنده مزمور با وجود درد و رنجی که توسط بی ایمانان به او تحمیل شده است، اعتماد خود به خدا را ابراز می کند.

`شیوه هایی که در جامعه معاصر، پاک دامنی و عفاف را تضعیف و در عین حال عشق و علاقه انسان به پول را تقویت می کنند، چه هستند؟ چگونه می توانیم از خود در برابر این دو فساد و رذالت خطرناک محافظت کنیم؟`