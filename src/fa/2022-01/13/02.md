---
title:  توجه و حمایت از مردم خدا
date:  20/03/2022
---

`عبرانیان ۱۳: ۱، ۲؛ رومیان ۱۲: ۱۳؛ اول تیموتائوس ۳: ۲؛ تیطس ۱: ۸؛ و اول پطرس ۴: ۹ را بخوانید. نقش مهمان نوازی در کلیسای اولیه چگونه بود؟`

مسیحیت جنبشی در حرکت بود که اغلب هم به مهمان نوازی مسیحیان و هم غیر مسیحیان وابسته بود. منظور از توصیه «فراموش نکنید» برای نشان دادن اهمیت مهمان نوازی، احتمالا کوتاهی در فکر کردن به دیگران نیست، بلکه در مورد قصور عمدی است.

منظور پولس فقط پذیرائی از هم ایمانان نیست. او به مخاطبان خود یادآوری می کند که آنان گاهی با پذیرایی از غریبه ها بطور ناخواسته از فرشتگان پذیرایی و مهمان نوازی کرده اند (عبرانیان ۱۳: ۲). او احتمالا دیدار سه نفر غریبه از ابراهیم و ساره را در ذهن داشته است (پیدایش ۱۸: ۲ تا ۱۵). مهمان نوازی به مفهوم تقسیم دارایی خود با شخص دیگر و همدردی با دیگران است، این همان کاری است که عیسی برای ما انجام داد (عبرانیان ۲: ۱۰ تا ۱۸).

محبت برادرانه نسبت به زندانیان به این معنا نیست که ایمانداران در دعاهای خود زندانیان را به یاد داشته باشند، بلکه همچنین با حمایت از آنها و تامین احتیاجات مادی و معنویشان به یاری آنها بشتابند. خطر غفلت و نادیده گرفتن عمدی زندانیان وجود داشت. کسانی که مسئولیت حمایت مادی و عاطفی از محکومین جامعه را بر عهده داشتند، بوسیله مصاحبت با آنها شناخته می شدند. به نوعی آنها «شریک» درد و رنج ستمدیدگان می شدند و خود را در معرض آسیب های اجتماع قرار می دادند (عبرانیان ۱۰: ۳۲ تا ۳۴).

پولس در توصیه خود در خصوص زندانیان از زبان تصویر برای تشویق و ترغیب خوانندگان استفاده می کند. نخست، نویسنده به خوانندگان یادآوری می کند تا از برادران محبوس خود حمایت کنند. آنها «سهیم» یا «شریک» کسانی بودند که علناً «در معرض اهانت و بدرفتاری قرار گرفتند» (عبرانیان ۱۰: ۳۳). دوماً، بکارگیری عبارت «بدرفتاری» یادآور رفتار موسی است، که «آزار دیدن با قوم خدا را بر لذت زودگذر گناه ترجیح داد» (عبرانیان ۱۱: ۲۵). سرانجام، پولس ایده محبت برادرانه را به تصویر می کشد.او به خوانندگان یادآوری می کند که «اسیران را بخاطر آرید مثل هم زندان ایشان، و مظلومان را، چون شما نیز در جسم هستید» (عبرانیان ۱۳: ۳). آنها نیز از همان شرایط انسانی مشترک برخوردارند و باید با دیگران همانگونه رفتار کنند که اگر خود در همان شرایط بودند دوست داشتند با آنان رفتار شود؛ یعنی در بند. بنابراین، مردم باید از زندانیان حمایت مادی و معنوی کنند و به آنها نشان دهند که فراموش و ترک نشده اند.

`چه کاری می توانیم برای کسانی که در زندان هستند انجام دهیم، چه از اعضای کلیسا باشند چه نباشند؟`