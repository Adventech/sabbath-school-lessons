---
title:  به خارج از اردوگاه نزد عیسی بروید
date:  24/03/2022
---

`عبرانیان ۱۳: ۱۰ تا ۱۴؛ مرقس ۸: ۳۴؛ متی ۱۰: ۳۸؛ لوقا ۱۴: ۲۷؛ غلاطیان ۲: ۲۰ را ملاحظه کنید. رفتن به نزد عیسی به خارج از اردوگاه به چه معناست؟`

مکانی بیرون از دروازه اردوگاه کثیف ترین مکان بود. لاشه حیوانات قربانی شده در آنجا سوزانده می شد (لاویان ۴: ۱۲). جذامیان نیز به خارج از اردوگاه رانده می شدند (لاویان ۱۳: ۴۶) و کفرگویان و دیگر جنایتکاران در آنجا اعدام می شدند(لاویان ۲۴: ۱۰ تا ۱۶، ۲۳؛ اول پادشاهان ۲۱: ۱۳؛ اعمال ۷: ۵۸). این مقررات بیانگر حضور خداوند در اردوگاه بود. هر چیزی که ناپاک بود بیرون انداخته می شد زیرا خدا مایل نبود هر چیز «ناپاک» یا «ناپسند» را در آنجا ببیند (اعداد ۵: ۳؛ تثنیه ۲۳: ۱۴).

عیسی در خارج از اورشلیم متحمل رنج صلیب شد (یوحنا ۱۹: ۱۷ تا ۲۰). این بر ننگی که بر او تحمیل شد تاکید می کند (عبرانیان ۱۲: ۲). او رسما به عنوان کسی که به مقدسات «کفر گویی» کرده محکوم شد و بنابراین، توسط اسرائیل طرد و در خارج از دروازه شهر اعدام شد (مرقس ۱۴: ۶۳، ۶۴؛ لاویان ۲۴: ۱۱، ۱۶ را ببینید). عیسی به عنوان یک «ننگ»، «نجس»، یا «ناپسند» به بیرون از اردوگاه رانده شد (عبرانیان ۱۲: ۲). پولس، با اینحال، ایمانداران را تشویق می کند تا برای پیروی از عیسی به خارج از دروازه اردوگاه بروند و ننگی را که او متحمل شد، تحمل کنند (عبرانیان ۱۲: ۲؛ عبرانیان ۱۳: ۱۳ را ببینید). این همان راهی بود که موسی پیروی کرد، و تصمیم گرفت به جای گنجینه های مصر «زحمت و ننگ در راه مسیح» را تحمل کند (عبرانیان ۱۱: ۲۶).

اما به طرز متناقضی، عبرانیان اظهار می کند که خدا اکنون در خارج از اردوگاه حضور دارد. اقدام به پیروی از عیسی مسیح در خارج از اردوگاه نه تنها به معنای «تحقیر او»، یا تحمل ننگ و شرمندگی مانند اوست، بلکه رفتن «به سوی او» می باشد (عبرانیان ۱۳: ۱۳) درست همانطور که در میان اسرائیلیان «هر که طالب خداوند بود به آن خیمه که بیرون از اردوگاه بود، می رفت» (خروج ۳۳: ۷)، هنگامیکه موسی در بیابان پس از مجادله بر سر گوساله طلایی، خیمه خداوند را از اردوگاه خارج کرد. این روایت نشان می دهد که مردود شمردن عیسی توسط بی ایمانان همچنین به معنای رد و نفی خدا است، همانگونه که اسراییل با پرستش گوساله طلایی دچار ارتداد شد (خروج ۳۲، ۳۳). بنابراین، راه تحمل رنج و شرمساری نیز راهی است که به سوی خدا می رود.

پولس از خوانندگان دعوت می کند تا از عیسی به عنوان «بنیانگذار و کامل کننده» ایمان خود پیروی کنند (عبرانیان ۱۲: ۲)، و ضمناً آنها را دعوت می کند تا رنجهای کنونی خود را تادیبی گذرا تلقی کنند که «میوه آرامش و پارسایی به بار می آورد» (عبرانیان ۱۲: ۱۱). آنها یک شهر یا اردوگاه فاسد را در راه جستجوی «شهر آینده» که معمار و سازنده اش خدا است، ترک می کنند(عبرانیان ۱۳: ۱۴؛ عبرانیان ۱۱: ۱۰، ۱۶).

`پیروی عیسی «در خارج از اردوگاه» برای شما به چه معناست؟ جنبه های زندگی ایمانی در عیسی که ممکن است باعث «تحقیر» و یا «شرمندگی» شما از سوی اطرافیانتان شود، چه هستند؟`