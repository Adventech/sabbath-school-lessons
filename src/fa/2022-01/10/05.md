---
title:  راه جدید و راه حیات از طریق پرده حجاب
date:  02/03/2022
---

`عبرانیان باب ۱۰: ۱۹ تا ۲۲ را بخوانید. در این آیات چه دعوتی داریم؟`

کتاب عبرانیان اظهار می کند که عیسی وارد خیمه مقدس آسمانی شده و از ما دعوت می کند که راه او را دنبال کنیم. این ایده با مفهومی که قبلا معرفی شد، مبنی بر اینکه عیسی «فرمانده» و پیشاهنگ ایمانداران است موافقت دارد (عبرانیان ۲: ۱۰؛ عبرانیان ۶: ۱۹، ۲۰؛ عبرانیان ۱۲: ۲). «راه جدید و راه حیات» عهد جدیدی است که عیسی با فداکاری و معراج خود آنرا آغاز کرد. عبارت «جدید و حیات» در تضاد با توصیف از عهد قدیمی به عنوان «منسوخ و کهنه» است (عبرانیان ۸: ۱۳) این عهد و میثاق جدید است که آمرزش گناه را میسر ساخته و احکام را در قلب های ما قرار داده است، و این امکان را برای ما فراهم نموده تا با اطمینان به خدا نزدیک شویم، نه به خاطر خودمان و اعمالی که انجام داده ایم، بلکه فقط به خاطر آنچه که عیسی برای ما با عمل به تمام الزامات عهد انجام داده است.

عبرانیان خاطرنشان نمود که آغاز عهد قدیمی شامل برپایی خیمه مقدس و تقدیس کاهنان بوده است (عبرانیان ۹: ۱۸ تا ۲۱؛ را با خروج ۴۰؛ لاویان ۸، ۹ مقایسه کنید). هدف از این عهد ایجاد رابطه ای نزدیک بین خدا و قوم او بود(خروج ۱۹: ۴ - ۶). هنگامیکه اسرائیل این رابطه را پذیرفت، خداوند بلافاصله فرمان داد که یک خیمه مقدس ساخته شود تا بتواند در میان آنها ساکن شود. برپایی حرم مقدس و حضور خدا در میان قوم خود لحظه ای بود که عهد بین خدا و اسرائیل منعقد شد.

در مورد عهد جدید نیز همین امر صادق است. عهد جدید همچنین به معنای آغاز خدمت کهانت عیسی به نمایندگی و بخاطر ماست (عبرانیان ۵: ۱ تا ۱۰؛ عبرانیان ۷: ۱ تا ۸: ۱۳).

عروج عیسی به حضور خدا آغاز دوران جدیدی برای قوم خدا بوده است. زکریا باب ۳ اشاره می کند که شیطان در حضور خدا بود تا قوم خدا را که کاهن اعظم، یهوشع، مُعرف و نماینده آنها بود متهم کند. این اتهام زننده همان است که در مورد وفاداری ایوب نسبت به خدا ایجاد شُبهه کرد (ایوب ۱، ۲). با این وجود، با فداکاری مسیح، شیطان از بهشت رانده شد (مکاشفه ۱۲: ۷ تا ۱۲، را با یوحنا ۱۲: ۳۱، یوحنا ۱۶: ۱۱ مقایسه کنید). اکنون، این عیسی است که ما را شفاعت می کند و از طریق فداکاری و وفاداری خود نجات و رستگاری را برای ما می طلبد!

`اگر به شیطان اجازه داده شود، چه اتهاماتی را در مقابل خدا بر ما وارد می کند؟ با وجود اینکه او دروغگو است، چقدر باید در مورد شما دروغ بگوید تا بتواند شما را محکوم کند؟ تنها امید شما چیست؟`