---
title:  کاهنی بی گناه
date:  03/02/2022
---

`عبرانیان باب ۷: ۲۶ را بخوانید. پنج ویژگی عیسی مسیح که در این آیات آمده، چه هستند؟`

عیسی «مقدس» بود. این بدان معناست که عیسی در رابطه خود با خداوند بی گناه و عاری از هرگونه خطا بود (عبرانیان ۲: ۱۸؛ عبرانیان ۴: ۱۵؛ عبرانیان ۵: ۷، ۸). ترجمه یونانی قدیمی از عهد عتیق از همان اصطلاح یونانی برای مشخص کردن کسانی که رابطه عهد خود را با خدا و دیگران حفظ می کنند، استفاده می کند.

عیسی «مطهر» و عاری از هر گونه پلشتی بود. او علی رغم اینکه «از هر لحاظ وسوسه شد» ولی مرتکب گناهی نشد و طاهر ماند و توسط شریر لمس نشد (عبرانیان ۴: ۱۵؛ عبرانیان ۲: ۱۸). بی گناهی کامل عیسی برای انتصاب او به کهانت بسیار مهم بود. در عهد قدیم شرط شده بود که حیوانات قربانی شده باید «بدون هیچ نقصی» باشند تا مورد قبول و پذیرش خداوند واقع شوند (لاویان ۱: ۳، ۱۰؛ و غیره). اطاعت کامل عیسی در طول زندگی زمینی او این امکان را برای او فراهم کرد که بتواند خود را بعنوان یک قربانی قابل قبول و کامل به حضور خدا تقدیم کند (عبرانیان ۹: ۱۴).

عیسی هنگام صعود به آسمان «از گناهکاران جدا شد». فعلِ زمانیِ یونانی، نشان دهنده زمان حال برای عیسی مسیح است، که در یک نقطه خاص از زمان آغاز شده است. عیسی در طول زندگی زمینی خود دشمنی و خصومت گناهکاران را تحمل کرد، اما او پیروزمند از همه آزمون ها بیرون آمد و سپس در جانب راست خدا نشست (عبرانیان ۱۲: ۲، ۳). عیسی همچنین «از گناهکاران جدا شد» از این جهت که او کاملا بی گناه بود (عبرانیان ۴: ۱۵).

عظمت و شکوه عیسی «بالاتر از آسمانها بود». این بدان معنی است که عیسی برتر و والاتر از هر چیزی است که وجود دارد و بنابراین، او با خدا یکی است. در مزامیر، خدا کسی است که بالاتر از آسمانهاست (مزمور ۵۷: ۵، ۱۱؛ مزمور ۱۰۸: ۵).

عیسی بطور کامل انسان بود، اما او یک انسان گناهکار نبود، آنگونه که ما هستیم (عبرانیان ۲: ۱۴ تا ۱۶، عبرانیان ۴: ۱۵). عیسی کامل است، نه صرفا به این دلیل که او هرگز گناه نکرد، بلکه او همچون ما توسط گناه به گمراهی و فساد کشیده نشد.

با اینحال، چون او نیز بطور کامل انسان بود، الگویی برای ماست. او نشان می دهد که چگونه با استقامت در مسابقه ای که برای ما مقرر شده است، بدویم (عبرانیان ۱۲: ۱ تا ۴). او الگویی است که ما باید از او پیروی کنیم (اول پطرس ۲: ۲۱ تا ۲۳). زیرا که او کاهنی قدّوس، بیعیب، پاک، جدا از گناهکاران است (عبرانیان ۷: ۲۶)، او نجات دهنده ماست، و ما نیز می توانیم شخصیت او را منعکس کنیم.

`اگرچه عیسی مانند ما یک انسان بود، اما هرگز گناه نکرد. چگونه می توانیم ذهنمان را معطوف این اندیشه شگفت انگیز کنیم؟ صرفا به این مسئله بیاندیشید، که قدوسیت او چگونه باید باشد! پس چرا باید وعده دریافت قدوسیت او از طریق ایمان به ما کمک کند تا از رستگاری خود اطمینان حاصل کنیم؟`