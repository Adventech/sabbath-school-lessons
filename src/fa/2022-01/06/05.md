---
title:  کاهن ابدی
date:  02/02/2022
---

`عبرانیان ۷: ۱۶ را بخوانید. بر چه اساسی عیسی کاهن شد؟`

عیسی براساس برخورداری از یک زندگی فنا ناپذیر و به علت بر عهده داشتن یک رسالت ابدی به مقام کهانت منصوب شد. مضمون این حقایق بسیار شگفت انگیز است. این بدان معناست که خدمتی بالاتر و برتر از رسالت مسیح هرگز وجود نداشته است. عیسی به طور کامل، برای همیشه نجات دهنده است «زیرا او تا به ابد زنده است» (عبرانیان ۷: ۲۵). نجات و رستگاری که عیسی می بخشد، کامل و غایی است. او به اعماق روح و جنبه های طبیعت انسان دست می یابد(عبرانیان ۴: ۱۲؛ عبرانیان ۹: ۱۴؛ عبرانیان ۱۰: ۱ تا ۴). شفاعت عیسی در پیشگاه خداوند در برگیرنده همه مزایای در نظر گرفته شده تحت عهد و میثاق تازه است.

این همچنین چیزی خیلی بیشتر از آمرزش گناهان است. این به معنای نقش بستن شریعت در قلبهای ما، خلقت و تولد دوباره ما در او، و در نتیجه انتشار انجیل در سراسر جهان است (عبرانیان ۸: ۱۰ تا ۱۲). او بعنوان کسی که با خدا بود و با انسان ها یکی شد، بعنوان نماینده ما، در برابر پدر می ایستد. عیسی بعنوان کسی که جان خود را بعنوان قربانی ارزانی کرد، مورد لطف و عنایت بی دریغ خداوند است.

`عبرانیان ۷: ۲۲ را بخوانید. رابطه عیسی با عهد تازه چیست؟`

عیسی تضمین کننده عهد تازه است زیرا خدا سوگند یاد کرد که عیسی برای «همیشه» کاهن خواهد بود (عبرانیان ۷: ۲۱). به راحتی می توان از درک اهمیت این سوگند غافل شد. پولس قبلا نیز به سوگندهایی که خداوند برای نسل بنی اسرائیل در بیابان و ابراهیم یاد کرده بود، اشاره کرده بود (عبرانیان ۳: ۷ تا ۱۱؛ عبرانیان ۶: ۱۳ تا ۱۵). تفاوت آن سوگندها با سوگندی که خداوند برای پسر خود خورد، اینست که آن سوگندها را برای انسانهای فانی یاد کرده بود. آن قسم ها تا زمانی پابرجا و به قوت خود باقی بودند که ذینفعان آن زنده بودند. سوگند خداوند در برابر نسل صحرای سینا و ابراهیم تا زمانی که آنها زنده بودند، به قوت خود باقی و لازم الاجرا بود (غلاطیان ۳: ۲۹).

اما در مورد پسر، حیات او «فنا ناپذیر» است، سوگندی که خدا به او یاد می کند برای ابد و همیشه به قوت خود باقی خواهد ماند. شخصی که در مقام تضمین کننده یا ضامن فرد دیگری قرار می گیرد، متحمل همان مجازات فرد می شود از جمله مجازات فرد محکوم به اعدام. با اینحال، پدر برای اطمینان ما، عیسی را به عنوان تضمینی که او در عمل به وعده های خود قصور نخواهد کرد، قرار داد. به همین دلیل ما می توانیم به نجاتی که در عیسی به ما وعده داده شده است، اطمینان داشته باشیم.