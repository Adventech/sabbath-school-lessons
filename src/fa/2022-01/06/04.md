---
title:  یک کاهن نافذ
date:  01/02/2022
---

«اگر دستیابی به کمال، از طریق نظام کهانتی لاویان میسّر بود (زیرا که قوم قوانینی را در خصوص آن دریافت کرده بودند) چه لزومی داشت کاهنی دیگر، نه از مرتبۀ هارون، بلکه از مرتبۀ مِلْکیصِدِق ظهور کند؟» (عبرانیان ۷: ۱۱).

کاهنان واسطه های بین خدا و انسان ها هستند. با وجود این، عبرانیان می گوید که کاهنان لاوی نمی توانستند کاملا و با اطمینان و اعتماد به خداوند نزدیک شوند زیرا آنها نمی توانستند کمال و رستگاری را میسر سازند(عبرانیان ۷: ۱۱، ۱۸، ۱۹). به هرحال، آنها خود نیز کامل نبودند؛ بنابراین، چگونه می توانستند به نحوی کمال را به دیگران ارزانی کنند؟

همچنین، خون حیواناتی که قربانی می شدند نمی توانست باطن گناهکار را تطهیر کند. هدف از آنها اشاره به رسالت عیسی و قربانی [ایثارگری] او بود، که به تنهایی موجب تطهیر واقعی از گناه می شود (عبرانیان ۹: ۱۴؛ عبرانیان ۱۰: ۱ تا ۳، ۱۰ تا ۱۴). عملکرد کاهنان لاوی و قربانی های آنها موقتی و بعنوان یک الگو و نمونه بود. خدا از طریق خدمت آنها می خواست مردم را هدایت کند تا به رسالت عیسی در آینده ایمان بیاورند «این است آن برّۀ خدا كه گناه جهان را برمیدارد» (یوحنا ۱: ۲۹).

`عبرانیان ۷: ۱۱ تا ۱۶ را بخوانید. چرا نیازی به تغییر احکام بود؟`

عبرانیان ۷: ۱۲ توضیح می دهد که تغییر کهانت، تغییر در احکام را ضروری ساخت. چرا؟ زیرا شریعت[قانون] بسیار سختگیرانه ای وجود داشت که براساس آن اگر شخصی از دودمان لاویان و نسل هارون نبود، نمی توانست بعنوان کاهن خدمت کند (اعداد ۳: ۱۰؛ اعداد ۱۶: ۳۹، ۴۰). عبرانیان ۷: ۱۳، ۱۴ توضیح می دهد که عیسی از نسل یهودا بود، و بنابراین، این قانون بخاطر این که از خاندان لاویان نبود او را از کهانت منع می کرد. بنابراین، پولس استدلال می کند که انتصاب عیسی بعنوان کاهن به این معناست که خداوند شریعت و قانون کهانت را تغییر داده است.

آمدن عیسی همچنین حاکی از تغییر در شریعت قربانی ها بود. گناهکاران مجبور بودند برای پرداخت کفاره گناهانشان انواع مختلف قربانی را پیشکش کنند (لاویان ۱ تا ۷)، اما اکنون عیسی آمده و قربانی کامل را تقدیم کرده است، پس در نتیجه عهد جدید و مکاشفه کامل نقشه نجات، شریعت قربانی کردن حیوانات نیز کنار گذاشته شده است (عبرانیان ۱۰: ۱۷، ۱۸).

`به تعداد بی شماری از حیوانات قربانی شده در طول دوران کهن بیندیشید، که همه به عیسی اشاره داشتند، و با اینحال هیچیک از آنها – یا همه آنها- واقعا نمی توانستند کفاره گناهان ما را بپردازند. چرا فقط مرگ عیسی می توانست هزینه آنها را بپردازد؟`