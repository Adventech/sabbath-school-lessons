---
title:  اندیشه هایی فراتر
date:  18/02/2022
---

اگر دلهای ما به شباهت خداوند تازه شده باشد و اگر محبت الهی در نهاد ما وجود داشته باشد آیا نباید احکام و شریعت خداوند در زندگی ما اجرا شود؟ هنگامی که اصول محبت الهی در دل آدمی نهاده شده باشد، هنگامی که انسان به شباهت آفریدگار خویش تازه شده باشد، وعده عهد جدید تحقق می یابد. «احکام خود را در دل های ایشان خواهم نهاد و بر ذهن های ایشان خواهم نگاشت» (عبرانیان ۱۰: ۱۶). اگر احکام در دل نهاده شده باشد آیا نباید زندگی و رفتار را شکل داد؟ اطاعت، خدمت و وفاداری از روی محبت، نشانه واقعی مریدی است. از این جهت کتاب مقدس می گوید: «محبت خدا همین است که از احکام او اطاعت کنیم» ، «آن که می گوید او را می شناسد اما از احکامش اطاعت نمی کند دروغگوست و راستی در او جایی ندارد» (اول یوحنا ۵: ۳ و ۲: ۴). ایمان به مسیح نه تنها انسان را نسبت به اطاعت از احکام معاف نمی کند بلکه ما را از فیض او بهره مند ساخته و قادر می سازد تا مطیع فرامین خدا باشیم. ...

هر قدر به عیسی نزدیک تر می شوید گناهانتان در نظر شما آشکارتر خواهد شد. زیرا قدرت دیدتان وسیع تر می شود و در مقایسه با باطن و ماهیت کامل و بی نقص او، ضعف هایتان را واضح تر و مشخص تر خواهید دید. این امر نشان می دهد که فریب های شیطان قدرتشان را از دست داده اند و اثر حیات بخش روح خدا در حال بر انگیختن روح و افکار شما می باشد. محبت عمیق و ریشه دار نسبت به عیسی زمانی می تواند در دل ساکن شود که فرد به گناهکار بودن خود واقف گردد. قلبی که به واسطه فیض مسیح دگرگون شده باشد، شخصیت الهی او را تحسین خواهد کرد. ندیدن ضعف های اخلاقی خودمان، به روشنی نشان خواهد داد که نسبت به زیبایی و فضایل مسیح، از درک درستی برخوردار نبوده ایم» (الن جی وایت، گام هایی بسوی مسیح، صفحات ۶۰ و ۶۴ و ۶۵).

**سوالاتی برای بحث:**

`۱. به اظهارات اِلن جی وایت در بالا بیاندیشید.این واقعیت که هرچه به مسیح نزدیکتر می شویم، در نظر خود گناهکارتر خواهیم بود، در مورد اینکه نباید اجازه دهیم درک خطاهایمان منجر به از دست دادن ایمانمان شود، چه چیزی به ما می گوید؟`

`۲. در مورد این نظریه که احکام بر قلبهای ما نوشته شده است، تامل کنید. این در زندگی روحانی یک مسیحی به چه معناست؟ چگونه درک و تجربه این حقیقت می تواند به ما کمک کند تا از نوعی «اطاعت» که در واقع تنها افراط در رعایت احکام است اجتناب کنیم، اطاعتی که «کارهای بیهوده» خوانده شده است (عبرانیان ۹: ۱۴).`