### نبرد عظیم

اگر پرسیده شود«موضوع اصلی که در کل کتاب مقدس جریان دارد چیست؟» چه پاسخ می دهید؟ عیسی؟ برنامه نجات؟ صلیب؟ بله البته هر سه اینها! ولی این سه عنوانِ مهم در مقابل موضوعی فراگیرتر برملا می شوند: «نبرد عظیم». این مبحث در کتاب مقدس از کتاب پیدایش تا  کتاب مکاشفه را در بر گرفته است.

نبرد عظیم با شورش لوسیفر بر ضد خدا در آسمان آغاز شد. در قلب این نبرد کهکشانی مسئله محبت خدا قرار دارد. آیا عشق و محبت او نسبت به ما کامل است؟ آیا او بهترین منافع مخلوقات خویش را در مد نظر قرار دارد؟ یا اینکه او یک مستبد جابر است که تنها منافع خودش را می طلبد؟ 
 
دروس این سه ماهه، تاریخ جهان را از دیدگاه خدا رصد می کند، همانطور که این دروس نبوت آنرا از زمان مسیح تا قرنها بعد از او و تا زمان ما و بعد از آن را آشکار می کند. ماهیت و ذات خدا محبت است و از این رو تمامی اعمال او محبت آمیز است، گرچه این واقعیت ممکن است همیشه برای بشرِ فانی یا حتی فرشتگان مشهود نباشد. ولی محبت خدا تدریجا آشکار می گردد در حینی که صحنه های نبرد عظیم بر ملا می شود. ما ابعاد آن محبت را بطور واضح از طریق صلیب می بینیم. محبت خدا بر روی تپه جلجتا در مقابل تمامی کائنات به نمایش در آمد، هنگامی که مسیح زندگی اش را فدا نمود تا فدیه بشر را بپردازد و شکست نهایی شیطان قطعی شد.  

هنوز، شعله های این نبرد زبانه می کشد. شیطان تلاش کرد تا عیسی را بر روی صلیب نابود سازد. با اینحال، در طی قرنها می بینیم که سعی در نابودی امت خدا دارد. با اینکه، شیطان کلیسای مسیح را وحشیانه مورد جفا قرار داده و میلیونها نفر را به قتل رسانده است، حضور خدا همیشه با قومش بوده و هرگز آنها را ترک نخواهد کرد.  

در این سه ماهه تحولات عمده را در نبرد عظیم رصد خواهیم کرد و این را با بررسی شورش در آسمان آغاز کرده و موضوعات محوری را در نبرد بین مسیح و شیطان مورد بررسی قرار خواهیم داد. ما شجاعت تزلزل ناپذیر والدنزی ها را با وجود جفاهای ددمنشانه خواهیم دید، و شاهد عزم و ایستادگی اصلاح طلبان برای پیروی از حقیقت کتاب مقدس حتی با وجود شکنجه، غل و زنجیر شدن، و به شهادت رسیدن، خواهیم بود. 

الن جی وایت در خصوص ایمان این بزرگان روحانی می گوید، «کتاب مقدس مرجع ایشان بود . کلیه تعالیم و ادعاهای شان را بوسیله تعالیم آن امتحان می کردند. ایمان به خدا و کلامش این مردان مقدس را هنگامی که جان خود را در صلابه آتش تسلیم می کردند تقویت می نمود».- نبرد عظیم، صفحه ۲۴۹.

اصلاحات، مشعل حقیقتی را روشن نمود که همچنان در حال درخشش و سوختن است. کلام مقدس سنگِ شالودۀ ایمانِ اصلاح گرایان است و ضمانت قطعی نجات آنان با فیض از طریق ایمان است که راه را برای قیام جنبش ظهور توسط ویلیام میلر و جماعتی از افراد دیگر در اقصا نقاط جهان هموار نمود. 

کلیسای ادونتیست های روز هفتم توسط خدا بر شالودۀ اصلاح گرایان بنا شد تا حقایق کتاب مقدسی که برای قرنها از دیدها پنهان مانده بود مجددا احیا شود. کانون ماموریت آن، اعلان پیام های سه فرشتۀ مکاشفه ۱۴: ۶ – ۱۲، هشدار نهایی خدا به جهان برای قریب الوقوع بودن پایان آن است. 

این اعلامیه خشم شیطان را برافروخت که به بعنوان اژدها توسط یوحنای رسول بتصویر کشیده شده است: «آنگاه اژدها به زن خشم برد و عزم آن کرد تا با دیگر فرزندان او بجنگد؛ یعنی با آنان که احکام خدا را اطاعت می‌کنند و شهادت عیسی را نگاه می‌دارند»(مکاشفه ۱۲: ۱۷). مطالعه  وقایع نهایی در نبرد عظیم شامل پیروزی محبت خدا بر تمامی ریاستها و قدرتهای جهنمی است که طلیعۀ خلقت آسمانهای جدید و زمین تازه است. 

اگرچه مرجع درس های این سه ماهه کتاب مقدس می باشد، لیکن از کتاب نبرد عظیم نوشته الن جی وایت به عنوان رئوس مطالب خود در مطالعه این موضوع بزرگ استفاده خواهیم کرد. فصل‌هایی که هر درس بر اساس آن موضوع تدوین گردیده است، بمنظور تسهیل استفاده به‌عنوان کتاب همراه برای مطالعه و اشتراک‌گذاری بیشتر ذکر شده‌اند تا همه ما «آن محبت را که فراتر از معرفت بشری است، [بشناسیم] – تا از همۀ کمالات خدا آکنده [شویم]»(افسسیان ۳: ۱۹).

_مارک فینلی مبشر مشهور بین المللی، از اهالی کانکتیکات ایالات متحده می باشد که از سال ۲۰۰۵ تا ۲۰۱۰ در تصدی معاونت مجمع عمومی کلیسای روز هفتم ادونتیست مشغول به خدمت بوده است. او پس از بازنشستگی از کار تمام وقت، دستیار رئیس مجمع عمومی شد. شبان فینلی و همسرش ارنستین دارای سه فرزند و پنج نوه می باشند._