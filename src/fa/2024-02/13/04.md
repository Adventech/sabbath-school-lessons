---
title:  هزار سال بر روی زمین
date:  25/06/2024
---

مکاشفه ۱۹ با تصویری چشمگیر از بازگشت عیسی و نابودی شریر خاتمه می یابد. ولی داستان تمام نشده است. مکاشفه ۲۰ دوره ای ۱۰۰۰ ساله را به ما معرفی می کند که به «هزاره» مشهور است.

`مکاشفه ۲۰: ۱ – ۳ را بخوانید. در زمان بازگشت عیسی سرنوشت شیطان چه خواهد بود؟`

تصویری که در مکاشفه ۲۰: ۱-۳ آمده، نمادین است. شیطان بطور واقعی با غل و زنجیر در چاهی بسته نشده است. او برای ۱۰۰۰ سال در این زمین متروک و خالی از سکنه محبوس می شود، و اسیر شرایطی می شود که خودش ایجاد کرده است.

در دوم پطرس ۲: ۴ می خوانیم که شیطان و فرشتگانش را به زنجیرهای ظلمت سپرد، تا برای داوری نگاه داشته شوند. شیطان بر زمین با زنجیرِ شرایط محبوس می شود بدون اینکه کسی را برای وسوسه کردن داشته باشد. برای هزار سال او ویرانی ، خرابی و فاجعه ای را خواهد دید که با طغیان خودش خلق کرده بود.

واژه یونانی ترجمه شده «چاه بی انتها» مشابه کلمه انگلیسی هاویه است.  همچنین همان کلمه ای است که در ترجمه یونانی عهد جدید سپتوآگینتا بکار رفته است تا زمین را در زمان خلقت تشریح کند.

«زمین بیشکل و خالی بود، و تاریکی بر روی ژرفا؛ و روح خدا بر سطح آبها اهتزاز داشت»(پیدایش ۱: ۲). در سپتوآگینتا کلمه عمیق یا [ژرفا] در زبان یونانی همان واژه هاویه است که توصیف کننده زمین بایر و تهی است.

«چاه بی انتها» یک غار زیرزمینی یا چاه قناتی در مکانی از جهان نیست. کار گناه و ویرانی شیطان، همراه با آشفتگی عظیم قبل از بازگشت دوباره مسیح، زمین را به لجه یا توده ای تاریک و درهم، همچون  وضعیت آغاز خلقت بازگردانده است.

`ارمیا ۴: ۲۳- ۲۶، ارمیا ۲۵: ۳۳ و اشعیا ۲۴: ۱و ۳ و ۵ را بخوانید. انبیای کتاب مقدس چگونه این صحنه را شرح می دهند؟`

انبیا در اینجا بر ویرانی فاجعه بار در آمدن دوم مسیح تأکید می کنند و اینکه در این دوره هزار ساله هیچ کسی بر روی زمین زنده نمی ماند. شیطان و فرشتگان اهریمنی او باقی مانده اند تا در ویرانی ناشی از طغیان او تامل کنند. تمامی جهان مجددا درک می کنند که مُزد گناه، موت است.

خدا به مشکل گناه رسیدگی می کند تا هرگز دوباره ظهور نکند (نحمیا ۱: ۹). خداوند به سه شیوه اصلی این کار را انجام می دهد. اول، او محبت بیکران، اشتیاق شدید و تلاش های بی وقفه خویش را برای نجات کل بشر آشکار می کند. دوم، او عدل، انصاف و خیرخواهی خود را آشکار می کند. سوم، او به جهان اجازه می دهد تا عواقب نهایی گناه و طغیان را مشاهده کنند.