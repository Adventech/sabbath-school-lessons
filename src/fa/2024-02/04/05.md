---
title:  ستاره صبحِ اصلاحات
date:  24/04/2024
---

`مزمور ۱۹: ۷ – ۱۱، مزمور ۱۱۹: ۱۴۰، مزمور ۱۱۹: ۱۶۲ و ارمیا ۱۵: ۱۶ را بخوانید. داوود و ارمیا چه نگرش مشابهی نسبت به کلام خدا دارند که در واقع سنگ بنای اصلاحات است؟`

هر یک از اصلاح طلبان از کلام خدا «دلشاد» بودند. آنان در انجام اراده خدا خوشحال بودند. آنان احکام و شریعت او را دوست داشتند. یکی از برجسته ترین حقایقِ بنیادینِ اصلاحات، لذتی بود که از مطالعه کلام خدا بدست آمده بود. مطالعه کتاب مقدس، وظیفه ای زحمت بار نبود. تداوم این کار، تحمیلِ قانونمدارانه نبود. این کار یک الزام سخت و دشوار نبود بلکه در آن وجد و سُرور بود.

در حینی که کلام را مطالعه می کردند، با قدرت روح القدس متحول گردیدند. «شخصیت ویکلیف[مصلح دینی و کشیش، مترجم انجیل] شهادت می دهد که کلام مقدس آموزنده و قدرت تحول دارد. این کتاب مقدس بود که او را به آن چه که بود تبدیل کرد. تلاش برای درک حقایق بزرگ مکاشفه، به همگان قوت، طراوت، و نشاط می بخشد. ذهن را بسط داده، فهم را جلا بخشیده، و قوه قضاوت را به بلوغ می رساند.

مطالعه کتاب مقدس هر اندیشه، احساس و اشتیاقی را رفعت می بخشد که هیچ مطالعه دیگری نمی تواند. به هدف، شکیبایی، شهامت و  پایمردی استحکام می بخشد؛ شخصیت را پالایش داده و جان را تقدیس می کند.

مطالعه جدی و حرمت بخشیدن به آیات مقدس، که ذهن دانش آموز را در تماس مستقیم با ذهن ازلی قرار می دهد، جهان را با  انسانهایی خردمندتر و فعال تر، با اصولی شریف تر از آنچه که تا کنون فلسفه بشری توانسته باشد تربیت کند، برخوردار می سازد». The Great Controversy, p. 94

`دوم تیموتائوس ۲: ۱ – ۳ را بخوانید. پولس رسول چه اندرزی به تیموتائوس درخصوص بشارت کلام خدا داد؟`

حقیقت کلام خدا و شادیِ نجاتِ مسیح، چنان قلبهای اصلاح گرایان را پر ساخته بود که آنان را وادار به مشارکت ساخت. جان ویکلیف زندگی خود را  تنها به دو دلیل صرف ترجمه کلام خدا کرد، مسیحِ زنده، او را از طریق کلام تغییر داده بود، و محبتِ مسیح به او انگیزه داده بود تا آنچه را که آموخته بود با دیگران به مشارکت بگذارد.

قبل از ویکلیف تنها مقدار کمی از کتاب مقدس به زبان انگلیسی موجود بود. اگرچه او قبل از اینکه روم به سراغش بیاید درگذشت، اما سیستم پاپ بقایای او را بیرون آورده، سوزاند و خاکسترش را به رودخانه ریخت. اما همانطور که آن خاکستر توسط آب پراکنده شد، کلام خدا، آب حیات، در نتیجه کار او گسترده تر شد. بنابراین خدا از او استفاده کرد - «ستاره صبح اصلاحات».