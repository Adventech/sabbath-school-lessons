---
title:  ایستادگی برای حقیقت
date:  20/04/2024
---

### مطالعه این هفته
برای مطالعه این هفته بخوانید: دانیال ۷: ۲۳ – ۲۵؛ مکاشفه ۱۲: ۶ و ۱۴؛ یهودا ۳ و ۴؛ مکاشفه ۲: ۱۰؛ اعمال ۵: ۲۸ – ۳۲؛ مزمور ۱۹: ۷ – ۱۱؛ اول یوحنا ۵: ۱۱ – ۱۳.

> <p>آیه حفظی</p>
> «و همچنان که موسی مار را در بیابان بلند نمود، همچنین پسر انسان نیز باید بلند کرده شود. تا هر که به او ایمان آرد هلاک نگردد، بلکه حیات جاودانی یابد»(یوحنا ۳: ۱۴ و ۱۵).

ازمیر، یکی از شهرهای ساحلی ترکیه امروز، زمانی شهر کتاب مقدسی اسمیرنا بود که در کتاب مکاشفه بدان اشاره شده است. این شهرِ کهن، قریب به صدهزار نفر جمعیت داشت که در اواخر قرن اول و قرن دوم آباد شده بود. اسمیرنا شهری کامیاب بود و بشدت به حکومت روم وفادار بود.

سالی یک بار به شهروندان اسمیرنا فرمان داده می شد تا برای بتهای روم بخور بسوزانند. بدون تردید، اسمیرنای قرن دوم از جامعه مسیحیِ پر رونقی نیز برخوردار بود و از این دستور متابعت نمی کردند. پولیکارپ که یکی از رهبران اولیه کلیسا بود، در میدان اصلی اسمیرنا به شهادت رسید و بخاطر خیانت نکردن به خداوند خود با امتناع از سوزاندن بخور برای خدایان روم، زنده بر آتش سوزانده شد. هنگامی که برای آخرین بار از او خواسته شد تا عهد خود را به مسیح بشکند، آن مرد کهنسال پاسخ داد، «هشتاد و شش سال به او خدمت کرده ام و او کار بدی در حق من نکرده است. چگونه می توانم به پادشاهم که مرا نجات داده است سخن بد بگویم».

در سراسر قرنها، مردان و زمان در عوض رها کردن ایمان خود به مسیح حاضر بودند شهادت را تجربه کنند. ایثارگری آنان رشادت را در ما شعله ور ساخته است. داستان وفاداری آنان به مسیح باعث تجدید عهد ما می شود. در این هفته به برخی از اصول کتاب مقدسی می پردازیم که والدوسی ها و اصلاح طلبانی همچون هاس و جرومه را انگیزه بخشید تا فارغ از هر چیزی به خداوند وفادار بمانند – حتی با تهدید شدن به مرگ از سوی همان قدرتی که پولیکارپ را کُشت: روم، ولی حالا سیستم پاپ.