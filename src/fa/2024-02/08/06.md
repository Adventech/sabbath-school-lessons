---
title:  عیسی، وکیل مدافع ما در زمان داوری
date:  23/05/2024
---

`عبرانیان ۱۰: ۹ – ۱۴ را بخوانید. این آیات چه تفاوتی را بین خدمت کاهنی در حرم مطهر زمینی و خدمت عیسی در حرم مطهر آسمانی آشکار می کند؟`

یک بار برای همیشه، مسیح بر روی صلیب به عنوان یک قربانی کامل برای گناه مُرد. خدمت کاهنی او در حرم مطهر آسمانی، ما را تقدیس می کند. اکنون، پس از ورود به مکان مقدس، او به عنوان وکیل ما در زمان داوری می ایستد (اول یوحنا ۲: ۱ را ببینید). «همچنین مسیح نیز چون یک بار قربانی شد تا گناهان بسیاری را رفع نماید، بار دیگر بدون گناه، برای کسانی که منتظر او میباشند، ظاهر خواهد شد بجهت نجات»(عبرانیان ۹: ۲۸). با قربانی و شفاعت او، گناه برطرف شده است. حال او برای کسانی که «ظهور او را دوست می دارند» باز می گردد (دوم تیموتائوس ۴: ۸).

`عبرانیان ۶: ۱۹ و ۲۰ را بخوانید. چرا او از ما دعوت می کند تا از او متابعت کنیم، و با پیروی از او چه چیزی را در می یابیم؟`

«شفاعت مسیح به خاطر بشر در حرم مطهر آسمانی همان قدر برای طرح نجات ضروری است که مرگ او بر صلیب. او با مرگ خود آن کار را آغاز کرد که پس از قیام او برای تکمیل آن به آسمان عروج کرد. ما باید با ایمان وارد پرده شویم، «به جایی که پیشرو برای ما داخل شد» (عبرانیان ۶: ۲۰). در آنجا نور صلیب جلجتا منعکس می شود. در آنجا ممکن است دیدگاه روشن تری نسبت به اسرار رستگاری به دست آوریم. رستگاری انسان با هزینۀ بی نهایتِ ملکوت انجام می شود. فداکاری انجام شده برابر با گسترده ترین مطالباتِ احکامِ شکسته شدۀ خداوند است. عیسی مسیر را به تخت پدر هموار کرده است و با وساطت او، کسانی که با خلوص دل و ایمان نزد او می آیند می توانند به محضر خدا بروند».- الن جی. وایت، نبرد عظیم، صفحه ۴۸۹.

برنامه نجات برنامه ای کامل برای حل نبرد عظیم و نجات این سیاره از چنگ شیطان است. زندگی عیسی محبت خدا را برای نیازمندان و جهان نظاره گر آشکار نمود. مرگ او زشتی گناه را عیان ساخت و نجاتی را برای تمامی بشریت مهیا نمود. شفاعت او در حرم مطهر آسمانی، فواید کفاره را برای هرکسی که با ایمان برای دریافت آن دست دراز کند، فراهم می کند.

`مرگ مسیح بر روی صلیب چگونه با شفاعت او در حرم مطهر آسمانی ارتباط دارد، و چرا داوری برای برنامه نجات بسیار ضروری است؟`