---
title:  چشم انتظار زمان
date:  13/05/2024
---

گرچه اصلاحگرایان پروتستان به بازگشت باشکوه مسیح، ایمان داشتند که واقعی، قابل مشاهده و دیدن باشد، لیکن بتدریج درک این حقیقت کتاب مقدسی تغییر کرد.  واعظان مشهور قرن نوزدهم تعلیم می دادند که مسیح می آید تا پادشاهی خودش را در زمین برقرار سازد و هزار سال صلح و آرامش شروع خواهد شد. این ایده منجر به رخوت روحانی شد و بی قید بودن در قبال ارزشهای روحانی را ایجاد نمود.

بطور مشابه، حواریون مسیح، ماهیتِ آمدن مسیح را درست درک نکردند. آنان خیال می کردند که او به عنوان فرمانده ای فاتح می آید که یوغ اسارت روم را در هم خواهد شکست، و نه آن یگانه ای که آنان را از محکومیت و قیدهای گناه رها می سازد. بدین سبب از فهم شیوه آمدن او عاجز ماندند.

`اعمال ۱: ۹ – ۱۱، مکاشفه ۱: ۷ و متی ۲۴: ۲۷ و ۳۰ و ۳۱ را بخوانید. این آیات درباره نحوه بازگشت سرورمان چه را به ما تعلیم می دهند؟`

وقتی که مسیح برای اولین بار به شکل طفلی آمد که در آخوری در بیت لحم خوابیده بود، تعداد بسیار کمی از مردم آمدن او را تشخیص دادند. ولی وقتی که او برای بار دوم بیاید، «هر چشمی» آمدن او را خواهد دید. هر گوشی صدای بلند شیپور آمدن او را می شنود. هر انسانی بر روی زمین جلال او را مشاهده خواهد کرد. ما نباید فریب بخوریم. کتاب مقدس وقایع مربوط به بازگشت او را کاملاً روشن کرده است.

«یکی از جدی ترین و در عین حال باشکوه ترین حقایق روشن و آشکار در کتاب مقدس، مربوط به آمدن دوم مسیح برای تکمیل کار بزرگ رستگاری است. به قوم زائر خدا که مدتها در «ظلمت و دیار موت» ساکن بوده اند، امیدی گرانبها و شادی آفرین در وعده ظهور اوست که «قیامت و حیات» است تا «آوارگان خود را باز آورد». آموزه ظهور دوم، نکته اصلی کتاب مقدس است. از روزی که اولین زوج، با اندوه، گام از عدن بیرون نهادند، فرزندان ایمان منتظر آمدن آن یگانه موعود بوده اند تا قدرت ویرانگر را بشکند و آنها را دوباره به فردوس از دست داده بازگرداند».- الن جی وایت، نبرد عظیم، صفحه ۲۹۹.

لوتر وارن یکی از رهبران اولیه ادونتیست عادت داشت تا به جوانان بگوید، «تنها راه آمادگی برای آمدن مسیح، آماده شدن و آماده ماندن است». پیام بازگشت قریب الوقوع مسیح درخواستی اضطراری برای هر یک از ماست تا قلبهای خود را تفتیش نموده و زندگی روحانی خود را ارزیابی کنیم. این فراخوانی برای زندگی عبادی است. نمی توان در فروغِ پرجلالِ بازگشتِ مسیح بی تفاوت بود.

`اول تسالونیکیان ۵: ۲ – ۵ و عبرانیان ۹: ۲۸ را بخوانید. این آیات در خصوص نحوه بازگشت مسیح چه دلگرمی را به ما می دهند؟`