---
title:  وقایع پایانی زمین
date:  15/06/2024
---

### مطالعه این هفته
برای مطالعه این هفته بخوانید: یوحنا ۸: ۳۲؛ حزقیال ۲۰: ۱۲ و ۲۰؛ مکاشفه ۷: ۱ و ۲؛ مکاشفه ۱۴: ۱؛ یوئیل ۲: ۲۱-۲۴؛ هوشع ۶: ۳؛ یعقوب ۵: ۷ و ۸؛ مکاشفه ۱۸: ۱ – ۴.

> <p>آیه حفظی</p>
> «راستی را بخر و آن را مفروش، و حکمت و ادب و فهم را»(امثال ۲۳: ۲۳).

فرض کنید که دختر جوانی دارید که از کالج برای تعطیلات به سمت خانه رانندگی می کند. در حالی که منتظر رسیدن او هستید با نگرانی گزارش هواشناسی را دنبال می کنید. وقتی که شرایط هوا بسرعت در حال وخیم شدن است، مضطرب و نگران می شوید. ابرهای طوفانی در افق ظاهر می شوند. وزش باد شدت می گیرد. عقده دل ابرها گشوده می شود و گریه باران بر پهنای گونه آسمان سرازیر می شود. باد گیسوان درختان را به این سو و آن سو می برد. و طولی نمی کشد که راههای اصلی منتهی به خانه بسته می شوند.

بعد از یکی از همسایگان می شنوید که عبور از مسیر فرعی امکان پذیر است. ماشینها از بین شاخه های درختان افتاده بصورت زیگزاک حرکت می کنند. گرچه ارتباطات مختل شده، ولی می توانید برای دخترتان پیامک بفرستید و با دقت برای او جزئیاتی را شرح دهید که چطور به سلامت برسد.

عیسی بیش از هر چیز دیگری می خواهد ما را از میانه طوفانهای زندگی عبور دهد و ما را به خانه برساند.

الن جی وایت می نویسد، «طوفان می آید، خشمگین ، بی رحم، و بی امان. آیا آماده رویارویی با آن هستید؟».- شهادتهایی برای کلیسا جلد ۸ صفحه ۳۱۵. هدف زندگی، مرگ، قیام و خدمت در حرم مطهر آسمانی مسیح برای این است که اطمینان حاصل شود که ما به خانه برسیم. پیامهای نبوی دانیال و مکاشفه بطور خاص، رهنمودهای الهی برای مردم آخر زمان است تا به ما کمک کند تا از طوفانهای زندگی عبور کرده تا روزی بتوانیم گرمایِ آغوشِ منجیِ مهربان را حس کنیم.

هدف درس این هفته این است تا آشکار شود که کلام نبوی درباره وقایع پایانی چه می گوید و اینکه قوت تازه ای از مسیح بیابیم که ما را از میان مناقشات و درگیری نهایی زمین عبور دهد و ما را به خانه ببرد.