---
title:  چه کسی را باید بپرستیم؟
date:  18/06/2024
---

در ایام آخر، نبرد عظیم بطور چشمگیری بر سر عبادت، نقش خود را ایفا می کند. آیا خالق را می پرستیم یا وحش و نشان او را می ستائیم؟ هیچ حد وسطی وجود ندارد. فرشته اول مکاشفه ۱۴ به مردان و زنان اصرار می ورزد تا «او را پرستش کنید که آسمان و زمین و دریا و چشمه های آب را ساخت»(مکاشفه ۱۴: ۷).

فرشته سوم در ادامۀ درخواست ملکوت، عواقب ناگوار پرستش وحش را آشکار می کند: «آن کس نیز از شراب خشم خدا که اینک پُرمایه و خالص در جام غضب او ریخته شده، خواهد نوشید. آن کس نیز در حضور فرشتگان مقدّس و در حضور بره با گوگردِ مشتعل عذاب خواهد شد»(مکاشفه ۱۴: ۱۰). در مقایسه، کسانی که خالق را پرستش می کنند به عنوان کسانی معرفی شده اند که «احکام خدا و ایمان به عیسی را حفظ میکنند»(مکاشفه ۱۴: ۱۲).

آفرینش، بنیان و پایه عبادت راستین است(مکاشفه ۴: ۱۱). از آنجا که خدا «همه چیز را از طریق عیسی مسیح خلق کرد»(افسسیان ۳: ۹)، شیطان از آفریدگار نفرت دارد و تلاش کرده است تا از طریق قدرتهای زمینی، سبت را تغییر دهد که یادبود آفرینش است(دانیال ۷: ۲۵).

نبرد پیش رو بر سر احکام خدا بر اقتدار تمرکز دارد. چنانچه شیطان عبادتِ سبت را محو کند، اعلام خواهد کرد که اقتدار او عظیم تر از اقتدار خداست. برای تحقق چنین چیزی، شیطان تلاش خواهد کرد تا کل جهان را متقاعد یا مجبور کند تا سبت جعلی را بپذیرد.

هر قدر که الان دیدن این اتفاق دشوار باشد، همانطور که قبلا اشاره شده، جهان بطور شگرفی در حال تغییر است. بحران بیماری کووید ۱۹ به ما نشان داد که یک شبه، دنیای ما می تواند به مکانی متفاوت تغییر یابد.

گرچه از جزئیاتی آگاه نیستیم که به نشان وحش منتهی می شود،  تصور آن آنقدرها هم دشوار نیست. دنیا بسیار ناپایدار است و با فناوری های پیشرفته فعلی، آنچه که کتاب مقدس درباره آن هشدار می دهد می تواند بواقع سریعتر از آنچه که تصور می شود فرا برسد.

`مکاشفه ۱۳: ۱۳ – ۱۷ را بخوانید. چه مجازاتهای خاصی بر کسانی که نشان وحش را نپذیرند، در نظر گرفته می شود؟`

کسانی که به مسیح وفادارند، در مقایسه با کسانی که از وحش و نشان او پیروی می کنند با مجازاتهای اقتصادی و همچنین تهدید مرگ روبرو می شوند. بشریت در آنچه که همیشه بوده باقی می ماند: فساد، تشنه قدرت، و خشونت.

با وجود این که هنوز در مورد چگونگی وقوع رویدادهای نهایی چیزی نمی دانیم، تصور جفاهای آخر زمان خیلی دشوار نیست. اگرچه این کلمات توسط  یوحنا به طور کامل در بستر محیطی کاملا متفاوتی نوشته شده اند، اما گویای همه چیز هستند. یوحنا درباره عیسی نوشت که او «نیازی نداشت کسی دربارۀ انسان چیزی به او بگوید، زیرا خود میدانست در درون انسان چیست»(یوحنا ۲: ۲۵).

`به فساد بشری بیندیشید و کارهای اهریمنی که بشر توانایی انجام آنها را دارد. چرا این موضوع نشان می دهد که وقایع نهایی چه آسان می تواند رخ دهد؟ همچنین، مهمتر از آن، این حقیقتِ غم انگیز در خصوص حفاظت از دل(درون) چه می آموزد؟`