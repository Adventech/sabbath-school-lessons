---
title:  مرگ در عهد جدید
date:  04/06/2024
---

`یوحنا ۱۱: ۱۱-۱۴، ۲۱-۲۵؛ دوم تیموتائوس ۱: ۱۰؛ اول قرنتیان ۱۵: ۵۱-۵۴ و اول تسالونیکیان ۴: ۱۵-۱۷ را بخوانید. نویسندگان عهد جدید در خصوص مرگ، آنرا چگونه با عهد قدیم مقایسه کرده اند؟`

هر دو عهد قدیم و عهد جدید از خواب به عنوان نماد مرگ استفاده کرده اند. دست کم پنجاه و سه بار در کتاب مقدس از کلمه «خواب» به عنوان مرگ نقل شده است. نویسندگان کتاب مقدس هم رای هستند که هیچ روح فناناپذیر و هشیاری وجود ندارد که بلافاصله پس از مرگ جسم را ترک کند.

عهد جدید بُعدی را می افزاید که پیش از این در عهد قدیم بدان اشاره شده است: قیامِ باشکوه در بازگشت مسیح خواهد بود.

انجیل ها تاکید دارند که حیات ابدی تنها در مسیح است. تمامی دیوهای جهنمی نمی توانند ضمانت حیات ابدی را از ایمانداران بربایند. مسیح بر روی صلیب بر مرگ ظفر یافت. قبر بیش از این نمی تواند قربانیان خود را در آن نگاه دارد. قیامِ مسیح ضمانتی است که ایمانداران خواهند داشت مبنی بر اینکه روزی در بازگشت او از قبر قیام خواهند کرد.

به کلام پولس نگاه کنید: «زیرا هرگاه مردگان برنمیخیزند، مسیح نیز برنخاسته است. امّا هرگاه مسیح برنخاسته است، ایمان شما باطل است و شما تاکنون در گناهان خود هستید. بلکه آنانی هم که در مسیح خوابیدهاند هلاک شدند» (اول قرنتیان ۱۵: ۱۶ – ۱۸). – ترجمه قدیم

اگر مردگان در زمان مرگ به سعادت رفتن به ملکوت نائل شده باشند چگونه می توان این آیات را فهمید؟ اگر آنها هم اینک در ملکوت آسمان باشند، آنگاه حرف پولس که می گوید «هلاک شده اند» به چه معنی خواهد بود؟

در عوض، نقطه نظر کلیِ پولس این است که قیام مسیح، مبنایی برای قیام ماست و اینکه بدون قیام، «ایمان شما باطل است و شما تاکنون در گناهان خود هستید» و مردگان در زمین باقی مانده و هلاک شده اند.

این آیات با متون دیگر کتاب مقدس در خصوص امیدی که قیام در بازگشت عیسی داریم مطابقت دارد، هنگامی که «میراثی فسادناپذیر و بیآلایش و ناپژمردنی که برای شما در آسمان نگاه داشته شده است» (اول پطرس ۱: ۴) را دریافت می کنیم. به هر جهت اگر مردگان هم اینک در ملکوت باشند، چرا پولس از میراثی سخن می گوید که در آسمان برای ما حفظ شده است؟ بطور واضح، ایماندارانِ عهد جدید با اشتیاق چشم انتظار بازگشت مسیح و قیام از مرگ می باشند و این امید به آنان الهام می بخشد تا در مشقات و آزمونهای زندگی وفادار باقی بمانند.

`چرا قیام مسیح از قبر برای ایمان مسیحیان امیدی قدرتمند است؟ چه می شود اگر ما صلیب را داشته ولی قیام نداشته باشیم؟ چه امیدی خواهیم داشت؟ آنگاه چرا قیام، بخش بسیار مهمی از ایمان ماست؟`