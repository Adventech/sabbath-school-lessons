---
title:  اندیشه هایی فراتر
date:  10/05/2024
---

«هنگامی که کتاب مقدس بواسطه مقامات مذهبی و سکولار نهی گردید؛ هنگامی که شهادت آن تحریف شد، و انسان ها و اهریمنان به هر ایده و تلاشی متوسل شدند تا ذهن مردم را از کتاب مقدس دور کنند، وقتی افرادی که شهامت یافتند تا حقایق مقدس آن را اعلام کنند، دستگیر شدند، مورد خیانت واقع گردیدند، شکنجه شدند، در سلول های سیاه چال افکنده شدند، به خاطر ایمانشان به شهادت رسیدند، یا مجبور شدند به کوهستان ها، و به چاله ها و غارهای زمین بگریزند – آنگاه شاهدان وفادار ملبس به پلاس نبوت کردند.

با این حال، آنها شهادت خود را در تمام مدت ۱۲۶۰ سال ادامه دادند. در تاریک ترین زمان ها مردان ایمانداری بودند که کلام خدا را دوست داشتند و برای حرمت او غیور بودند. به این خادمان وفادار ، حکمت، قدرت و اختیار داده شد تا حقیقت او را در تمام این مدت اعلام کنند». اِلن جی وایت، نبرد عظیم، صفحات ۲۶۷، ۲۶۸.

«وقتی که فرانسه علنا خدا را انکار کرد و کتاب مقدس را به کناری گذاشت، انسانهای شریر و ارواح تاریکی از رسیدن به هدفی که برای مدتها در انتظارش بودند خوشحال شدند – سلطنتی که عاری از محدودیتهای احکام خداست... روح بازدارنده خدا که قدرت ظالمانه شیطان را تحت کنترل قرار می داد، تا حد زیادی از بین رفت و به کسی که تنها دلخوشی اش نگون بختی مردم بود، اجازه داده شد که خواست خود را عملی کند.

آنهایی که خدمت به طغیانگری را برگزیده بودند، به حال خود رها شدند تا محصول آن را درو کنند، تا زمانی که زمین چنان از جنایات وحشتناکی پر شد که قلم یارای نوشتن آن نیست. از استان های ویران و شهرهای ویران فریادی هولناک شنیده شد – فریادی از تلخ ترین اندوه. فرانسه مثل زلزله تکان خورد. دین، قانون، نظم اجتماعی، خانواده، دولت و کلیسا- همه توسط دست ناپرهیزگاری که بر ضد احکام خدا بلند شده بود، در هم شکستند».- الن جی وایت، نبرد عظیم، صفحه ۲۸۶.

«اگر کلیسا از تقدیر ازلی او [خدا] پیروی نکند، بارقه های حقیقت و هدایت را نپذیرد، به وظیفه ای که به او آشکار می شود نپردازد، دین به انحطاط گرائیده و به رعایت شکلهای دیگر  روی آورده و روح حیاتیِ خداپرستی ناپدید می گردد».- نبرد عظیم، صفحه ۳۱۶.

**سوالاتی برای بحث:**

`۱. اصول نبرد عظیم چگونه در انقلاب فرانسه آشکار گردید؟`

`۲. زمانی که یک نفر بحث می کرد که خدا وجود ندارد، یک نفر نوشت که «ما آزادیم تا اهداف خود را تعیین کنیم و بدون اینکه به تابلوی ورود ممنوع توجه کنیم از هر مرز فکری عبور کنیم». چرا عبارت «بی توجهی به تابلوی ورود ممنوع» اینقدر به افراد انگیزه می دهد تا خدا را انکار کنند؟ چگونه ممکن است چنین ایده هایی به توضیح برخی از اتفاقهایی که در انقلاب فرانسه رخ داد کمک کند؟`

`۳. اهمیت رویای یوحنا در مورد حرم مطهر در رابطه با رویدادهای نهایی چیست؟`