---
title:  سرچشمه اتحاد
date:  19/01/2026
---

بر روی تأکید پولس بر اتحاد در فیلیپیان ۲: ۲ بیشتر تامل کنید، جایی که اساساً همان چیز را به چهار روش مختلف بیان میکند. همچنین به تمرکز او بر ذهن، اندیشه، و احساسات توجه کنید. در حالی که رهبران مذهبی معمولاً بر رفتار ظاهری تأکید میکردند، عیسی بر افکار و احساسات ما تمرکز داشت. به عنوان مثال، جوان ثروتمند ادعا میکرد که همیشه احکام را رعایت کرده است. اما با گفتن اینکه باید تمام داراییهای خود را بفروشد، به فقرا بدهد و از او پیروی کند، عیسی وابستگی او به چیزهای دنیوی را آزمایش کرد. او همچنین گفت که آنچه از دل (یا ذهن) بیرون میآید انسان را ناپاک میکند: «زیرا از دل است که افکار بد، قتل، زنا، فحشا، دزدیها، شهادت دروغ، و کفر بیرون میآید» (متی ۱۵: ۱۹) و «زبان از آنچه دل از آن لبریز است سخن میگوید» (متی ۱۲: ۳۴). در ضرب المثل شیرین فارسی هم همین مطلب صادق است: از کوزه همان طراود که در اوست.

`فیلیپیان ۲: ۳، ۴ را بخوانید. پولس چه اقدامات عملی را برای داشتن وحدت در کلیسا توصیه میکند؟`

سخنان پولس تصویری از فروتنی ترسیم میکند: فروتنی در اندیشه، ارج نهادن به دیگران و برتر دانستن آنها نسبت به خود، و توجه به منافع دیگران نه صرفاً منافع خویش. گفتن اینمطالب آسان است، اما عمل به آنها چالشبرانگیز، مگر نه؟ بااینحال، اینها اصولی هستند که باید در تمام روابط و تعاملات خود رعایت کنیم.

در بسیاری از گفتگوها، تمایل داریم پیش از آنکه سخن طرف مقابل را کاملاً دریابیم، تنها به پاسخ خود بیندیشیم. درحالیکه اگر گوش بسپاریم تا حقیقتاً سخن او را درک کنیم و بکوشیم مسئله را از دریچه نگاه او ببینیم، بسیاری از سوءتفاهمهای ساده، که اغلب سرچشمه اختلافات می باشند، هرگز رخ نخواهند داد. ممکن است همواره هم نظر نباشیم، اما گوش سپردن و تلاش برای درک دیدگاه دیگری، نخستین گام در مسیر ایجاد پیوندی سالم و بنای اعتمادی پایدار است.

پولس درباره اتحاد «[که توسط روح تولید میشود]» صحبت میکند (افسسیان ۴: ۳)، که «صلحی را که ما را به هم میپیوندد» ایجاد میکند (افسسیان ۴: ۳). اگر در کلیسا درگیری وجود داشته باشد، روحالقدس میتواند آبهای متلاطم را آرام کند و ما را به اتحاد برساند، و ایجاد انسجام کند. در همان فصل، پولس درباره «اتحاد ایمان و شناخت پسر خدا» صحبت میکند (افسسیان ۴: ۱۳). این دو به هم مرتبط هستند. یعنی داشتن ایمان یکسان، و درک  مشترک و یکسان از کتاب مقدس که از شناخت مسیح و تعلیمات او ناشی میشود، برای اتحاد در میان ما ضروری است.

`چه نوع خودانکاری میتواند ما را به جایی برساند که واقعاً دیگران را برتر از خود بدانیم؟ چگونه میتوانیم این را بیاموزیم؟ روابط ما چقدر متفاوت میبود اگر همه ما به این شکل زندگی میکردیم؟`