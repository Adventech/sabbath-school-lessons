---
title:  فقط یک چیز – شناختن مسیح
date:  05/02/2026
---

`فیلیپیان ۳: ۱۰ - ۱۶ را بخوانید. برخی از نکات اصلی که پولس در این آیات بیان میکند، چه هستند؟`

قطعاً هیچ چیز مهمتر از شناختن مسیح نیست، زیرا این شناخت در نهایت تضمین میکند که او نیز ما را بشناسد و در برابر پدر، ما را اقرار کند (متی ۷: ۲۱ - ۲۳؛ متی ۱۰: ۳۲ - ۳۳ را ببینید). چگونه میتوانیم او را بشناسیم؟ از طریق کلام مکتوب او یعنی با خواندن آن و عمل به آن. ما نمیتوانیم او را همانگونه که شاگردان به صورت حضوری میشناختند، بشناسیم. اما جالب اینجاست که با وجود این شناخت حضوری، شاگردان باز هم از درک کامل سخنان او عاجز بودند و این موضوع بر نیاز ما به هدایت روحالقدس تأکید میکند (یوحنا ۱۶: ۱۳ را ببینید). هرچه بیشتر او را بشناسیم، به او نزدیکتر میشویم، زیرا «قدرت رستاخیز او» را تجربه میکنیم (فیلیپیان ۳: ۱۰)، قدرتی که ما را به «زندگی نوین» برمیخیزاند (رومیان ۶: ۴).

راه دیگری که ما را به عیسی نزدیکتر میکند، «شراکت در رنجهای او» است (فیلیپیان ۳: ۱۰). هر آزمایشی که با آن روبهرو میشویم و هر تجربه دردناکی که تحمل میکنیم، به ما کمک میکند بیشتر بدانیم و درک کنیم که عیسی برای ما چه کشید و همچنین او و ارادهاش را روشنتر بشناسیم.

راه سوم برای نزدیکتر شدن به عیسی، ادامه دادن و «پیش رفتن به سوی هدف» است (فیلیپیان ۳: ۱۴). این هدف چیست؟ کلمهای که در اینجا بهکار رفته sopoks می باشد که تنها در همین آیه از عهد جدید دیده میشود و به خط پایان مسابقه و جایزهای که به برنده اهدا میشود، اشاره دارد. پولس آن را «جایزه دعوت آسمانی خدا در مسیح عیسی» مینامد (فیلیپیان ۳: ۱۴). همانطور که مسیح از طریق مرگ و رستاخیز به سوی آسمان صعود کرد، خدا ما را نیز دعوت میکند تا همان پاداش آسمانی ـ یعنی حیات جاودان ـ را دریافت کنیم.

بدیهی است که ما هنوز به آن هدف نرسیدهایم. ما به طور کامل، به کمال نخواهیم رسید تا زمانی که «بدن حقیر و فانی ما» دگرگون شود و «شبیه بدن پرجلال او» گردد (فیلیپیان ۳: ۲۱). اما با شناخت او و دعوت از او برای حضور هر روزه در زندگیمان، به سوی هدف پیش میرویم. هدف، شبیه شدن به عیسی به هر طریق ممکن در حال حاضر است. این همان «یک چیز» بود که پولس نیز بر آن تمرکز داشت. مانند دویدن در یک مسابقه (اول قرنتیان ۹: ۲۴-۲۷ را ببینید)، به گذشته و کسانی که پشت سر ما هستند توجه نمیکنیم؛ تمرکز ما تنها بر آنچه پیش روی ماست و بر پاداش آسمانی است که انتظار ما را میکشد. تصویر ارائه شده بسیار روشن است: دوندهای که تمام توجهش به هدف است و با تلاش و فشار آوردن به هر عضله، به سوی خط پایان متمرکز شده است تا به هدف برسد.

`چرا در مسیر همراهی با خدا، اینقدر مهم است که به گذشته، بهویژه به گناهان و شکستهای خود نگاه نکنید، بلکه به آنچه هماکنون در مسیح به شما وعده داده شده است، بنگرید؟`