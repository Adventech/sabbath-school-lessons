### فرصتهای تازه: کتاب یوشع

کتاب یوشع نمایانگر انتقال رهبری از موسی به یوشع می باشد. داستان با ورود قوم اسرائیل به سرزمین موعود آغاز می‌شود و با استقرار آنان در آن دیار به پایان می‌رسد.

یوشع بی‌شک با وظیفه‌ای دشوار روبرو شده بود: ادامه کار باقیمانده موسی؛ (بله، موسی!). اما این تنها آغاز چالش او بود. یوشع مأمور شد کاری را انجام دهد که موسی هرگز نتوانست به انجام برساند: رهبری قوم پس از ۴۰ سال سرگردانی در بیابان، عبور از رود اردن و ورود به کنعان، و تحقق وعده‌ای که خداوند سال‌ها پیش به نیاکانشان داده بود.

«خادم من موسی در گذشته است. پس اکنون برخیز، تو و تمامی قوم، تا از این رود اردن گذشته، به سرزمینی در آئید که من بدیشان یعنی به بنی اسرائیل می دهم»(یوشع ۱: ۲).

پیام اصلی این داستان در سخنان خداوند به یوشع آشکار است: آن‌ها به‌ زودی وارد « سرزمینی ... که من [یهوه] بدیشان یعنی به بنی اسرائیل می دهم».

یوشع این کار را به تنهایی انجام نمی‌دهد، بلکه با قدرت و هدایت خداوند به پیش می‌رود؛ خدایی که اگر قوم به عهد خود وفادار می‌ماند، آنها را یک نسل زودتر به سرزمین موعود هدایت می‌کرد. اما متأسفانه چنین نشد و در نتیجه، آنها با پیامدهای نافرمانی خود روبرو شدند.

واقعیت این بود که در طی ۴۰ سال، اسرائیل عواقب شکستن عهد را تجربه کرده بود. به دلیل شورش و نافرمانی آن‌ها از خدا، تمام نسل بزرگسالی که شاهد معجزات خروج بودند، به جز کالیب و یوشع، در بیابان هلاک شدند. چهار کتاب از پنج کتاب موسی، حوادثی را که در طول سرگردانی آن‌ها در بیابان اتفاق افتاده، بازگو می کنند. اکنون، تحت رهبری یوشع، نسل دوم آماده است تا با چالش‌های تصاحب سرزمین روبرو شود.

«آنگاه موسی یوشع را فرا خواند و در نظر تمامی اسرائیل به او گفت: قوی و دلیر باش زیرا تو همراه این قوم به سرزمینی خواهی رفت که خداوند برای پدران ایشان سوگند خورد که آن را بدیشان بدهد و تو آن سرزمین را به ملکیت ایشان در خواهی آورد. خداوند خود پیشاپیش تو خواهد رفت و با تو خواهد بود. او تو را وا نخواهد گذاشت و ترک نخواهد گفت. پس مترس و هراسان مباش»(تثنیه ۳۱: ۷ و ۸).

وعده‌هایی که خداوند به پدران و موسی داده است، در آستانه تحقق قرار دارند. حس انتظار و هیجان در فضا حاکم است: شروعی تازه برای مردمی که مدت‌ها بی‌خانمان و محروم بوده‌اند. خداوند در نجات آن‌ها از بردگی وفادار مانده و بدون شک می‌توان به او اعتماد کرد تا به تعهدات خود درباره سرزمین موعود عمل کند.

هدف اصلی کتاب یوشع توصیف ورود اسرائیل به سرزمین موعود، فتح آن و تقسیم آن میان قبایل است. این هدف، زیربنای پیام کتاب، یعنی وفاداری خداوند در تحقق وعده‌اش به ابراهیم است. کتاب بر وفاداری خداوند به وعده‌های عهدش تأکید می‌کند(یوشع ۲۱: ۴۳ – ۴۵). مرجع زیر:

Andrews Bible Commentary (Andrews University Press, 2020), p. 365.

با هم متوجه خواهیم شد که حتی با وجود اینکه کتاب یوشع بیش از سه هزار سال پیش نوشته شده است، دنیایی که ما امروز در آن زندگی می‌کنیم دارای چالش‌های روحانی بسیاری است که مشابه مسائلی است که یوشع با آن روبرو شده بود. در حالی که چالش‌های ما ممکن است ماهیت متفاوتی داشته باشد، ما هنوز با مسائل روحانی مهمی روبرو هستیم که امنیت، ایمان ما، و مأموریتی که خداوند به قوم خود سپرده است را تهدید می کنند. مثال یوشع بدون شک به ما الهام می‌دهد که وعده‌های خدا برای زمان حال را بپذیریم و از طریق قدرت او به موفقیت برسیم، همانطور که او انجام داد.

بارنا ماگیاروسی در حال حاضر دبیر اجرایی بخش بین اروپایی و رئیس کمیته تحقیقات کتاب مقدس آن است. او خدمت خود را در کلیسا به عنوان کشیش و مدیر بخش در کنفرانس ترانسیلوانیای جنوبی در رومانی آغاز کرد و به عنوان معلم الهیات و رئیس دانشگاه ادونتوس در رومانی به خدمت خود ادامه داد.