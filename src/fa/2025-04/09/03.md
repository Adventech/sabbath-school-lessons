---
title:  سرزمین به عنوان هدیه
date:  24/11/2025
---

`خروج ۳: ۸، لاویان ۲۰: ۲۲، لاویان ۲۵: ۲۳، اعداد ۱۳: ۲۷، تثنیه ۴: ۱ و ۲۵ و ۲۶، تثنیه ۶: ۳ و مزمور ۲۴: ۱ را بخوانید. چه رابطه خاصی بین خدا، اسرائیل، و سرزمین وعده بود؟`

در سطحی ابتدایی، سرزمین به یک ملت هویت فیزیکی میبخشد. با مشخص شدن موقعیت قوم، نوع شغل و سبک زندگی آنها نیز تعیین میشود. اسیران ریشهدار نبودند و به هیچ جایی تعلق نداشتند؛ دیگران از ثمره کارشان بهرهمند میشدند. داشتن سرزمین به معنای آزادی است و هویت قوم برگزیده بهطور خاص با سکونت آنها در این سرزمین گره خورده بود.

میان خدا، اسرائیل، و سرزمین یک رابطه خاص وجود داشت. اسرائیل سرزمین را بهعنوان هدیهای از سوی خدا دریافت کرد، نه بهعنوان حق مسلم. قوم برگزیده میتوانستند بهمدت طولانی مالک سرزمین باشند، به شرطی که در رابطهای عهدی با یهوه بوده و برای احکام عهد حرمت قائل می شدند. به عبارت دیگر، آنها نمیتوانستند سرزمین و برکات آن را بدون فیض خدا داشته باشند.

در عین حال، سرزمین بهعنوان یک لنز، به اسرائیل کمک میکرد تا خدا را بهتر درک کند. زندگی در این سرزمین همواره یادآور خدایی وفادار، متعهد به وعدهها و قابل اعتماد برای آنها بود. نه سرزمین و نه اسرائیل بدون خواست خدا وجود نمیداشتند؛ او منبع و بنیاد هستی آنان بود. در حالی که اسرائیلیان در مصر بودند، رود نیل و سیستم آبیاری بههمراه تلاش سخت، محصولات لازم برای معیشت آنها را تأمین میکرد. اما کنعان متفاوت بود. آنها برای فراوانی و آبیاری محصولات خود به باران وابسته بودند و تنها خدا بود که میتوانست آب و هوا را کنترل کند. از این رو، سرزمین برای اسرائیل یادآور وابستگی دائمیشان به خدا بود.

حتی اگر اسرائیل سرزمین را بهعنوان هدیهای از یهوه دریافت کرده باشد، در نهایت خداوند خود مالک واقعی آن باقی میماند. یهوه بهعنوان مالک حقیقی کل زمین (مزمور ۲۴: ۱)، حق دارد که سرزمین را به اسرائیل واگذار کند یا آن را پس بگیرد. اگر خداوند مالک سرزمین است، اسرائیلیان و بهتبع آن، تمامی انسانها، غریبه و مسافر هستند، یا به عبارت امروزی، همه ما مهمانان بلندمدت خداوند در ملک/زمین او هستیم.

`با در نظر گرفتن آیات اول پطرس ۲: ۱۱ و عبرانیان ۱۱: ۹ - ۱۳، برای شما بهعنوان یک غریبه و مسافر، زندگی در جستجوی شهری که طراح و سازندهاش خود خداوند است، چه معنایی دارد؟`