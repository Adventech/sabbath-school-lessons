---
title:  یک موسای جدید
date:  28/09/2025
---

`تثنیه ۱۸: ۱۵ – ۲۲ و یوشع ۱: ۱ – ۹ را بخوانید. چرا این نکته حائز اهمیت است که کتاب یوشع با بازتاب وعدهای آغاز میشود که به آنچه پس از مرگ موسی واقع خواهد شد، مربوط است؟`

گرچه موسی فوت کرده بود و یوشع توسط خدا بعنوان رهبری جدید تعیین شده بود، تشابهی بین آن دو وجود داشت. به هر دو مرد توسط خدا گفته شده بود که آنها قوم خود را به سرزمینی که به پدرانشان وعده داده شده بود، هدایت کنند. همانگونه که خداوند به یوشع گفته بود: «چنانکه به موسی وعده دادم هر جایی را که کف پای خود را بر آن بگذارید به شما داده ام»(یوشع ۱: ۳). یوشع در واقع کاری را به پایان میرساند که ابتدا به موسی محول شده بود. او در حقیقت یک موسای جدید بود.

`خروج ۳۳: ۱۱؛ اعداد ۱۴: ۶ و ۳۰ و ۳۸؛ اعداد ۲۷: ۱۸؛ اعداد ۳۲: ۱۲؛ تثنیه ۱: ۳۸؛ تثنیه ۳۱: ۲۳ و تثنیه ۳۴: ۹ را بخوانید. این آیات درباره یوشع چه می گویند؟`

در این مقطع، وعده خداوند مبنی بر «برانگیختن» پیامبری شبیه به موسی (تثنیه ۱۸: ۱۵) بیشتر به یک احتمال شباهت دارد تا یک واقعیت تحققیافته. کلمات آغازین کتاب یوشع، این وعده را در ذهن خواننده یادآوری می کند و همزمان انتظاری برای تحقق آن در آینده ایجاد میکند.

اگرچه موسی از دنیا رفته، اما همچنان بر فصل اول تسلط دارد. نام او ده بار در این فصل ذکر شده، در حالی که نام یوشع تنها چهار بار آمده است. موسی را «خادم خداوند» مینامند، در حالی که یوشع را «دستیار موسی» (یوشع ۱: ۱) خطاب میکنند. سالها خدمت وفادارانه و اطاعت لازم است تا یوشع سرانجام به مقام «خادم خداوند» دست یابد (یوشع ۲۴: ۲۹).

حتی اگر فصل اول کتاب یوشع، انتقال رهبری بین دو رهبر بزرگ اسرائیل را به تصویر بکشد، مهمترین شخصیت، خداوند است که سخنان او آغازگر کتاب است و هدایت او بر آن غالب است. هیچ شکی نیست که چه کسی رهبر واقعی اسرائیل است.

`در طول اعصار، خدا مردان و زنان را فرا خوانده است تا قوم او را رهبری کنند. چرا مهم است که به یاد داشته باشیم رهبر واقعی و نامرئی کلیسا کیست؟`