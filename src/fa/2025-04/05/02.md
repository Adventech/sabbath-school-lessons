---
title:  شرارتهای کنعانیان
date:  26/10/2025
---

`پیدایش ۱۵: ۱۶، لاویان ۱۸: ۲۴ – ۳۰، تثنیه ۱۸: ۹ – ۱۴ و عزرا ۹: ۱۱ را بخوانید. این آیات در خصوص برنامه بزرگتر خدا در اعطای سرزمین کنعان به قوم بنی اسرائیل چه چیزی به ما می گویند؟`

برای درک کامل معنای «شرارت ملتهای ساکن در کنعان»، باید به فراتر از کتاب یوشع نگاه کنیم. اعمال شنیع این ملتها، مانند قربانی کردن کودکان، فالگیری، جادوگری، افسونگری، احضار ارواح و روحگرایی، به ما سرنخهایی می دهند (تثنیه ۱۸: ۹ – ۱۲).

کشف متون باستانی اوغاریت از راس شمرا [واقع در سوریه]، بینش عمیقتری دربارهٔ دین و جامعه کنعانی به ما می دهند و نشان می دهند که محکومیت این فرهنگ نه تنها قابل درک بود، بلکه - طبق معیارهای اخلاقی عهد عتیق - نیز موجه بود.

دین کنعانی بر این باور استوار بود که پدیده های طبیعی، که باروری را تضمین می کردند، توسط روابط جنسی بین خدایان و الهه ها کنترل می شدند. از این رو، آنها فعالیتهای جنسی خدایان را بر اساس رفتار جنسی خودشان تصور میکردند و در آیینهای جنسی شرکت میکردند تا خدایان و الههها را به چنین کارهایی ترغیب کنند. این مفهوم منجر به ایجاد «فحشای مقدس» شد که در آن هم فاحشههای مرد و هم زن در مراسم بی پروای هرزگی جنسی شرکت میکردند و همه اینها بخشی از آیینهای مذهبی آنها بود.

جایگاه اخلاقی یک ملت بالاتر از خدایانی که می پرستیدند، نبود. در نتیجه چنین درکی از خدایانشان، جای تعجب نیست که اعمال مذهبی کنعانیان شامل قربانی کردن کودکان نیز می شد، که کتاب مقدس به طور خاص بر علیه آن هشدار داده بود.

شواهد باستانشناسی تأیید میکند که ساکنان کنعان بهطور مداوم فرزندان نخستزاده خود را برای خدایانی قربانی میکردند که در واقع دیوهایی بودند که آنها را پرستش میکردند. اسکلتهای کوچک خرد شدهای که در کوزههای بزرگ با کتیبه های نذری پیدا شدهاند، نشانهای از انحطاط دینی آنهاست و نشاندهنده نگاهی تحقیرآمیز به ارزش زندگی کودکان در این جامعه بوده است.

پس محو کنعانیان یک تصمیم دیرهنگام نبود، بلکه نتیجهای از تصمیم خدا برای اعطای سرزمین کنعان به بنیاسرائیل بود. در واقع، ساکنان کنعان دورهای از فرصت و فیض را دریافت کردند؛ زمانی که میتوانستند خدا و ماهیت او را از طریق الگوهایی بشناسند که پدرسالاران [مشایخ] قوم در میان آنها به نمایش میگذاشتند. آنها این فرصت را داشتند، اما متأسفانه آن را هدر دادند و به اعمال وحشتناک خود ادامه دادند تا اینکه خداوند در نهایت مجبور به مداخله و توقف اعمال آنها شد.