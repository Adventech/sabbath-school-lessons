---
title:  شبانِ از جان گذشته الهی
date:  25/02/2024
---

`مزمور ۲۳، مزمور ۲۸: ۹، مزمور ۸۰: ۱، مزمور ۷۸: ۵۲ و ۵۳، مزمور ۷۹: ۱۳ و مزمور ۱۰۰: ۳ را بخوانید. در این آیات رابطه ای که بین خداوند و قوم وی بتصویر کشیده شده است، چگونه است؟`

تصویر خداوند به عنوان شبان، و قوم خدا به عنوان گوسفندان مرتع او، هدایت و مراقبت دائمی خداوند از قوم خود، وابستگی مردم به خدا برای رفع نیازهایشان را برجسته می سازد. این تصویر، مفهومی را متبادر می سازد که رابطه بین خدا و قومش نزدیک است، زیرا شبانان با گله های خود زندگی می کردند و از هر گوسفند به طور جداگانه مراقبت می کردند. تصویر شبانی همچنین بر مالکیت خدا بر گله خود تأکید می ورزد که توسط دو پیوند قوی تضمین شده است: خلقت (مزمور ۹۵: ۶، ۷؛ مزمور ۱۰۰: ۳) و عهد (مزمور ۲۸: ۹، عبرانیان ۱۳: ۲۰).

تصویر شبان الهی که قبیله یوسف را مانند یک گله رهبری می کند (مزمور ۸۰: ۱) شاید اشاره ای به برکتی باشد که یعقوب به یوسف داد، که خدا را بعنوان شبان اسرائیل به تصویر می کشد و از این رو به این وعده و برکت بزرگ متوسل می شود (پیدایش ۴۹: ۲۴).

پادشاهان، شبان قوم خود به شمار می آمدند (دوم سموئیل ۵: ۲). با این حال، تنها خدا واقعاً سزاوار این لقب می باشد، زیرا بیشتر پادشاهان بشری به چنین فراخوانی عمل نکردند. فقط عیسی این کار را کرد، به همین دلیل است که او را شبان نیکو می نامند.

`یوحنا ۱۰: ۱۱ – ۱۵ را بخوانید. عیسی درباره خود به عنوان شبان نیکو چه می گوید؟`

پیوند صمیمانه بین شبان الهی و گله او در این حقیقت بروز می کند که گله، صدای شبان خود را می شناسد (یوحنا ۱۰: ۴، ۲۷). تا به امروز، چوپانان در خاورمیانه می توانند گوسفندان خود را که به گله های دیگر مخلوط شده اند صدا زده و آنها را جدا کنند زیرا گوسفندان صدای شبانان خود را می شناسند.

گاهی گله خدا گرفتار مصائب مختلفی می شود که مردم آن را نشانه نارضایتی و رها شدن از سوی خداوند می دانند. با این حال، شبان نیکو هرگز گوسفندان سرگردان خود را رها نمی کند، بلکه به دنبال نجات آنهاست. این تصویر قدرتمندی از رابطه خدا با قومش می باشد. او حاضر است برای گوسفندان خود بمیرد (یوحنا ۱۰: ۱۱، ۱۵) و به طرز عجیبی خودش می تواند برای آنها بره قربانی شود (یوحنا ۱: ۲۹). همچنین، عیسی تأیید کرد که گوسفندان خود را از گله های دیگر صدا خواهد زد و آنها را در یک گله متحد خواهد ساخت (یوحنا ۱۰: ۱۶).

`چه راه هایی وجود دارند که می توانید بطور روزانه و عملی از آنچه به ما وعده داده شده، یعنی از عیسی به عنوان شبان نیکوی خود، بهره مند شوید؟`