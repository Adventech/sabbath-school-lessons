---
title:  در زمانهای سختی اعتماد و توکل داشته باشید
date:  08/01/2024
---

تمامی مسیحیان زمانهایی از رنج و حرمان را در زندگی تجربه کردهاند و با آن آشنا هستند، زمانهایی که به حیرت افتاده اند خدا دارد چه می کند، یا چرا خداوند اجازه میدهد این اتفاقات بیفتد. نویسندگان مزمور خود نیز از موارد مشابهی عبور کرده اند و از طریق الهام الهی آنچه را تجربه کرده بودند نگاشتند.

`مزمور ۴۴ را بخوانید. این مزمور به ما چه می گوید و چرا به ایمانداران تمامی اعصار مرتبط است؟`

انتخاب مزامیر در مراسم عبادی کلیسا غالبا بازتاب دهنده خلق و خو و کلماتی است که در دعاهای جمعی خود ادا می کنیم. چنین محدودیتی ممکن است نشانه ای از ناتوانی یا ناراحتی ما در درگیر شدن با واقعیت های تاریک زندگی باشد. اگرچه ممکن است گاهی احساس کنیم که وقتی مصیبتی بر ما واقع می شود، خدا ناعادلانه با ما رفتار کرده است، لیکن مقتضی نمی بینیم که در مراسم عبادت عمومی یا حتی در دعای خصوصی یوغ از اندیشه های خود برداریم.

این بی میلی می تواند باعث شود که از محور و هدف عبادت خارج شویم. ناتوانی در ابراز احساسات صادقانه و آشکار و بیان دیدگاه های خود در پیشگاه خدا در هنگام دعا، اغلب ما را در بند احساسگرائی نگاه می دارد. همچنین باعث می شود تا اطمینان و اعتماد خود را برای نزدیک شدن به خدا از دست بدهیم. دعای مزامیر این اطمینان را به ما می دهد که در هنگام دعا و پرستش، انتظار و توقعی نیست تا تجربه خود را محکوم یا انکار کنیم.

برای نمونه مزمور ۴۴ می تواند به عبادت کنندگان کمک کند تا تجربه رنج معصومانه خود را فارغ از هرگونه قید و بندی ابراز کنند. دعا با مزامیر به افراد کمک می کند تا آزادی بیان را در دعا تجربه کنند. مزامیر کلماتی را به ما ارائه می کند که نه میتوانیم آنها را پیدا کنیم و نه جرأت گفتن آنها را داریم. «دلهایمان برنگشته بود، و قدمهایمان از راهت کج نشده بود. اما تو ما را در هم کوبیدی و به مکان شغالها بدل ساختی و به تاریکی غلیظ پوشانیدی»(مزمور ۴۴: ۱۸ و ۱۹).

با این حال توجه کنید که مزمور ۴۴ چگونه آغاز می شود. نویسنده در این خصوص می گوید که خداوند در گذشته چگونه کارهای بزرگی برای قوم خود انجام داده است. از این رو، نویسنده اعتماد خود را به خدا و نه «به گمان خویش» ابراز می کند(مزمور ۴۴: ۶).

برغم این موضوع، مشکلات و گرفتاری همچنان به سراغ قوم خدا می آید. فهرست غم و اندوه، طولانی و دردناک است. با این وجود، حتی در میان همه اینها، نویسنده مزمور برای رهایی نزد خدا فریاد بر می آورد، تا«ما را به رحمت خویش نجات بده»(مزمور ۴۴: ۲۶). که حتی در مخمصه، او واقعیت خدا و محبت او را می داند.

`دورنمای زمانهای گذشته که حضور خدا بسیار ملموس و واقعی بود، چگونه به شما کمک میکند تا زمانهایی که فکر می کنید خدا از شما دور افتاده است، با مشکلات دست و پنجه نرم کنید و کنار بیایید؟`