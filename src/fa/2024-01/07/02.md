---
title:  رحمت او تا به ابد باقی است
date:  11/02/2024
---

`مزمور ۱۳۶ را بخوانید. در این مزمور چه اندیشه ای غالب است؟ نویسنده مزمور از کجا شواهدی برای ادعای کنونی خود پیدا می کند؟`

مزمور ۱۳۶ قوم خدا را فرا می خواند تا خداوند را به خاطر رحمتش که در خلقت آشکار گردیده است (مزمور ۱۳۶: ۴-۹) و در تاریخ اسرائیل هویداست (مزمور ۱۳۶: ۱۰-۲۲) ستایش کنند. «رحمت» (هِسِد به عبری، «محبت ماندگار») نیکوئی و وفاداری خدا را به مخلوقش و به عهدش با اسرائیل خاطر نشان می سازد. مزمور نشان میدهد که قدرت و عظمت بینهایت خداوند در عشق استوار او ریشه دارد.

خداوند «خدای خدایان» و «سرور سروران» است، که یک اصطلاح عبری به معنای «بزرگترین خدا» است (مزمور ۱۳۶: ۱-۳)، نه اینکه خدایان دیگری وجود داشته باشند، بلکه تنها او خداست.

شگفتیهای عظیم خداوند، که توسط هیچ کس دیگر انجام نمی گیرد، نمایش انکارناپذیر سلطه اوست (مزمور ۱۳۶: ۴). خدا آسمان ها، زمین و اجرام آسمانی را که مشرکان آن ها را می پرستند آفرید (تثنیه ۴ : ۱۹). با این حال، مزامیر، بتها را لگدمال می کند، و تا اندازه ای هر چیزی که بر منبع بشری تکیه داشته باشد، از اقتدار ساقط می کند. اینکه آنها صرفاً محصول خلقت هستند و خالق نیستند، تمایزی اساسی را آشکار می سازد.

تصویر دست توانای خداوند که برای کمک بما دراز شده است (مزمور ۱۳۶: ۱۲) تاکید بر قدرت کارآمد خدا و دامنه وسیع رحمت وی دارد.

رحمت خدا در خلقت و تاریخ باید الهام دهنده قوم او باشد تا به او اعتماد نموده و به عهد وی وفادار باقی بمانند. عبارت «خداوند نیکوست و رحمت او ابدی»، ۲۶ بار در مزامیر تکرار شده است، بنابراین به پرستندگان اطمینان می دهد که خداوند تغییر نمی کند و برکات گذشته خود را برای نسلهای جدید تکرار خواهد کرد. خدا قوم خود را به یاد می آورد (مزمور ۱۳۶: ۲۳) و به عهد فیض خود وفادار است. اعتقاد به رحمت پایدار خداوند، هسته اصلی ایمان کتاب مقدس است، که شامل عبادت شادمانه و اطمینان و همچنین محتاط بودن و توبه است.

مزمور ۱۳۶ (آیه ۲۳-۲۵) با مراقبت جهانی خدا از جهان خاتمه می یابد. رحمت خداوند نه تنها بر اسرائیل بلکه بر تمامی خلقت گسترده است. بنابراین مزمور از جهانی بودن فیض نجاتبخش خدا سخن می گوید و تمام جهان را تشویق میکند که در ستایش خداوند به اسرائیل بپیوندند (همچنین به لوقا ۲ : ۱۰، یوحنا ۳ : ۱۶، اعمال رسولان ۱۵: ۱۷ مراجعه کنید).

`چگونه تصویر عیسی مصلوب شده بر روی صلیب، که به عنوان جانشینی برای گناهان ما در حال مرگ است، این حقیقت بزرگ را در مورد خدا آشکار می کند که «محبت او تا ابد پایدار است»؟`