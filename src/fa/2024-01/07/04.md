---
title:  خداوندا، اگر، گناهان را در نظر آوری
date:  13/02/2024
---

`مزمور ۱۳۰ را بخوانید. سنگینی گناه و امید برای گناهکاران چگونه به تصویر کشیده شده است؟`

مصیبت بزرگ نویسنده مزمور مربوط به گناهان خود و قومش می باشد (مزمور ۱۳۰: ۳، ۸). گناهان مردم آنقدر سنگین است که تهدیدی برای جدایی همیشگی مردم از خداست (مزمور ۱۳۰: ۳). کتاب مقدس از سوابق گناهانی که برای روز داوری نگهداری می شوند (دانیال ۷: ۱۰، مکاشفه ۲۰: ۱۲) و از حذف نام گناهکاران از کتاب زندگی (خروج ۳۲: ۳۲، مزمور ۶۹: ۲۸، مکاشفه ۱۳: ۸)سخن می گوید.

بدین سبب نویسنده مزمور از خدا تمنای آمرزش می کند که سابقه گناهان را محو خواهد کرد(مزمور ۵۱: ۱ و ۹، ارمیا ۳۱: ۳۴، میکاه ۷: ۱۹). او می داند که خدا ذاتا خشمگین نیست. محبت او ابدی است. خشم او تنها با غفلت بشر از قدردانی از محبت او برانگیخته می شود.... خشم او برای صدمه زدن نیست بلکه در عوض برای شفای انسان است، نه برای ویران نمودن بلکه برای نجات قوم عهد خود(هوشع ۶: ۱ و ۲ را بخوانید).- مرجع زیر: —Hans K. LaRondelle, Deliverance in the Psalms (Berrien Springs, MI: First Impressions, 1983), pp. 180, 181.

قابل توجه است که آمادگی خدا برای بخشش گناهان و نه مجازات آنها باعث احترام به خدا می شود (مزمور ۱۳۰: ۴، رومیان ۲: ۴). عبادت اصیل بر اساس تحسین از خصلت محبانه خدا بنا گردیده است و نه بر پایه ترس از مجازات.

فرزندان خدا فراخوانده شده اند تا در انتظار خداوند باشند (مزمور ۲۷: ۱۴، مزمور ۳۷: ۳۴). واژه عبری کاوا، «انتظار»، در لغت به معنای «کشیده شدن یا امتداد» است و ریشه کلمه عبری «امید» می باشد. بنابراین، انتظار برای خداوند تسلیم منفعلانه در برابر شرایط اسفبار نیست، بلکه یک «کشش» امیدوارانه یا انتظار مشتاقانه برای مداخله خداوند است. امید نویسنده مزمور نه در خوش بینی شخصی او، بلکه در کلام خدا استوار است (مزمور ۱۳۰: ۵). انتظار وفادارانه برای خداوند بیهوده نیست، زیرا پس از تاریکی شب، صبح رستگاری الهی فرا می رسد.

ببینید که چگونه دعای شخصی نویسنده مزمور به استدعای کل جامعه تبدیل می شود (مزمور ۱۳۰: ۷، ۸). رفاه فرد از رفاه کل مردم جدا نیست. بنابراین، شخص فقط برای خود دعا نمی کند، بلکه برای جامعه نیز دعا می کند. به عنوان ایماندار، ما بخشی از یک جامعه هستیم و آنچه بر بخشی از جامعه تأثیر می گذارد، همه را تحت تأثیر قرار می دهد.

`به این سؤال فکر کنید: «ای خداوند اگر گناهان ما را بیاد آوری چه کسی تبرئه خواهد شد؟» (مزمور ۱۳۰: ۳). این برای شما شخصا چه معنایی دارد؟ اگر خداوند شما را گناهکار مشخص کند چه نصیبی خواهید داشت؟`