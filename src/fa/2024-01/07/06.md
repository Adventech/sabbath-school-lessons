---
title:  هیچ یک از همۀ احسانهایش را فراموش مکن
date:  15/02/2024
---

`مزمور ۱۰۳ را بخوانید. در اینجا رحمت خدا چگونه بتصویر کشیده شده است؟`

مزمور ۱۰۳ برکات متعدد خداوند را برمی شمارد. برکات شامل «جمیع احسانهای او» (مزمور ۱۰۳: ۲) برای یک زندگی شکوفاست (مزمور ۱۰۳: ۳-۶). این برکات ریشه در شخصیت بخشنده خدا و وفاداری او به عهدش با اسرائیل است (مزمور ۱۰۳: ۷-۱۸). خداوند ضعف و گذرا بودن انسان را «به یاد می آورد» و برای قوم خود غمخوار است (مزامیر ۱۰۳: ۱۳-۱۷ را ببینید).

به یاد داشتن چیزی بیش از یک فعالیت شناختی صرف است. این شامل تعهدی است که در عمل بیان می شود: خدا قوم خود را نجات می دهد و حمایت می کند (مزمور ۱۰۳: ۳-۱۳). تصاویر قدرتمند مزمور ۱۰۳: ۱۱-۱۶، عظمت بیاندازه فیض خدا را نشان میدهد که تنها با وسعت بینهایت آسمان قابل مقایسه است (اشعیا ۵۵: ۹).

پس مردم چگونه باید به محبت خدا واکنش نشان دهند؟

اول، با متبارک خواندن خداوند (مزمور ۱۰۳: ۱، ۲).

متبارک خواندن عموماً به عنوان عملی برای اعطای منافع مادی و روحانی به کسی فهمیده می شود (پیدایش ۴۹: ۲۵، مزور ۵: ۱۲). چون خداوند منشأ همه برکت هاست، انسان چگونه می تواند خداوند را برکت دهد؟ یک فرودست می تواند به عنوان وسیله ای برای سپاسگزاری یا ستایش از او برکت دهد (اول پادشاهان ۸: ۶۶، ایوب ۲۹: ۱۳). خداوند با اعطای خیریت به مردم برکت می دهد و مردم با ستایش نیکی های او، خداوند را برکت می دهند؛ یعنی به خاطر شخصیت بخشنده اش او را حرمت می نهند.

دوم، با یادآوری تمامی احسانهای او و عهد او (مزمور ۱۰۳: ۲، ۱۸- ۲۲)، درست همانطور که خداوند وضعیت ضعیف انسان و عهد خود را با قوم خود به یاد می آورد (مزمور ۱۰۳: ۳-۱۳) که یادآوری یک جنبه حیاتی از رابطه بین خدا و قومش می باشد. همانطور که خداوند وعده های خود را به مردم یادآوری می کند، مردم نیز مدیون هستند که وفاداری خداوند را به یاد آورند و با محبت و اطاعت به خداوند پاسخ دهند.

با در نظر گرفتن این ایده، بیان این سخنان معروف الن جی وایت بسیار مناسب است: «بجاست که هر روزه ساعاتی را در تفکر و تعمق کردن به زندگی مسیح سپری کنیم و برای این کار باید جزء به جزء آن را بررسی کرده و تمام صحنه های زندگی او به ویژه روزهای آخر را از مقابل دیدگان خود بگذرانیم و همانطور که به عظمت فداکاری او که برای نجات ما انجام شد فکر می کنیم، ایمان و توکل ما به او استوارتر و علاقه ما نسبت به او برانگیخته خواهد شد و بدین ترتیب با روح او عمیق تر مرتبط خواهیم شد. و سرانجام اگر بخواهیم نجات او را دریافت کنیم، باید درس توبه و فروتنی را در پای صلیب او بیاموزیم».- آرزوی اعصار، صفحه ۸۳.