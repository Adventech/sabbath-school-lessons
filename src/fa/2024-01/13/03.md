---
title:  آرامش یک کودک از شیر گرفته شده
date:  25/03/2024
---

`مزمور ۱۳۱ را بخوانید. این مزمور در مورد رابطه ما با خدا به ما چه می آموزد؟`

قوم خدا در جهانی زندگی می کنند که ایمانداران را می آزارد، دنیایی که تقریباً برای همه پر از وسوسه و سختی است. این اعتقاد تازه که او فرزند خداست و برای زندگی خود به خدا وابسته است، نویسنده مزمور را تسکین و آرامش می بخشد و او را وادار به اعتراف می کند که غرور او فاقد ارزش است . فریبکاری غرور باعث میشود تاافراد مغرور خود محور شوند و نتوانند به فراسوی خود نگاه کنند. از اینرو کبر و غرور از مشاهده این واقعیت که خداوند در اعلی می باشد کور است.

در مقابل، عادلان چشم بر خدا دارند (مزمور ۱۲۳: ۱، ۲). اعتراف به عظمت خداوند آنان را متواضع و از خودخواهی و جاه طلبی بیهوده رها می سازد. نویسنده مزمور اعتراف می کند که به دنبال «کارهای بزرگ» و «چیزهای بسیار والا» نیست (مزمور ۱۳۱: ۱). این عبارات کارهای خدا را در جهان توصیف می کنند که فراتر از درک انسان است. علم مدرن به ما نشان داده است که حتی «ساده ترین» چیزها می توانند به طرز باورنکردنی پیچیده و بسیار فراتر از درک ما باشند، حداقل در حال حاضر. در واقع: هر چه بیشتر در خصوص دنیای فیزیکی بیاموزیم، اسرار بیشتری در برابر ما ظاهر می شود.

در همین حال، اصطلاح موجود در مزمور ۱۳۱: ۲، «مثل کودکی که از شیر مادر گرفته شده»، تصویری قدرتمند از کسی است که آرامش می یابد و در آغوش خدا آرام می گیرد. این به رابطه محبت آمیز یک کودک با مادرش در مراحل مختلف زندگی دوران نوجوانی آن کودک اشاره می کند.

خدا از طریق از شیر گرفتن ما از جاه طلبی ها و غرورهای بی اساس، ما را با تغذیه غذای جامد آشنا می کند، «که ارادۀ فرستندۀ خود را بهجا آورم و کار او را به کمال رسانم» (یوحنا ۴: ۳۴، همچنین عبرانیان ۵: ۱۲-۱۴). اعتماد کودکانه[اعتماد کامل] نشان داده شده در مزمور ۱۳۱، ایمان فرد بالغی را نشان می دهد که در دشواری های زندگی آزموده شده و فهمیده که خدا در کلامش صادق و وفادار است.

توجه نویسنده مزمور در پایان بر نیکبختی قوم خداست. در نهایت، ما دعوت شده ایم تا از تجربه خود با خدا برای تقویت کلیسای او استفاده کنیم. یعنی از آنچه که ما شخصاً از وفاداری و نیکوئی خدا آموخته ایم، می توانیم آنرا با افرادی که به هر دلیلی همچنان در ایمان خود در کلنجار هستند در میان بگذاریم. شهادت ما در مورد مسیح حتی می تواند در خود کلیسا باشد، جایی که بسیاری نیاز دارند که او را شخصا بشناسند.

`«آمین، به شما میگویم، تا دگرگون نشوید و همچون کودکان نگردید، هرگز به پادشاهی آسمان راه نخواهید یافت» (متی ۱۸: ۳). عیسی در اینجا چه می گوید؟ این ایده به چه معناست؟`