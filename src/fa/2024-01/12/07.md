---
title:  اندیشه هایی فراتر
date:  22/03/2024
---

فصل «چگونه دعا کردن»، صفحات ۳۹ – ۴۲ از کتاب «فراخوانی برای جدا شدن» را از نوشته های الن جی وایت بخوانید.

ضرورت توبه، در کانون عبادت است، توبه واقعی: «توبه شامل اندوه برای گناه و روی گردانی از آن است. ما از گناه دست نمی کشیم مگر اینکه آلودگی گناه را ببینیم. تا زمانی که قلباً از آن دور نشویم، هیچ تغییر واقعی در زندگی رخ نخواهد داد.

«بسیاری هستند که ماهیت واقعی توبه را درک نمی کنند. عده زیادی از این که گناه کرده اند ناراحت می شوند و حتی به ظاهر اصلاحاتی را انجام می دهند زیرا می ترسند که کار نادرست آنها خود باعث رنج و عذاب شود. اما این توبه مفهوم کتاب مقدسی ندارد. آنها به جای گناه از رنج می نالند. وقتی عیسو دید که حق نخستزادگی را برای همیشه از دست داده است، بسیار اندوهگین شد. بلعام که از فرشته ای که با شمشیر کشیده در راه او ایستاده بود، وحشت کرده بود، به گناه خود اعتراف کرد که مبادا جان خود را از دست بدهد؛ ولی هیچ توبه واقعی برای گناه، رویگردانی و تغییر جهت، و بیزاری از گناه در او وجود نداشت. یهودای اسخریوطی، پس از خیانت به خداوندش، فریاد زد: « گناه کردم و باعث ریختن خون بیگناهی شدم» (متی ۲۷: ۴).- الن جی وایت، گامهایی بسوی نور، صفحات ۲۲ و ۲۳.

«گرچه خداوند در معابد ساخته دست بشر ساکن نمی شود با این حال با حضور در گردهمایی قوم خود آنرا حرمت می بخشد. او وعده داد وقتی که مردم گرد هم آیند تا او را جستجو کنند  به گناهان خویش اعتراف نمایند و برای یکدیگر دعا کنند او با روح القدس، ایشان را ملاقات خواهد نمود. ولی کسانی که جمع شده تا او را عبادت نمایند باید شرارت خود را کنار بگذارند. در غیر اینصورت جمع آنان سودی نخواهد داشت زیرا که زیبایی قدوسیت وی و روح و حقیقت او در جایی که شرارت وجود دارد متجلی نمی شود. در چنین مواردی خداوند می گوید: (این مردم به زبان خود به من احترام می گذارند اما دلشان از من دور است. عبادت آنان باطل است زیرا رسوم بشری را بجای احکام الهی به مردم تعلیم می دهند. متی ۱۵: ۸ و ۹).کسانی که خدا را عبادت می کنند باید (با روح و راستی او را پرستش کنند. یوحنا ۴: ۲۳)» —الن جی. وایت، انبیا و پادشاهان، صفحه ۵۰.

**سوالاتی برای بحث:**

`۱. بزرگترین پیشکش پرستندگان به خدا چیست؟ (مزمور ۴۰: ۶ – ۱۰ رومیان ۱۲: ۱ و ۲).`

`۲. عبادت فردی و جمعی چگونه به هم مرتبط هستند؟ چرا ما واقعا به هر دو نیاز داریم؟ چگونه هر یک دیگری را تقویت می کند؟`

`۳. بسیاری از مردم عبادت را فقط مربوط به دعا، سرود خواندن و مطالعه کتاب مقدس و ادبیات روحانی می دانند. در حالی که این فعالیت ها برای عبادت ضروری است، آیا عبادت محدود به آنها است؟ چند نمونه از شیوه های عبادی دیگر را ذکر کنید.`

`۴. الن جی وایت نوشت: «نباید به خدمت خداوند به عنوان کارهای ناراحتکننده و پریشان کننده نگاه کرد. پرستش خداوند و شرکت در کار او باید لذت بخش باشد.» - گامهایی بسوی نور، صفحه ۱۰۳. چگونه پرستش خداوند می تواند لذت بخش شود؟`