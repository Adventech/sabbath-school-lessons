### مزامیر: جایی که خدا و مردم صمیمانه یکدیگر را ملاقات می کنند

مزامیر، عُلُوِّ دعاها و ترانیم روحانی کتاب مقدس است. مزامیر که در قالب حمد، خوشی، حزن و حرمان بیان شده یا در خلوت و یا در انظار عمومی، توسط مردم عادی، پادشاهان، شاعران، و کاهنان ادا گردیده است و از عمق دل گنهکاران عادل و نادم بر آمده است. مزامیر به عنوان کتاب دعا و کتاب سرود، برای ایمانداران تدوین گردیده است تا نسل اندر نسل از آن بهره گیرند. 

مزامیر نقش بارز خود را مدیون این واقعیت است که، در حالی که اکثرا، سخن کتاب مقدس با ماست، لیکن مزامیر از طرف ما و با ما سخن می گوید. مزامیر مرجع برکت، امید و احیاست، راهنمایی برای تامل بر خود و تامل بر عظمت خداست، و رهابخش فردی است که از اعماق دل فریاد بر می آورد، و کسی که تسلیم و مجذوب خدا می گردد.

از اینرو جای شگفتی نیست که تلاوت مزامیر توسط بسیاری از مردم، طنینِ احساسات و تجربیات آنهاست و آنان مزامیر را به عنوان دعای خود اختیار نموده اند. لوتر با احساسات عمیق از مزامیر سخن می گوید: «چه کلامی اصیلتر از مزامیرِ حمد یا سپاسگزاری را برای ابراز شادمانی می توان یافت؟

در آن کلام می توانی قلبهای تمامی مقدسین را ببینی، گوئی که در حال دیدن یک باغ مصفای دلپذیر هستی یا به ملکوت خیره شده ای .... یا در کجا می توان کلامی عمیق تر، توابانه تر و اندوهبارتر از مزامیر مرثیه و ماتم را برای ابراز اندوه یافت؟ 

در مزامیر قلوب تمامی مقدسین را می بینی، که گوئی به مرگ می نگری یا به جهنم خیره شده ای، آنچنان ظلمانی و مبهم که سایه های تغییر غضب خدا را در صحنه ای به تصویر کشیده .... از این رو درک این موضوع ساده است که چرا کتاب مزامیر، کتاب مقبول و مورد علاقه تمامی مقدسین است. 

برای هر انسانی، در هر شرایطی، می توان مزامیری را متناسب با نیازش یافت، که آنچنان مناسب و مقتضی است که گوئی فقط برای خاطر او در آنجا قرار داده شده است. انسان در هیچ کتابی نمی تواند کلامی برابر یا بهتر از آن پیدا کند».- مارتین لوتر: - مرجع زیر: Martin Luther: Selections From His Writings, ed. John Dillenberger (New York: Anchor Books, 1962), pp. 39, 40

بمنظور تجربه قدرت متحول کننده زندگی مزامیر، دعوت شده ایم تا با آنها دعا کرده و سرود بخوانیم، همانگونه که نسل های ایمانداران از آن استفاده کردند تا حمد، درخواست ها، اقرار ها، ماتم و شکرگزاری خود را به خدای فرمانروای فیض و عدالت تقدیم کنند.  

پس آیا ما نیاز به مطالعه مزامیر داریم؟ مانند مابقی کلام مقدس، مزامیر در چارچوب مسایل تاریخی، الهیاتی و ادبی خاص خود نوشته شده اند. با مطالعه مزامیر، دیدگاه های خاص مزامیر [دوره کهن] را به دیدگاه مخاطبین امروزی [دوره مدرن] نزدیکتر می کنیم. 

باید توجه داشت که در حالی که مزامیر دعاهای امت خدا و حتی دعاهای عیسی به عنوان خداوند تجسم یافته است، مزامیر همچنین دعاهایی درباره عیسی می باشد. مزامیر مکاشفات خدا برای بشر است. تکلیف دیگر برای مطالعۀ مزامیر، آموختن تمامی چیزهایی است که خدا برای جهان در عیسی و از طریق عیسی مسیح انجام داده، می دهد، و خواهد داد.  

گرچه مزامیر کلکسیونی از ۱۵۰ شعر می باشد، لیکن این مجموعه آنگونه که بنظر می رسد بطور تصادفی در کنار هم قرار نگرفته اند. مزامیر حامل شهادتهایی برای یک سفر روحانی است که برای بسیاری از فرزندان خدا مشترک می باشد. سفر با ایمانی آغاز می شود که بر پایه حاکمیت و قانون  خدا بنیان گذاشته شده است مبنی بر این که نیکوئی پاداش در بر دارد و بدی مجازات می شود. 

در حینی که در مطالعه کتاب مقدس به پیش می رویم خواهیم دید که چه اتفاقی می افتد زمانی که دنیای منظم و انتظام یافته ایمان، توسط اهریمن به چالش کشیده شده و مورد تهدید واقع می شود. آیا خدا همچنان حاکمیت دارد؟ ایمانداران چگونه می توانند سرود خدا را در سرزمین غریب بخوانند؟

آرزو و دعای ما این است که مزامیر ما را در سفر زندگی تقویت کند، و از طریق آن بتوانیم روزانه با خدا بطور صمیمی ملاقات نمائیم تا اینکه روزی رو در رو، عیسی مسیح را ببینیم.  

_خانم دراگوسلاوا سانتراک، دارای مدرک دکترای عهد قدیم، ویراستار دائره المعارف ادونتیستهای روز هفتم در ستاد جهانی مجمع عمومی ادونتیستهای روز هفتم است. او تفسیر مزامیر ۷۶ – ۱۵۰ را در یک جلد برای کتاب مقدس تفسیری بین المللی ادونتیستهای روز هفتم به رشته تحریر در آورده است. _