---
title:  اشتیاق برای خدا در صهیون
date:  09/03/2024
---

### مطالعه این هفته
مزمور ۸۴؛ مکاشفه ۲۱: ۳؛ مزمور ۱۲۲؛ مزمور ۸۷؛ غلاطیان ۳: ۲۸ و ۲۹؛ متی ۲۸: ۱۸ – ۲۰؛ مزمور ۴۶؛ مزمور ۱۲۵.

> <p>آیه حفظی</p>
> «جان من مشتاق بلکه مدهوش گشته است برای صحنهای خداوند! دل من و پیکرم برای خدای زنده فریاد برمیآورد» (مزمور ۸۴: ۲).

سروده های صهیون ترانه های شادمانه ای است که زیبایی صهیون را جلوه گر می کند و از قدرت مطلق خداوند سخن می گوید که از کوه مقدس خویش فرمانروایی می کند. این مزامیر اغلب شایستگی های خانه خداوند را می ستاید و عشق و علاقه به حرم مطهر را ابراز می کند که می تواند در سایر مزامیر نیز یافت شود. بسیاری از این مزامیر توسط پسران قورح سروده شده است که تجربه مستقیمی از برکت خانه خداوند را بعنوان سرایندگان معبد داشته اند(اول قرنتیان ۶: ۳۱ – ۳۸) و همچنین دروازه بانان معبد بوده اند(اول قرنتیان ۹: ۱۹).

چه چیزی صهیون را منشأ امید و شادی می کند؟ صهیون نماد حضور زنده خدا در میان قومش بود. همانطور که قوم اسرائیل قوم برگزیده خدا هستند (تثنیه ۷: ۶)، صهیون نیز کوه برگزیده خداست (مزمور ۷۸: ۶۸، مزمور ۸۷: ۲). خدا از صهیون فرمانروایی می کند (مزمور ۹۹: ۱، ۲) و معبد خود را نیز در صهیون بنا کرد (مزمور ۸۷: ۱). بنابراین صهیون محل برکت و پناهگاه الهی است. صهیون اغلب به موازات، یا حتی به صورت مترادف با اورشلیم و مکان مقدس، مرکز کار نجات خدا برای جهان کهن، خوانده می شود.

برکات صهیون تا اقصی نقاط جهان سرازیر می شود زیرا شخص و فیض خداوند از مرزهای هر مکان مقدس فراتر می رود. صهیون، شادی بخش همه مردم جهان است (مزمور ۴۸: ۲) و تأیید می کند که تمام زمین از آن خداست.