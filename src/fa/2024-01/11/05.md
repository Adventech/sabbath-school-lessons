---
title:  آرامش و امنیت صهیون
date:  13/03/2024
---

`مزمور ۴۶: ۱ – ۷ را بخوانید. دنیا در اینجا از زبان شعر چگونه به تصویر کشیده شده است؟`

مزمور توصیف واضحی از جهان آشفته را ارائه می دهد، که با تصاویر بلایای طبیعی با شدت بی سابقه ای نشان داده شده است (مزمور ۴۶: ۲، ۳). تصویر آبهای آشفته اغلب ملتهای سرکش و مشکلات مختلفی را که شریران در جهان ایجاد می کنند به تصویر می کشد (مزمور ۹۳: ۳، ۴؛ مزمور ۱۲۴: ۲- ۵). به همین ترتیب، در مزمور ۴۶، تصاویر بلایای طبیعی، جهان تحت کنترل کشورهایی را به تصویر میکشند که در حال جنگ هستند (مزمور ۴۶: ۶).

به وضوح این جهانی است که عاری از معرفت و شناخت خداست، زیرا خدا در میان قوم خود می باشد و جایی که خدا ساکن باشد، در آنجا صلح و آرامش بوفور برقرار است (مزمور ۴۶: ۴، ۵). با این وجود، گرچه جهان او را طرد می کند، ولی خدا دنیا را رها نمی کند. خداوند با حضور در میان قوم خود در جهان حضور دارد. به عبارت دیگر، فارغ از این که چیزهای بد ظاهر شوند، حضور خدا در اینجاست، در دنیا، و ما میتوانیم از دانستن این حقیقت بنیادین، امید و دلگرمی شخصی بگیریم.

خداوند، که پناهگاهی عالی است، سرچشمه صلح و امنیت پایدار صهیون است. واژه ای که امنیت صهیون را برجسته می سازد، «اگرچه» در مزمور ۴۶: ۳ می باشد. اگر چه دنیا در خروش و آشوب است، ولی قوم خدا در امنیت هستند. این نشان می دهد که  بطور کلی صلح و آرامش نتیجه عدم آزمونها و مشقات نیست، بلکه هدیه خداوند به فرزندان مورد اعتمادش است. اعتماد بی قید و شرط به خدا می تواند به فرزند خدا در میانه طوفان، آرامش و امنیت بدهد (متی ۸: ۲۳ - ۲۷). سوالی که مطرح می شود این است: آیا خداوند جهان را با گزینه ها و اقدامات مخرب برای همیشه به حال خود رها می کند؟

`مزمور ۴۶: ۶–۱۱ را بخوانید. واکنش خدا به خشونت و نابودی در جهان چیست؟`

خدا با همان قدرت کلامی که زمین را آفریده بود، زمین را ذوب می کند (مزمور ۴۶: ۶). با این حال، ذوب به نابودی ختم نمی شود، بلکه به نو شدن ختم می شود. توجه داشته باشید که خداوند صلح و آرامش خود را از صهیون تا اقصای زمین گسترش می دهد. خدا جنگ ها را متوقف خواهد کرد و ابزارهای نابودی را که ملل شریر برای آوردن ظلم به جهان به کار بردند، اطفا خواهد کرد (مزمور ۴۶: ۹). این امید بزرگی است که مسیحیان دارند، که در بازگشت دوباره عیسی رخ خواهد داد.

`چگونه بیاموزیم که در دنیایی که این همه آشفتگی دارد، از صلح و آرامش واقعی برخوردار باشیم و به خدا اعتماد کنیم؟`