---
title:  سرکشی و شورشدر جهانی کامل
date:  24/09/2022
---

### مطالعه این هفته
برای این هفته مطالعه کنید: اول یوحنا ۴: ۸ و ۱۶ ؛ اول یوحنا ۴: ۷ – ۱۶ ؛ حزقیال ۲۸: ۱۲ – ۱۹ ؛ اشعیا ۱۴: ۱۲ – ۱۵ ؛ مکاشفه ۱۲.

> <p>آیه حفظی</p>
> «ای ستارة صبح، چگونه از آسمان افتادی! در گذشته تو ملّتها را شکست دادی، امّا الآن خودت به خاک افتادهای» (اشعیا ۱۴: ۱۲).

بسیاری از اندیشمندان تلاش کرده اند تا سر چشمه و منشاء اهریمن و شرارت را توضیح بدهند. برخی پیشنهاد کرده اند که اهریمن همیشه وجود داشته است زیرا از دیدگاه آنان، نیکی تنها در مقایسه با بدی می تواند ارج نهاده شود. دیگران باور دارند که جهان در کمال آفریده شده بود، لیکن اهریمن بطریقی ظهور پیدا کرد. برای مثال، در اساطیر یونان، بدی و شرارت زمانی آغاز شد که پَندورا،  صندوقی مُهر و موم شده را گشود که از آن تمامی شرارت ها به جهان راه یافت. (این افسانه، به هر حال، منشأ شرارتی را که در صندوق پنهان گردیده بود را شرح نمی دهد).

در مقابل، کتاب مقدس می آموزد که خدای مهربان ما، قادر مطلق (اول تواریخ ۲۹: ۱۰ و ۱۱) و کامل (متی ۵: ۴۸) می باشد. هر کاری که او انجام می دهد نیز بایستی به همان صورت کامل باشد (تثنیه ۳۲: ۴)، که شامل چگونگی آفرینش جهان ما نیز می گردد. پس چگونه شرارت و گناه توانست در یک جهان کامل و بی عیب و نقض پدیدار شود؟ طبق پیدایش باب ۳، سقوطِ آدم و حوا، گناه،  شر و مرگ را به بار آورد.

ولی این پاسخ مسئله دیگری را به میان می آورد. حتی پیش از سقوط، اهریمن که توسط «مار» هویدا شد، وجود داشته است، او که حوا را فریب داد (پیدایش ۳: ۱ – ۵).

از این رو، ضروری است که به عقب باز گردیم، حتی به پیش از سقوط انسان در گناه، تا سرچشمه و  مبدأ شرارت را بیابیم که تا این حد بر هستی کنونی ما مسلط شده است و اینکه زمانهایی می تواند ما را به حد فلاکت و بدبختی برساند.