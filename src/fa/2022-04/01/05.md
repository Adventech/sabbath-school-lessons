---
title:  هزینه غرور و تکبر
date:  28/09/2022
---

در کلام مقدس، می توان دو مضمون غالب یا موضوع اصلی را دید که با یکدیگر در رقابت هستند. یکی از آنها موضوع شالیم [سلامتی و صلح]، کوه صهیون، اورشلیم و اورشلیم جدید هستند که معرف ملکوت یا پادشاهی خدا می باشند. دیگری مضمون بابل [اغتشاش و هرج و مرج] و بابل می باشد که تداعی کننده قلمرو جعلی شیطان است. خداوند به دفعات قوم خود را از بابلِ بت پرست فرا خوانده تا بیرون آمده و در سرزمین موعود، او را خدمت نمایند.

برای مثال، از اَبرام (که بعداً ابراهیم نامیده شد) خواسته شد تا از «اور کلدیان» بیرون آمده و به سرزمین کنعان برود (پیدایش ۱۱: ۳۱ – ۱۲: ۹). یهودیان در پایان تبعید طولانی خود بابل را ترک گفته و به اورشلیم بازگشتند (عزرا ۲). و در کتاب مکاشفه، امت خدا فراخوانده می شوند تا از بابل زمان آخر بیرون بیایند (مکاشفه ۱۴: ۸) تا سرانجام با او بر کوه صهیون و اورشلیم تازه ساکن شوند (مکاشفه ۱۴: ۱ ؛  مکاشفه ۲۱: ۱ – ۳ و ۱۰).

`اشعیا ۱۴: ۱۲ – ۱۵ را بخوانید. تکبر لوسیفر در آسمان چه پیامدهای گسترده ای برای گیتی و این دنیا به همراه داشت؟`

در کتاب مقدس، شهر بابل معرف قدرتی است که در تضاد مستقیم با خدا و ملکوت اوست؛ و پادشاه بابل (با اشاره خاص به نبوکدنصر) نمادی از غرور و تکبر است.

خداوند برای نبوکدنصر پادشاه آشکار ساخت که بابل تنها سر طلاییِ مجسمۀ عظیمِ امپراتوری هایی است که از پی هم می آیند (دانیال ۲: ۳۷ و ۳۸). پادشاه با به چالش کشیدن خداوند، مجسمه ای ساخت که تماماً طلایی بود ـ نمادی از پادشاهی او که برای همیشه پایدار بماند ـ و حتی همگان را ملزم ساخت تا آن مجسمه را پرستش کنند (دانیال ۳). همچون مورد پادشاه صور (حزقیال ۲۸: ۱۲ – ۱۹)، پادشاه بابل نیز نمادی از لوسیفر شد.

اشعیا ۱۴: ۳ – ۱۱ سقوط پادشاه ستمگر و متکبرِ بابل را شرح می دهد. آنگاه اشعیا ۱۴: ۱۲ – ۱۵، از قلمرو تاریخی عبور کرده و به بارگاه های آسمانی حرکت می کند و مشخص می سازد که روح غرور و تکبری مشابه،  باعث سقوط لوسیفر در ابتدا شد.

بعد متن شرح می دهد که لوسیفر برنامه ریزی کرد تا تخت سلطنت خود را رفیع تر از تمامی لشکریان آسمانی بر افرازد و خود را مانند قادر متعال بسازد (اشعیا ۱۴: ۱۴). این شروع وضعیت خصمانۀ تازه ای شد که محبت و همکاری دوستانه خدا با خودپسندی و رقابت لوسیفر به چالش کشیده می شد. دشمن، ترس و ابایی نداشت تا به خدا اتهام بزند و دروغ هایی را به فرشتگان دیگر پخش کند. در اینجا منشا مرموز اهریمن در جهان یافت می شود.

`چرا اینقدر آسان است که به موقعیت ها یا دستاوردهای خود یا هر دو افتخار کنیم و به خود مباهات کنیم؟ چگونه با نظر داشتن صلیب در مقابل خود، از سقوط در چنین دامی جلوگیری کنیم؟`