---
title:  گسترش بی ایمانی
date:  29/09/2022
---

`مکاشفه ۱۲ را بخوانید. این فصل درباره گسترش یاغی گری از آسمان به زمین چه می آموزد؟`

سقوط لوسیفر یک برخورد ساده ایده های متضاد نبود. مکاشفه ۱۲ به ما می گوید که جنگ اصلی در آسمان میان لوسیفر و فرشتگانش در یک جبهه مخالف با مسیح و فرشتگانش از سوی دیگر در گرفت.

در این آیه، لوسیفر «اژدهای بزرگ»، «مار ایام کهن»، «اهریمن و شیطان» و «اتهام زننده برادران ما» نامیده می شود (مکاشفه ۱۲: ۹ و ۱۰). مسیح به عنوان میکائیل خوانده می شود (مکاشفه ۱۲: ۷) که به معنی «کسی که مانند خداست» می باشد.

برخی از مفسران بر اساس اشاره به «میکائیل، فرشته مقرب یا صدرالملائک» (یهودا ۹) معتقدند که او فقط یک فرشته است. ولی در کتاب دانیال، هر یک از رویاهای اصلی،  با مسیح و پادشاهی ابدی او به اوج خود می رسد - مانند سنگی که بدون دخالت دستی کنده شده است (دانیال ۲: ۳۴ و ۴۵)، به عنوان پسر انسان (دانیال ۷: ۱۳)، به عنوان پادشاه لشکریان و شاه شاهان (دانیال ۸: ۱۱ و ۲۵)، و میکائیل به عنوان امیر اعظم (دانیال ۱۲: ۱). بنابراین، از آنجا که فرشته خداوند، خود خداوند است (خروج ۳: ۱ - ۶، اعمال رسولان ۷: ۳۰ - ۳۳ و غیره)، میکائیل باید همان شخص الهی باشد، یعنی خود مسیح.

مکاشفه باب ۱۲، یک نمای کلی از این نبرد ادامه دار را ارائه می کند که (۱) در آسمان با  شورش لوسیفر و یک سوم از فرشتگان آسمانی آغاز شد، (۲) با پیروزی قاطع مسیح  بر روی صلیب به اوج رسید، و (۳) هنوز بر علیه بازماندگان زمان آخر خدا ادامه دارد.

الن جی وایت، شروعِ این مجادله را اینگونه بازتاب می دهد که «خدا به رحمت عظیم خود برای مدتها  نسبت به لوسیفر شکیبایی پیشه کرد. هنگامی که برای اولین بار روح نارضایتی را در خود گرامی داشت، بلافاصله از مقام عالی خود تنزیل مقام داده نشد، حتی زمانی که شروع به ارائه ادعاهای دروغین خود در برابر فرشتگان وفادار کرد. او برای مدت طولانی در آسمان باقی ماند.  بارها و بارها به شرط توبه و تسلیم، به او عفو پیشنهاد شد.» -( الن جی. وایت، نبرد عظیم، صفحه ۴۹۵ و ۴۹۶).

ما نمی دانیم که برای چه مدت، نبرد در قلمروهای آسمانی ادامه داشت. صرف نظر از شدت و مدت زمان آن، مهمترین جنبۀ کُلِّ کشمکش این بود که شیطان و فرشتگانش «شکست خورده و بیش از این جایی برای آنها در عرش آسمان نبود» (مکاشفه ۱۲: ۸؛ همچنین لوقا ۱۰: ۱۸ را ببینید). مشکل الان، البته این است که آنان به اینجا، یعنی به زمین آمده اند.

`به چه شیوه هایی می توانیم واقعیت این نبرد را که بر روی زمین به نمایش در آمده ببینیم؟ تنها امید ما برای پیروز شدن بر دشمن در این نبرد چیست؟`