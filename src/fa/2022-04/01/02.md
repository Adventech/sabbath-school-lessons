---
title:  آفرینش، تجلی محبت
date:  25/09/2022
---

طبیعت در وضعیت کنونی خود پیامی مبهم را انتقال می دهد که مخلوطی از خیر و شر می باشد. بوته های گل رز می توانند گل هایی زیبا و رایحه دار تولید کنند لیکن دارای خارهایی آسیب رسان و دردناک نیز می باشد. پرنده توکان با زیبایی اش می تواند ما را مسحور خود کند و بعد با یورش به لانه پرندگان دیگر جوجه های ضعیف آن ها را خورده و باعث یأس و ناامیدی ما بشود. حتی بشر، که برای لحظه ای قادر به مهربانی است، می تواند لحظه ای دیگر بدکار، منفور و حتی خشونت ورز شود.

جای شگفتی نیست که در تمثیل گندم و ماشک ها، خادمین از صاحب مزرعه پرسیدند، «ارباب آیا بذرهای نیکو در مزرعه خود نکاشتی؟ پس این ماشک ها از کجا آمده اند؟» (متی ۱۳: ۲۷) و مالک پاسخ داد، «دشمن چنین کرده است» (متی ۱۳: ۲۸). به همین صورت، خدا جهان را کامل آفرید ولی یک دشمن با بذرهای مرموز گناه باعث نقص آن شد.

`اول یوحنا ۴: ۸ و ۱۶ را بخوانید. این امر مسلم که «خدا محبت است» در باره ماهیت فعالیتهای آفرینندگی او  چه چیزی به ما می گوید؟`

این واقعیت که «خدا محبت است» (اول یوحنا ۴: ۸ و ۱۶)، دست کم حامل سه مفهوم اساسی است. اول، محبت با ماهیتی که دارد مانند عطری خوشبوست که تا از شیشه بیرون نیاید نمی تواند رایحه خوشبوی خود را به مشام برساند. (محبتی که ابراز نشود محبت نیست). محبت خدا از درون در میان سه شخص الوهیت به مشارکت گذاشته شده است و از بیرون در میان تمامی مخلوقات خویش به منصه ظهور گذاشته شده است. دوم، هر آنچه که خدا می کند، تجلی و ابراز محبت تغییر ناپذیر و بی قید و شرط است.

این شامل کارهای خلقت، اقدامات رستگارانه او، و حتی در داوری های کیفری او  عیان می شود.

در واقع، «محبت خدا در عدالت و داوری او کمتر از رحمت او ابراز نگردیده است. عدالت، رُکن سلطنت و ثمره محبت اوست» - (الن جی وایت، آرزوی اعصار، صفحه ۶۷۲). و سوم، از آنجا که خدا محبت است و هر آنچه که می کند تجلی محبت اوست، او نمی تواند بانی و بنیان گذار گناه باشد، که در تضاد مستقیم با ذات و خصلت اوست.

ولی آیا لازم بود تا خدا جهان را بیافریند؟ از بُعد اقتدار و حاکمیت او، می توان گفت «نه»، زیرا این تصمیمِ اختیاری او بود. ولی از بُعد ماهیت مهربانانه اش، او جهان را به عنوان وسیله ای برای ابراز محبت خویش می خواست. و چه شگفتانگیز است که او برخی از اشکال زندگی، مانند بشر را آفرید که نه تنها به محبت خدا واکنش نشان می دهد، بلکه می تواند علاوه بر خدا این محبت را به دیگران نیز به اشتراک گذارده و آنرا ابراز کند (مرقس ۱۲: ۳۰ و ۳۱ را نیز ببینید).

`به دنیای آفریده شده اطراف خود بنگرید. به رغم ویرانگری های گناه، به چه طریقی می توانید در آن  بازتاب های محبت خدا را ببینید؟ چگونه می توانیم از تجلی محبت خدا که در خلقت آشکار گردیده است درسهایی بیاموزیم؟`