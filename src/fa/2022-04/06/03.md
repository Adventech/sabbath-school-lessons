---
title:  مقدمه ای بر صلیب
date:  31/10/2022
---

`واکنش حواریون به پیشگویی های عیسی درباره مصائب و مرگ خودش چه بود، و واکنشهای آنها در مورد خطرات ناشی از درک ناصحیح کتاب مقدس چه چیزی را به ما می آموزد؟`

متی ۱۶: ۲۱ – ۲۳

متی ۱۷: ۲۲ و ۲۳  مرقس ۹: ۳۰ – ۳۲ ؛ لوقا ۹: ۴۴ و ۴۵

لوقا ۱۸: ۳۱ – ۳۴

«عیسی بدنیا آمده بود تا بمیرد و زندگی کرد تا بمیرد. هر گامی که بر می داشت او را به قربانی کفاره صلیب جلجتا نزدیک تر می کرد. او که کاملا نسبت به رسالت خود آگاه بود به هیچکس یا هیچ چیز اجازه نداد تا او را از انجام آن رسالت منحرف نماید. کل زندگی او پیشگفتاری از مرگ او بر روی صلیب بود» (الن جی وایت، مبانی آموزش مسیحی، صفحه ۳۸۲).

عیسی در آخرین سال از خدمت زمینی خود بطور آشکار تری در باره مرگ خود که در آستانه تحقق است با حواریون خود سخن گفت. ولی آنان بظاهر توانایی قبول این امر را نداشتند و یا نمی خواستند تا واقعیت گفتار او را بپذیرند. ذهن آنان که از تصورات غلط درباره نقش مسیح موعود آکنده بود، اصلا به فکرشان هم نمی رسید که عیسی، که همان مسیح موعود بود، بمیرد. به طور خلاصه، الهیات نادرست، آنان را به درد و رنج بیهوده سوق داده بود.

عیسی قبلاً به نیقودیموس اعلام کرده بود: «و همانطور که موسی مار را در بیابان بلند کرد، پسر انسان نیز باید بلند شود تا هر که به او ایمان آورد هلاک نشود بلکه حیات جاودانی داشته باشد» (یوحنا ۳: ۱۴ و ۱۵).

عیسی در حالی که در قیصریه فیلیپی بود به حواریون خود گفت که او «میبایست به اورشلیم برود و در آنجا از مشایخ و سران کاهنان و علما رنج بسیار ببیند و کشته شود و روز سوم زنده گردد» (متی ۱۶: ۲‍۱).

عیسی بدون اینکه کسی بداند، از جلیل گذشت (مرقس ۹: ۳۰ – ۳۲) و در طی سفر نهایی خویش به اورشلیم (لوقا ۱۸: ۳۱ – ۳۴) دوباره با حواریون خود درباره مرگ و قیام خود سخن گفت. این مطلبی نبود که آنها می خواستند  بشنوند، به همین خاطر به حرفهای او درست گوش ندادند. برای ما نیز چقدر آسان است که همان گونه عمل کنیم.

`مردم، به خصوص قوم برگزیده خدا، درک  غلطی در خصوص اولین آمدن مسیح داشتند. برخی از مفاهیم نادرست امروز در مورد آمدن ثانی عیسی چه هستند؟`