---
title:  نخستین وعده انجیل
date:  06/10/2022
---

`پیدایش ۳: ۱۵ و ۲۱ را بخوانید. چه امیدی می توان از این آیات برای کل بشریت یافت؟`

پیدایش باب ۳ یک فاجعه غم انگیز را شرح می دهد که پس از سقوط، تمامی دنیا را در بر گرفت. همه چیز تغییر کرد، و آدم و حوا می توانستند فرق بین دنیای قبلی و فعلی را ببینند.

ولی در میانه عجز و نومیدی، خداوند به آنها برای زمان حاضر و برای آینده، امیدی بخشید. نخست، او مار را با امید مسیحایی لعنت کرد. او اظهار داشت، « و عداوت در میان تو و زن، و در میان ذُرّیت تو وذریت وی میگذارم؛ او سر تو را خواهد کوبید و تو پاشنۀ وی را خواهی کوبید» (پیدایش ۳: ۱۵)

واژه «عداوت» یا دشمنی نه تنها حاکی از جدال کهکشانی طولانی مدت بین خیر و شر می باشد، بلکه انزجار شخصی از گناه را می رساند که بواسطه فیض خدا در ذهن بشر قرار داده شده است. ماهیتاً، ما کاملا سقوط کرده ایم (افسسیان ۲: ۱ و ۵) و بردگان گناهیم (رومیان ۶: ۲۰).

با این حال، فیضی که خداوند در زندگی هر بنی بشری قرار داده است، در ما بر ضد شیطان عداوت ایجاد می کند. و این دشمنی یک هدیه الهی از عدن است که به ما اجازه می دهد تا فیض رستگار کنندۀ او را بپذیریم. بدون این فیضِ متحول کننده و قدرت بخش، بشریت به اسارت و بندگی شیطان ادامه خواهد داد، بنده ای که همیشه حاضر به انجام فرمان های اوست.

بعداً خداوند از قربانیِ حیوانات استفاده کرد تا این وعده مسیحایی را به تصویر بکشد (پیدایش ۳: ۲۱ را ببینید).

وقتی که آدم بر اساس رهنمودهای ویژه خدا برای گناه پیشکش و قربانی تقدیم نمود، این مناسک برای او بسیار دردناک بود. دستان او باید به یک زندگی پایان می داد، که خدا تنها می توانست زندگی عطا کند و باید یک قربانی برای گناه تقدیم شود. برای اولین بار بود که او شاهد یک مرگ بود. هنگامی که او به قربانی می نگریست که در حال خونریزی بود و در حین جان کندن پیچ و تاب می خورد، او با ایمان به پسر خدا نگاه می کرد، که از پیش به تصویر کشیده شده بود، آنکه قرار بود تا بخاطر انسان قربانی شود» - (الن وایت، داستان رستگاری، صفحه ۵۰).

`دوم قرنتیان ۵: ۲۱ و عبرانیان ۹: ۲۸ را بخوانید. این آیات درباره آنچه که نخست در عدن آشکار شد چه می آموزند؟`

با دانستن اینکه آنها سرانجام خواهند مُرد، (پیدایش ۳: ۱۹، ۲۲ – ۲۴) آدم و حوا باغ عدن را ترک کردند. ولی آنها برهنه و یا با یک پوشش از برگ انجیر آنجا را ترک نکردند (پیدایش ۳: ۷). خداوند خودش لباسی از پوست حیوانات برایشان درست کرد و حتی آنها را پوشاند (پیدایش ۳: ۲۱)، نمادی از پوشش عدالت خود (زکریا ۳: ۱ – ۵ ، لوقا ۱۵: ۲۲ را ببینید).

از این رو حتی قبل تر، درست از  همان ابتدا، حتی در باغ عدن، انجیل به بشر آشکار گردیده بود.