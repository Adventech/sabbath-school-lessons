---
title:  مقبره مُهر و موم شده
date:  06/11/2022
---

ماموریت مسیح به پایان رسیده بود و با مرگ او بر روی صلیب (بظاهر شکست خورده بود). شیطان در تحریک کردن یهودا برای خیانت به منجی موفق شده بود (لوقا ۲۲: ۳ و ۴،  یوحنا ۱۳: ۲۶ و ۲۷) و رئیس کاهنان و مشایخ، مرگ او را طلبیده بودند (متی ۲۶: ۵۹؛  متی ۲۷: ۲۰).

پس از اینکه عیسی دستگیر شد، «همه حواریون او را رها کرده و گریختند» (متی ۲۶: ۵۶) و پطرس او را سه بار انکار کرد (متی ۲۶: ۶۹ – ۷۵).

حال عیسی در مقبره ای که در صخره ای تراشیده شده بود آرمیده بود و مدخل ورودی مقبره را با سنگی بزرگ مُهر و موم کرده  بودند و سربازان رومی از آن محافظت می کردند (متی ۲۷: ۵۷ – ۶۶)، و توسط قوای اهریمنی مراقبت می شد. «شیطان اگر می توانست، مسیح را در مقبره محبوس نگاه می داشت» (الن جی وایت، نسخه های خطی، جلد ۱۲ ، صفحه ۴۱۲).

مسیح در طی رسالت زمینی خود، نه تنها مرگ خود بر روی صلیب، بلکه رستاخیز خویش را پیشگوئی نمود. عیسی با استفاده از زبان مشرق زمین که روز و شب، مطابق با یک روز کامل بود اشاره کرد که، «همانطور که یونس سه روز و سه شب در شکم ماهی بزرگ بود، به همین صورت پسر انسان سه روز و سه شب در دل زمین خواهد بود» (متی ۱۲: ۳۹ و ۴۰).

در رویدادی دیگر عیسی برجسته ساخت که او کشته خواهد شد ولی در روز سوم دوباره قیام خواهد نمود (متی ۱۶: ۲۱ ؛ متی ۱۷: ۲۲ و ۲۳؛  متی ۲۰: ۱۷ – ۱۹). رئیس کاهنان و فریسیان از آن گفته ها آگاه بودند و اقداماتی را انجام دادند تا از قیام او جلوگیری بعمل آورند.

`متی ۷: ۶۲ – ۶۶ را بخوانید. چگونه این اقدامات کمک کرد تا دنیا بعداً شواهد بیشتری برای قیام عیسی داشته باشد؟`

تمامی تدابیر احتیاطی که بکار گرفته شد تا عیسی در قبر محبوس بماند، تنها باعث پیروزی او بر مرگ و فرشتگان اهریمن شد، زیرا تمامی اقدامات احتیاطی که انجام دادند تا مطمئن شوند که هرگز اتفاقی نمی افتد، بعدها بیشتر مورد توجه قرار گرفت.

این مردان مطمئناً از معجزات عیسی نیز شنیده بودند و شاهد برخی از معجزات نیز بودند. و با این حال، آنها خیال می کردند که نگهبانی بر سر قبر می تواند او را، که قادر به انجام این همه معجزه بود، از زنده شدن باز دارد؟

و همچنین گماردن گارد نگهبانان در اطراف قبر برای چه منظور بود؟ آیا احتمالاً حواریون بدن او را بدزدند و ادعا کنند که عیسی از مرگ قیام کرده است؟ وقتی مردم بپرسند عیسای قیام کرده کجاست؟ آنان خواهند گفت: فقط حرف ما را قبول کنید.

اگر علت این همه اقدامات احتیاطی چیز دیگری نباشد، کردار کاهنان اعظم نشان داد که چقدر از عیسی هراس داشتند، حتی با اینکه عیسی مرده بود.  شاید در اعماق وجودشان میترسیدند که او زنده شود.