---
title:  نوبر مردگان
date:  10/11/2022
---

`اول قرنتیان ۱۵: ۲۰ را در پرتو تثنیه ۲۶: ۱ – ۱۱ بخوانید. پولس در چه مفهومی مسیحِ قیام کرده را نوبر مردگان نامیده است؟`

تقدیم «نوبر محصولات» یکی از سنتهای کشاورزی اسرائیل کهن بود که از اهمیت مذهبی عمیقی برخوردار بود.

این کار خدا را به عنوان مهیا کننده سخاوتمندی قلمداد می کرد که به مباشران خود زمینهایی را سپرده تا محصولاتی را رشد داده و آماده برداشت کرده است (خروج ۲۳: ۱۹ ؛  خروج ۳۴: ۲۶ ؛ لاویان ۲: ۱۱ – ۱۶ ؛ تثنیه ۲۶: ۱ – ۱۱ را بخوانید). نوبر محصولات اشاره به این داشت که برداشت محصول نه تنها شروع شده بلکه کیفیت محصولات را نشان می دهد.

بر اساس وین گرودم، «پولس با نامیدن مسیح به عنوان نوبر محصولات، از یک اصطلاح کشاورزی استفاده کرده که حاکی از آن است که ما مانند مسیح خواهیم بود. همانطور که «اولین میوه» یا اولین طعم محصول رسیده نشان می دهد که بقیه محصول چگونه خواهد بود، مسیح نیز به عنوان «نوبر محصولات» نشان می دهد که بدن قیام کرده ما در زمان برداشت نهایی خدا چگونه خواهد بود. او ما را از مردگان زنده می کند و ما را به حضور خود می آورد» (وین گرودم، الهیات سیستماتیک، [گرند راپیدز، زوندرفن، ۱۹۹۴] صفحه ۶۱۵).

شایان ذکر است که عیسی با بدن انسانی جلال یافته از قبر بیرون آمد ولی او همچنان نشانهایی از مصلوب شدن را در بدن داشت (یوحنا ۲۰: ۲۰ و ۲۷). آیا این به این معنی است که فرزندانِ قیام کرده خدا همچنین نشانه های فیزیکی از مصیبت های خود را خواهند داشت؟ در خصوص پولس رسول آیا او همچنان با بدن جلال یافته خود «عارضه جسمانی» (دوم قرنتیان ۱۲: ۷) و «نشانه های خداوند عیسی» (غلاطیان ۶: ۱۷) را با خود خواهد داشت؟

پولس تا زمان مرگش «می بایست آثار جلال مسیح را در بدن خود در چشمانش که نور آسمانی آنها را کور کرده بود حمل می کرد» [اعمال رسولان ۹: ۱ – ۹ را ببینید] (الن جی وایت، داستان رستگاری، صفحه ۲۷۵).

ولی این مطلب به این معنی نیست که او یا هر کس دیگری از جلال یافتگانِ رهایی یافته، با نشانه هایی از مصیبت هایشان قیام خواهند کرد (با اول قرنتیان ۱۵: ۵۰ – ۵۴ مقایسه کنید). در مورد مسیح، «او این نشانه های ظلم و سبُعیت را برای همیشه حمل خواهد کرد. هر یک از آثار میخ ها، داستانی از رهایی شگفت انگیز انسان را خواهد گفت و هزینه گزافی که بموجب آن خریداری شده بود» (الن جی وایت، نوشته های اولیه، صفحه ۱۷۹). آثار زخم های او تضمین کننده از بین رفتن آثار آلام و مصیبتهای ما برای همیشه هستند.

`مسیح زخم های مصلوب شدن خود را برای همیشه به دوش خواهد کشید. این زخم ها چه چیزی را در مورد محبت خدا به ما نشان می دهد، و هزینه نجات ما چیست؟ همچنین چگونه نشان می دهد که خداوند چقدر برای نجات ما سرمایه گذاری کرده است؟`