---
title:  «یک موجود زنده»
date:  09/10/2022
---

`پیدایش ۱: ۲۴ – ۲۷ و پیدایش ۲: ۷ و ۱۹ را بخوانید. چه تفاوتها و تشابهاتی می توانید در میان طریقی که خدا حیوانات و انسان را آفریده ببینید؟ پیدایش ۲: ۷ درباره ماهیت یا ذات انسان چه می گوید؟`

روایت پیدایش تصریح می کند که در روزِ ششم از هفتۀ خلقت، خداوند حیوانات زمینی و اولین زوج بشری را خلق نمود (پیدایش ۱: ۲۴ – ۲۷). به ما گفته شده است که او «تمام حیوانات و پرندگان را از خاک زمین ساخت و نزد آدم آورد تا ببیند آدم چه نامی بر آنها خواهد گذاشت و هر نامی که آدم بر آنها گذاشت، همان نام آنها شد» (پیدایش ۲: ۱۹). او همچنین «مقداری خاک از زمین برداشت و از آن آدم را ساخت و در بینی او روح حیات دمید و او یک موجود زنده گردید» (پیدایش ۲: ۷).

گرچه هم انسان و هم حیوانات از خاک زمین سرشته شدند، ولی انسان به دو طریق از حیوانات متمایز بود. نخست، خدا جسم انسان را شکل داد و بعد بر بینی او نفس حیات دمید و انسان موجود زنده شد (پیدایش ۲: ۷). انسان قبل از اینکه زنده شود یک وجود فیزیکیِ بی جان بود. ثانیاً، خدا بشر را به صورت مذکر و مؤنث به شباهت خود آفرید (پیدایش ۱: ۲۶ و ۲۷).

پیدایش ۲: ۷ شرح می دهد که دمیدن «نفس حیات» به جسم آدم، او را به «یک موجود زنده» متحول کرد (عبرانی: نِفِش خَیّاه یا همان نفس حیات) یا به واقع جان زنده. بدین معنی که هر یک از ما جانی نداریم که بتواند جدای از بدن هستی داشته باشد. بلکه هر یک از ما، یک موجود زنده یا یک روح زنده هستیم. این ادعا که این «روح» یا جان، موجودی آگاه است که می تواند جدا از بدن انسان وجود داشته باشد، یک ایده بت پرستی است و نه کتاب مقدسی. درکِ ماهیتِ واقعیِ بشر، ما را از پذیرش تصور رایجِ روحِ غیرمادی و تمام خطاهای خطرناکی باز می دارد که بر بنیانِ آن باور، بنا شده اند.

هیچ وجود آگاهانه ای وجود ندارد که بتواند مستقل از بدن انسان برای خودش هستی داشته باشد.

خداوند ما را به طریقی مهیب و شگفت انگیز خلق کرده است و ما نباید فراتر از آنچه که کلام مقدس درباره این موضوع خاص می گوید حدس و گمان بزنیم. در واقع، نه تنها ماهیت حیات، اسرارآمیز است (دانشمندان هنوز نمی توانند دقیقاً در مورد معنای زنده بودن چیزی به توافق برسند)، حتی ماهیت ضمیر یا خودآگاهی، اسرارآمیز تر است. چگونه حجمی از نسوج و بافتها (سلولها و مواد شیمیایی) در سرهای ما، مغز، چیزهای غیرمادی را در خود نگاه داشته و مانند افکار و احساسات خلق می کند؟ کسانی که این ایده را مطالعه می کنند اعتراف کرده اند که ما به واقع نمی دانیم؟

`زندگی معجزه ای شگفت انگیز است! چرا ما نه تنها باید از هدیه زندگی، بلکه از زندگی ابدی نیز دلشاد باشیم، که حتی معجزه ای بزرگتر است؟`