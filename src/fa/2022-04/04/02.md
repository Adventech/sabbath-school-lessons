---
title:  «خدا را خواهم دید»
date:  16/10/2022
---

`ایوب ۱۹: ۲۵ – ۲۷ را  بخوانید و آن را با ایوب ۱: ۱۸ و اول تیموتائوس ۶: ۱۶ مقایسه کنید. چه زمانی و تحت چه شرایطی او انتظار داشت تا «خدا را ببیند»؟`

زندگی همیشه بر پاشنه عدالت نمی چرخد. این حالت را به ویژه زمانی می بینیم که فرد عادی مصیبت می کشد و فرد ناصالح کامیاب می شود (مزامیر ۷۳: ۱۲ – ۱۷ ؛ ملاکی ۳: ۱۴ – ۱۸ را ببینید). برای نمونه ایوب فردی «بی عیب و درستکار» بود و «خداترس بوده و از گناه دوری می جست» (ایوب ۱: ۱).

با این وجود، خداوند به شیطان اجازه داد تا با طرق فجیعی او را دچار مصیبت سازد. از نظر جسمی، بدن او به بیماریهای دردناکی مبتلا شد (ایوب ۲: ۱ – ۸). از نظر مادی، او بخش بزرگی از دارایی و احشام خود را از دست داد (ایوب ۱: ۱۳ – ۱۷).

در خانه خود، او خدمتگزاران و حتی فرزندان خود را از دست داد (ایوب ۱: ۱۶ و ۱۸). و از نظر عاطفی او با دوستانی احاطه شده بود که او را گناهکاری توبه ناپذیر قلمداد کرده که سزاوار چنین مصیبتهایی بود (ایوب ۴: ۱ – ۵: ۲۷ ؛ ایوب ۸: ۱ – ۲۲ ؛ ایوب ۱۱: ۱ – ۲۰  و غیره). حتی همسر خودش چنین می گفت، «تو هنوز هم نسبت به خدا وفادار هستی؟ خدا را لعنت کن و بمیر» (ایوب ۲: ۹).

ایوب متوجه نشده بود که در کانون جدال عمیق کیهانی بین خدا و شیطان قرار دارد. ایوب که دچار چنان گرفتاری هایی شده بود، از زاده شدن خودش پشیمان بود و آرزو می کرد که هرگز بدنیا نیامده بود (ایوب ۳: ۱ – ۲۶).

با این وجود، وفاداری بی چون و چرای او به خدا به خوبی در این کلمات بیان شده است: «هیچ امیدی ندارم. گرچه خدا مرا بکشد، در حضور او از خود دفاع خواهم کرد» (ایوب ۱۳: ۱۵). حتی با خیال اینکه زندگی اش بزودی پایان می پذیرد، او اطمینان خاطر داشت که مرگ حرف آخر را نخواهد زد. او با اعتقاد راسخ خود اظهار داشت که اگرچه خواهد مرد، اما نجات دهندۀ او روزی خواهد ایستاد و او، خود ایوب، خدا را بطور جسمی خواهد دید. (ایوب ۱۹: ۲۵ – ۲۷).  «این شمه ای غیرقابل انکار از قیامت است» (کتاب مقدسِ تفسیری ادونتیست های روز هفتم، جلد سوم، صفحه ۵۴۹).

در میانه این چنین واقعه غم انگیزی، چه امید باشکوهی وجود دارد! ایوب که با بیماری و درد، شکست اقتصادی، ملامت اجتماعی و شکست عاطفی احاطه شده بود، همچنان به روزی چشم داشت  که از مرگ قیام کند تا نظاره گر منجی محبوب خود باشد. در واقع، بیانیه ایوب در مورد رستاخیز با همان اطمینانی همراه بود که قرن ها بعد مرتا به عیسی گفت، «میدانم که او در روز قیامت زنده خواهد شد» (یوحنا ۱۱: ۲۴). ایوب مجبور بود تا این وعده را مانند مرتا ادعا کند، حتی گرچه، غیر متشابه با ایوب، مرتا برای اعتقادش، عینا شاهد تجربه ای قدرتمند شد.

`چگونه میتوانیم حتی در میان بیعدالتیهای سخت زندگی، به خدا اعتماد داشته باشیم؟`