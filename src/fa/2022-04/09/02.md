---
title:  مرد دولتمند و ایلعاذر
date:  20/11/2022
---

`لوقا ۱۶: ۱۹ – ۳۱ را بخوانید. چرا این داستان شرح واقعی زندگی پس از مرگ نیست؟`

برخی از پژوهشگران مطرح می کنند که لوقا ۱۶: ۱۹ – ۳۱ باید بطور واقعی تفسیر شود همانطور که وضعیت مردگان را شرح می دهد. ولی این دیدگاه به چندین نتیجه غیر کتاب مقدسی متنهی می شود و با بسیاری از آیاتی که به آنها نگاه کردیم تناقض می یابد.

ابتدا، باید قبول کنیم که بهشت و جهنم به اندازه کافی به هم نزدیک هستند تا اجازه گفتگو به ساکنین هر دو مکان را بدهد (لوقا ۱۶: ۲۳ – ۳۱). همچنین باید فرض کنیم که در زندگی پس از مرگ در حالی که جسم در قبر خوابیده است، شکلی هوشیارانه از جان روحانی با چشمان و انگشتان و زبان و احساسی از تشنگی وجود دارد (لوقا ۱۶: ۲۳ و ۲۴).

چنانچه این آیه شرحی از وضعیت بشر در مرگ باشد آنگاه آسمان مسلماً  نمی تواند مکانی از خوشی و شادمانی باشد زیرا نجات یافتگان می توانند رنجهای بی پایان عزیزان از دست رفته خود را از نزدیک دنبال کرده و حتی با آنان گفتگو کنند (لوقا ۱۶: ۲۳ – ۳۱).

چطور یک مادر می تواند در آسمان در خوشی باشد در حالی که رنج های مداوم فرزند دلبندش را در جهنم ببیند؟ در چنین زمینه ای عملاً وعده خدا محقق نخواهد شد که می گوید نه اندوهی و گریه ای و دردی نخواهد بود (مکاشفه ۲۱: ۴).

به دلیل چنین ناهماهنگی هایی، بسیاری از محققان مدرن کتاب مقدس، داستان مرد ثروتمند و ایلعاذر را مثلی می دانند که نمی توان همه جزئیات را به معنای واقعی کلمه از آن تفسیر کرد.

جورج ای. لَد گرچه ادونتیست نبود، اما در اینجا مطمئناً شبیه به آنان میگوید که این داستان احتمالاً «تمثیلی است که از تفکر فعلی یهودیان استفاده میکند و قصد ندارد تا در باره وضعیت مردگان چیزی تعلیم دهد» - مرجع:

G. E. L[add], “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388.

تمثیل مرد دولتمند و ایلعاذر تفاوت شدید، بین یک مرد دولتمند خوش لباس و فقیری بنام ایلعاذر را که پر از زخم می باشد را مطرح می کند (لوقا ۱۶: ۱۹ و ۲۰). این روایت تعلیم می دهد که (۱) وضعیت و مقام اجتماعی در حال حاضر معیاری برای اجر اُخروی نیست و (۲) سرنوشت ابدی هر یک از افراد در این زندگی قطعی می شود و نمی تواند پس از مرگ معکوس شود (لوقا ۱۶: ۲۵ و ۲۶).

`«وی را گفت، هرگاه موسی و انبیا را نشنوند، اگر کسی از مردگان نیز برخیزد، هدایت نخواهند پذیرفت» (لوقا ۱۶: ۳۱). چه پیامی از سخنان قدرتمند عیسی باید در رابطه با اعتبار کتاب مقدس و چگونگی پاسخ به آن برای خود در نظر بگیریم؟`