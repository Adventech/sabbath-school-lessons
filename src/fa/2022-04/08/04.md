---
title:  «من او را بر می خیزانم»
date:  15/11/2022
---

عیسی در یکی از معجزاتش تنها با مقدار کمی نان و ماهی، پنج هزار نفر را خوراک داد (یوحنا ۶: ۱ – ۱۴). عیسی که متوجه شده بود جمعیت قصد دارد تا او را پادشاه اعلام نماید (یوحنا ۶: ۱۵) با حواریون خویش با قایق به طرف دیگر دریاچه جلیل رفت. ولی روز بعد جمعیت او را در آنجا تعقیب کردند، مکانی که موعظه قدرتمند نان حیات را با تاکید خاصی بر هدیه زندگی ابدی ایراد نمود (یوحنا ۶: ۲۲ – ۵۹).

`یوحنا ۶: ۲۶ – ۵۱ را بخوانید. عیسی چگونه هدیه حیات ابدی را با قیام نهایی عادلان مرتبط ساخت؟`

عیسی در موعظه خود سه مفهوم عمده را در خصوص حیات ابدی برجسته ساخت. نخست، او خود را به عنوان نانی معرفی کرد که از آسمان نازل شده است و به جهان زندگی می بخشد (یوحنا ۶: ۳۳ و ۵۸). با اعلام این مطلب که «من نان حیات هستم» (یوحنا ۶: ۳۵ و ۴۸)، عیسی خود را به عنوان «هستم» بزرگ عهد قدیم معرفی کرد (خروج ۳: ۱۴).

دوم، عیسی شرح داد که زندگی ابدی در او می تواند تامین شود: «عیسی بدیشان گفت، کسی که نزد من آید، .... و هر که به من ایمان آرد»، از این برکت برخوردار خواهد شد. (یوحنا ۶: ۳۵). و در آخر عیسی هدیه فناناپذیری را به قیام نهایی پیوند داد و به مخاطبین خود سه بار اطمینان داد «و در روز آخر او را قیام خواهم داد» (یوحنا ۶: ۴۰ و ۴۴ و ۵۴).

عیسی این وعده شگفتانگیز را نیز داد: «همانا به شما میگویم هر که ایمان بیاورد حیات جاودانی دارد» (یوحنا ۶: ۴۷). بنابراین، هدیه زندگی ابدی یک واقعیت زمان حاضر است. اما این بدان معنا نیست که ایماندار هرگز نخواهد مرد، زیرا همان تعبیر «او را  قیام خواهم داد» (یوحنا ۶: ۴۰)،  بازگشت به زندگی پس از مرگ را مفروض می دارد.

تصویر واضح است. بدون مسیح، انسان زندگی ابدی نخواهد داشت. اما، حتي پس از پذيرش مسيح و داشتن اطمينان از حيات ابدي، ما در حال حاضر فاني و در نتيجه در معرض مرگ طبيعي هستيم. عیسی در بازگشت دوباره خویش، ما را زنده خواهد کرد و سپس و آنجا، او هدیه جاودانگی را که قبلاً از آن ما بود، به ما خواهد داد.

این هدیه تضمین شده است، نه به دلیل جاودانگی طبیعی فرضی روح، بلکه به دلیل عدالت عیسی که با ایمان به او به ما می رسد.

`بر سخنان عیسی تامل کنید که، اگر به او ایمان داشته باشید، (مانند همین الان) زندگی جاودان خواهید داشت! چگونه این وعده شگفت انگیز می تواند به شما کمک کند تا با واقعیت دردناک زندگی کنونی ما، هرچند موقتی، کنار بیایید؟`