---
title:  داور تمامی زمین
date:  04/06/2025
---

درست پیش از نابودی سدوم، داستان عجیبی در دشتهای مَمری اتفاق می افتد. خدا به ابراهیم ظاهر می شود که با دو فرشته همراه بود. وقتی که ابراهیم آنها را دید، آن دیدار کنندگان آسمانی را دعوت به غذا کرد و در این نقطه بود که خدا وعده داد که ابراهیم و ساره پسری خواهند داشت که نسل او به مسیح موعود منتهی می شود. در واقع عیسی از نسل ابراهیم بود (با غلاطیان ۳: ۱۶ مقایسه کنید). آنگاه داستان ناگهان به موضوع شهرهای شریر در دشت بر می گردد.

`غلاطیان ۱۸: ۱۷- ۳۲ را بخوانید. از آیات در خصوص ماهیت خدا و شیوه ای که او سرانجام برنامه ریزی می کند تا با شرارت بر روی سیاره ما مقابله کند، چه می آموزیم؟`

خدا توضیحی به ما بدهکار نیست ولی او تصمیم می گیرد تا انگیزه ها و برنامه های خود را از نژاد بشر پنهان نسازد.  «به یقین خداوند کاری نمی کند مگر آنکه سِرّ خود را بر خدمتگزاران خویش انبیا مکشوف کرده باشد» (عاموس ۳: ۷).

خداوند قبل از اینکه سدوم و غموره را نابود سازد، ابراهیم را از آنچه که بوقوع خواهد آمد آگاه ساخت تا شاهد واقعه ای باشد که بزودی اتفاق خواهد افتاد.

خدا با ابراهیم می ماند در حالی که دو فرشته به شهر شریر می روند تا کسانی را  که به هشدار آنان اعتنا کنند فرا بخوانند. این صحنه، فرشتگان نبوی را خاطر نشان می سازد که در روزهای آخر کار مشابهی را انجام می دهند و قوم خدا را در بابل فرا می خوانند تا آنجا را ترک کنند (مکاشفه ۱۴: ۶-۱۲، مکاشفه ۱۸: ۱-۴). وقتی که هشدار نهایی صادر شد، خدا به ابراهیم گفت که چه واقعه ای در پیش روست، و او تعمدا خود را ملزم به پاسخگوئی به سوالات آن پدرسالار قوم نمود.

«حاشا از تو که چنین کنی، که پارسا را با شریر به مرگ بسپاری، به گونه ای که پارسا و شریر مساوی باشند». ابراهیم می پرسد، «آیا داور تمام جهان عدالت را بجا نخواهد آورد؟» (پیدایش ۱۸: ۲۵). ابراهیم نه تنها پرونده سدوم را بررسی می کند بلکه شخصیت خدا را نیز مورد سنجش و بررسی قرار می دهد. به همین صورت، قبل از اینکه آخر زمان فرا رسد، خدا دفاتر آسمانی را می گشاید (مکاشفه ۲۰: ۴ و ۱۱- ۱۵) و به ما اجازه می دهد تا شواهدی را مورد کنکاش قرار دهیم، قبل از اینکه او آتش بر زمین بباراند. به همین خاطر است که ما هزار سال زمان خواهیم داشت تا جواب سوالات بسیاری را بیابیم که برای الان بی پاسخ باقی مانده است.

`قبل از اینکه خداوند داوری نهایی خود را بر از دست رفتگان اعمال کند، به ما هزار سال فرصت می دهد تا دلیل آنچه که اتفاق خواهد افتاد را بفهمیم. این مطلب در خصوص شخصیت او و اینکه چقدر او آماده است تا توسط مخلوقات خود تفحص شود [موجوداتی که برای وجود کاملاً به او وابسته هستند، و حقی ذاتی ندارند تا درباره این چیزها بدانند] چه می گوید؟`