---
title:  بره پِسَح
date:  06/05/2025
---

کتاب مکاشفه به عیسی به عنوان «بره»، تقریبا سی بار اشاره کرده است. از همان نخستین ایام برنامه رستگاری، قوم خدا بره را به عنوان نمادی از آمدن مسیح موعود بکار می بردند. هابیل «نخستزاده گله خویش» (پیدایش ۴: ۴) را پیشکش کرد و پیش از اینکه  اسرائیل به سوی سرزمین موعود از مصر عزیمت کند، به آنان دستورالعمل داده شد تا نرینه ای از بره یا بزهای یک ساله بگیرند و برای نجات نخستزادگان خود ذبح کنند (خروج ۱۲: ۵).

`خروج ۱۲: ۱- ۱۱، اشعیا ۵۳: ۷ و ۸، اول قرنتیان ۵: ۷ و مکاشفه ۵: ۶ را بخوانید. این آیات درباره عیسی به عنوان قربانی پِسَح چه می آموزند؟ اینها برای هر یک از ما چه معنا و مفهومی دارند؟`

سالها پس از مرگ، قیام و عروج مسیح، پطرس بر آنچه که بر او آشکار شد تامل نمود و نوشت، «زیرا می دانید از شیوه زندگی باطلی که از پدرانتان به ارث برده بودید بازخرید شده اید نه به چیزهای فانی چون سیم و زر بلکه به خون گرانبهای مسیح، آن بره بی عیب و نقص» (اول پطرس ۱: ۱۸ و ۱۹).

زندگیِ بشریِ عیسی، به گونه ای بود که پسندیدۀ قدوسیت خدا بود؛ از سوی دیگر، همه ما گناه ورزیده ایم و شیوه زندگی گناه آلوده ما بواقع درباره ماهیت خالقمان دروغ می گوید.

با این حال، عیسی «آدم آخر» شد (اول قرنتیان ۱۵: ۴۵). در جایی که ما قصور ورزیدیم، او زندگی بی عیب و نقصی داشت. او به فیلیپُس گفت، «کسی که مرا دیده، پدر را دیده است» (یوحنا ۱۴: ۹).

از سوی دیگر، عیسی در طول عید پِسَح مصلوب شد و بر نقش او به عنوان بره واقعی و اصل تأکید شد. در یوحنا ۱۸: ۱۹-۲۰، عیسی ذکر کرد که او آشکارا تعالیم خود را به اشتراک میگذاشت. به همین ترتیب، در خروج ۱۲: ۵-۶، به بنی اسرائیل دستور داده شد که یک بره را برای عید پِسَح انتخاب کنند و «آن را نگه دارند» یا قبل از قربانی کردن آن را به نمایش بگذارند. هنگامی که کاهن اعظم در مورد تعالیمش از او سوال کرد، عیسی اشاره کرد که او آشکارا در معبد حضور داشته است تا همه آنها او را مشاهده کنند. زندگی، اعمال و آموزه های او همه در خدمت آشکار کردن هویت واقعی او بود. او بره بی عیب، بزرگترین مظهر عدالت و جلال خداست.

`چه راه هایی وجود دارد که بتوانیم شخصیت کامل عیسی را در زندگی خود بهتر منعکس کنیم؟`