---
title:  اندیشه هایی فراتر
date:  09/05/2025
---

کتاب مقدس روشن ساخته است که مسیح تنها یگانه ای است که رستگاری ما را تضمین می نماید. زندگی او تنها زندگی بدون گناه، نمونه کامل زندگی ای بود که پدر را به طور کامل جلال می داد. او به عنوان بره بی عیب و نقص خدا، اکنون به عنوان حافظ و ضامن ابدی بشریت ایستاده است. علاوه بر این، او گناه ما را بر عهده گرفت، و داوری را که عدالت خدا در پاسخ به گناه ملزم ساخته بود، برآورده کرد. هنگامی که یوحنا شاهد صحنه باورنکردنی موجودات آسمانی در اطراف تخت خدا بود، به او گفته می شود گریان مباش، بخاطر اینکه «آن شیر قبیله یهودا...غالب آمده است» (مکاشفه ۵: ۵).

سنگینی گناه و وضعیت سقوط کرده نژاد بشر را در نظر بگیرید، که گواه بر این واقعیت است که فقط مرگ عیسی، که خود خداست، می تواند به طور مؤثر مشکل گناه را برطرف کند. بدیهی است که اگر روش جایگزینی برای خدا وجود داشت که ما را بدون خدشه دار کردن اصول حکومت الهی خود نجات دهد، حتما آن را اتخاذ می کرد.

«حکم نقض شده خداوند، زندگی شخص گناهکار را مطالبه کرده بود. در تمامی کائنات تنها یک نفر بود که می توانست مطالبات را بر آورده کند. از آنجا که حکم الهی به اندازه خود خداوند مقدس است، تنها کسی که همانند خداوند است می توانست کفاره زیر پا گذاشتن احکام آن را بپردازد. هیچکس به جز مسیح نمی تواست انسان گناهکار را از لعنت گناه آزاد سازد و او را مجددا به هماهنگی با خداوند هدایت کند. مسیح باید عیب و ننگ گناه را بر خود گیرد؛ گناهی که در نظر خداوند آنچنان موهن بود که باید پدر و پسر را از یکدیگر جدا می ساخت. مسیح برای نجات انسان تباه شده، باید مصیبت و اندوه را تا اعماق وجود خود احساس می کرد».- این جی وایت، مشایخ و انبیا، صفحه ۶۳.

**سوالاتی برای بحث:**

`۱. یوحنا بره را می بیند که وارد بارگاه می شود گویی که «ذبح» شده است. مکاشفه ۱۳: ۸ به ما می گوید که عیسی از بدو آفرینش «ذبح» شده بود. چه بینشهایی در مورد خدا میتوانیم از درک این موضوع به دست آوریم که طرح نجات خیلی قبل از اینکه ما حتی به آن نیاز داشته باشیم، ایجاد شده است؟`

`۲. اغلب خداناباوران، جهان را سرد و بی تفاوت می دانند و معتقدند که ما در آن تنها هستیم. در مقابل، کتاب مقدس محبت عمیق خدا به جهان را به تصویر می کشد، که با تمایل او برای نازل شدن به آن و حتی مُردن برای آن نشان داده شده است. این تضادِ فاحش در دیدگاهها، ما را بر آن میدارد تا در نحوه نگرش به جهان و نقش خود در آن تجدید نظر کنیم. چگونه در پرتو واقعیت صلیب، این موضوع می تواند بر هر جنبه از زندگی و تصمیمات ما تأثیر بگذارد؟`

`۳. چرا لازم بود که زندگی، مرگ و رستاخیز مسیح تنها وسیله ای باشد که نژاد بشر می تواند به رستگاری برسد؟ علاوه بر این، چنین هزینه گزافی درباره اینکه چقدر گناه می تواند بد باشد، چه می گوید؟`