---
title:  بر کوه صهیون
date:  19/05/2025
---

در مکاشفه ۱۴می یابیم که قوم خدا بر کوه صهیون ایستاده اند. کوه اصلی صهیون درست در غرب اورشلیم کنونی قرار داشت و جایگاه نمادین تخت یا حضور خدا در میان قوم او به حساب می آمد. با گذشت زمان، کوه معبد، واقع در کوه موریا، با کوه صهیون نیز شناخته شد.

به عبارتی دیگر، این تصویری مهم از بازماندگان ایام آخر قوم خدا می باشند که با زبان الهی ارائه شده است، مانند اکثر صحنه های کلیدی که در کتاب مکاشفه یافت می شود. به مرحمت بره، قوم خدا بر روی کوه مقدس او هستند!

`مزمور ۱۵ و ۲۴ را بخوانید جایی که داوود سوالی بسیار مهم را می پرسد: «کیست که در کوه مقدست ساکن گردد؟» پاسخ او در این مزامیر با شرحی از قوم که بر صهیون ایستاده اند را در مکاشفه ۱۴: ۱- ۵ مقایسه کنید. چه تشابهاتی یافتید؟ یک فرد چگونه می تواند به این گروه ملحق شود؟ این که نام پدر بر پیشانی آنها حک شده است، چه اهمیتی دارد؟ (مکاشفه ۱۴: ۱).`

مزمور داوود معیارهای بالایی را برای کسانی که اجازه حضور در محضر خدا دارند، تعیین می کند. آیا کسی می تواند ادعا کند که با صداقت گام بر می داشته و درستکار باشد و از دل، راست بگوید (مزمور ۱۵: ۲)؟ هیچیک از ما نمی تواند بگوید که «هرگز جنبش نخواهد خورد» (مزمور ۱۵: ۵).  اگر بگوئیم که هرگز گناه نکرده ایم، کتاب مقدس تعلیم می دهد که «راستی در ما نیست» (اول یوحنا ۱: ۸).

ما به نتیجه ای نمی رسیم جز اینکه بره می تواند ما را قادر سازد تا بر صهیون بایستیم. بره در مزمور داوود اشاره نشده است ولی او بطور ناگهانی در شرحی در مکاشفه ۱۴ پدیدار می شود. گویی که مکاشفه ۱۴ به سوال داوود پاسخ می دهد. حال که بره خدا بر کوه صهیون در حرم مطهر مستقر شد، ما نیز می توانیم در آنجا حاضر باشیم بخاطر اینکه اعتبار عدالت کامل او با ایمان به ما رسیده است. بخاطر اینکه ما «به خون عیسی دلیری داریم تا به مکان اقدس داخل شویم. از طریق تازه و زنده که آنرا به جهت ما از میان پرده یعنی جسم خود مهیا نموده است» (عبرانیان ۱۰: ۱۹ و ۲۰). بدون خون او چه امیدی می توانستیم داشته باشیم؟ در واقع هیچ.

`درباره تمامی وعده های کتاب مقدس در خصوص پیروزی بر گناه بیندیشید. چرا حتی با آن وعده ها همچنان متوجه میشویم که از الگوی کاملی که عیسی برای ما گذاشته است کوتاهی میکنیم، و چرا به پیروی از الگوی زندگی کامل او به عنوان جانشین خود، نیاز داریم؟`