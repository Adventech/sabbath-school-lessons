---
title:  عروس زیبا
date:  14/04/2025
---

در حزقیال باب ۱۶، تصویری قابل توجه از محبت خدا به قومش به ما ارائه می شود. او قوم اسرائیل را به عنوان یک نوزاد به تصویر می کشد که رها شده تا در بیابانی هلاک شود. با این حال، خدا او را نجات می دهد، او را پاکیزه می کند و در نهایت پس از رسیدن به بلوغ با او پیمان زناشویی می بندد. این تصویر واضح و تلخ از یک ازدواج غیرمنتظره و غیرمحتمل را ترسیم می کند.

`حزقیال ۱۶: ۴- ۱۴ را بخوانید. جزئیات مربوط به اعتلای عروس چه بینش هایی در مورد نیات خداوند نسبت به ما ارائه می دهد؟`

خدا به اسرائیل اطلاع داد که تحت مراقبت او، او رشد کرد، «بی نهایت زیبا» شد (حزقیال ۱۶: ۱۳). در ابتدا، وقتی خدا او را یافت، هیچ کس او را زیبا نمی دانست. او از میان دیگر کودکان مطرود گردیده و رها شد تا بمیرد. با این حال، هنگامی که خداوند توجه خود را به او معطوف کرد، او به طور فزاینده ای زیبا شد، تا جایی که در سراسر جهان شهرت یافت. این امر به ویژه در زمان پادشاهان اولیه عبری مانند داود و سلیمان مشهود بود. ملکه اتیوپی حتی یک سفر ویژه انجام داد تا از نزدیک شاهد شکوه و عظمت اسرائیل باشد!

با این حال، زیبایی اسرائیل کاملا هدیه خدا بود. او زیبا بود – و ملتها از او تعریف می کردند – دقیقا بخاطر اینکه عروس او بود. خدا می گوید که زیبایی او «بسبب کمالاتی که من به تو بخشیده بودم کامل گردید و زبانزد همه قومها شد» (حزقیال ۱۶: ۱۴).

این موضوعی بود که در کتاب مقدس تکرار شد: عروس خداوند زیباست، نه بخاطر چیزی که او کرده باشد بلکه بخاطر الطاف و باران برکات خدا بود که او را چنین ساخت. بطریقی مشابه، ایمانداران در منظر آسمان زیبا بنظر می رسند نه بخاطر کاری که کرده باشند تا آن را استحصال کرده باشند بلکه بخاطر لطف خدا بود، نجاتی که او بر ما  نازل نمود. ما زیبا هستیم بخاطر اینکه به عدالت او ملبس شده ایم، «عدالت خدا» (دوم قرنتیان ۵: ۲۱).

همه چیز خوب بود تا اینکه در آیه بعدی در کتاب حزقیال آمده است: «اما بر زیبایی خود توکل نمودی و به سبب آوازه خویش زناکار گردیدی و زنای خویش را بر هر رهگذری ریختی و از آن او شد» (حزقیال ۱۶: ۱۵).

ما خلق شده ایم تا نیکویی و جلال خدا را بازتاب دهیم. وقتی مخلوقات خدا بر این خیال هستند که زیبائیشان به خاطر خودشان است، آن زیبایی ذلیل می شود و مشکل ببار می آورد.

`وقتی به «زیبایی خودمان» تکیه می کنیم با چه خطراتی روبرو می شویم؟ به عبارت دیگر، چگونه ممکن است به اشتباه باور کنیم که ویژگی های خودمان به ما لیاقت می دهد تا شایستگی خدا را کسب کنیم یا شایسته محبت او باشیم؟  چگونه می توانیم به طور مداوم از خود در برابر تکبر روحانی محافظت کنیم؟`