---
title:  اندیشه هایی فراتر
date:  24/06/2022
---

الن جی وایت، «یوسف و برادرانش»، از کتاب مشایخ و انبیا، صفحات ۲۳۳ – ۲۴۰.

«زندگی یوسف، نماینگر زندگی مسیح است. این حسادت بود که برادران یوسف را برانگیخته بود تا او را به عنوان یک برده بفروشند. آنان امیدوار بودند تا اجازه ندهند که او از ایشان بزرگتر گردد و هنگامی که یوسف به مصر برده شد، خودشان را فریب دادند که از آن به بعد به واسطه خوابهای او آشفته نخواهد شد و اینکه ایشان هر گونه امکان تحقق خوابهای او را از میان برداشته بودند. در حالی که عمل ایشان آنچه را که مصمم به جلوگیری از آن بودند، تحقق بخشید. درست به همین طریق، کاهنان و مشایخ یهود نسبت به مسیح حسادت کردند و ترسیدند که او توجه مردم را از ایشان به جانب خویش جلب کند. آنان او را کشتند تا از تبدیل شدن او به پادشاه جلوگیری کنند، در حالی که با اعمالشان باعث تحقق بخشیدن آن گردیدند.

یوسف به واسطه بردگی اش در مصر، به نجات دهندۀ خانواده پدرش تبدیل شد، امّا این واقعیت از بار گناه برادرانش کم نکرد. به همین ترتیب، مصلوب شدن مسیح از سوی دشمنانش او را به منجی نوع بشر، و نجات دهندۀ نسل گناهکار و به فرمانروای تمامی جهان تبدیل کرد، امّا گناه قاتلان او همان اندازه شنیع بود، اگرچه دست مقتدر خداوند به خاطر جلال خویش و خیریت انسان از این وقایع جلوگیری نکرده بود.

همانطور که یوسف از سوی برادرانش به بی دینان فروخته شد، به همان طریق، مسیح از سوی یکی از شاگردانش به کینه توزترین دشمنانش فروخته شد. یوسف به ناحق متهم شد و به خاطر پارسایی اش تحقیر و انکار شد. زندگی ایثار گرانه او، گناه را محکوم کرد و هر چند که گناهی در او یافت نشد، به خاطر شهادت کذب شاهدانش محکوم گردید. و صبر و فروتنی یوسف در مقابل ظلم و بی عدالتی و بخشندگی مشتاقانه و نیکوکاری عالی او نسبت به برادران بی رحمش، معرف تحمل صبورانه منجی در مقابل دشمنی و بد رفتاری شریران و بخشش او نه تنها نسبت به قاتلانش بلکه به همه آنانی است که به حضور او آمده و با اعتراف به گناهانشان، طلب عفو می کنند» (الن جی وایت، مشایخ و انبیا، صفحات ۲۳۹ و ۲۴۰)

**سوالاتی برای بحث:**

`۱. هنگامی که یعقوب درگذشت، برادران یوسف می ترسیدند که اکنون یوسف از آنان انتقام بگیرد. این چه چیزی در مورد گناهی که آنها هنوز در دل خود جا داده بودند، به ما می آموزد؟ واکنش یوسف در مورد بخشش مجرمان به ما چه میآموزد؟`

`۲. چه شباهت های دیگری را می توانید بین زندگی یوسف و عیسی بیابید؟`

`۳. روی این واقعیت تمرکز کنید که، اگرچه خدا از آینده آگاه است، اما ما همچنان در انتخاب هایی که می کنیم آزاد هستیم. چگونه می توانیم این دو نظریه را با هم مطابقت دهیم؟`