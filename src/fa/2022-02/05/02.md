---
title:  لعنت بر حام
date:  24/04/2022
---

`پیدایش ۹: ۱۸ تا ۲۷ را بخوانید. پیام این داستان عجیب چیست؟`

کردار نوح در تاکستانش طنین کردار آدم در باغ عدن بود. هر دو داستان حاوی نکات مشترکی هستند: خوردن میوه و در نتیجه برهنگی؛ سپس پوشاندن، لعنت، برکت. نوح دوباره به ریشه آدمیِ خود متصل می شود و شوربختانه آن تاریخچه شکست خورده را تکرار می کند.

تخمیر میوه، در زمره خلقت اولیه خدا نبود. نوح زیاده روی کرد، سپس کنترل خود را از دست داد و خود را برهنه ساخت. این واقعیت که حام عریانی او را «دید» اشاره به حوا نیز دارد، کسی که، درخت ممنوعه را «دید» (پیدایش ۳: ۶). این تشابه نشان می دهد که حام برهنگی پدرش را بطور اتفاقی ندید و محرمانه نگه نداشت. او رفت و در مورد آن با برادرانش صحبت کرد، بدون اینکه حتی سعی کند مشکل پدرش را بدون اطلاع کسی حل و فصل کند. در مقابل، واکنش فوری برادرانش برای پوشاندن عریانی پدرشان، در حالی که حام او را برهنه دیده و رها کرده بود، بطور ضمنی اقدام حام را نکوهش می کند.

موضوعی که در اینجا مطرح می شود بیشتر در مورد احترام به والدین است. عدم احترام به والدین خود، که معرف گذشته شما هستند، بر آینده شما تاثیر خواهد گذاشت (خروج ۲۰: ۱۲؛ را با افسسیان ۶: ۲ مقایسه کنید). از این رو لعنت بر حام بر آینده او و پسرش کنعان تاثیر خواهد گذاشت.

البته، بکار بردن این آیات برای توجیه نظریه های نژادپرستانه بر علیه هر فردی، یک خطای فاحش الهیاتی است و از نظر اخلاقی جرم محسوب می شود. این نبوت کاملا منحصر به کنعان، پسر حام است. نویسنده کتاب مقدس برخی از اَعمال مفسدانه کنعانیان را در مد نظر داشته است (پیدایش ۱۹: ۵ تا ۷، ۳۱ تا ۳۵).

علاوه بر این، لعنت در غالب اسم کنعان، شامل وعده برکت است که از فعل kana، به معنای «تسخیر کردن» مشتق شده است. با تسخیر کنعان، قوم خدا، فرزندان سام، وارد سرزمین موعود می شوند و راه را برای ظهور و آمدن مسیح آماده می کنند، که یافث «در خیمه های سام ساکن» می شود (پیدایش ۹: ۲۷). این اشاره ای نبوی از گسترش عهد خدا با همه ملل است، که در برگیرنده پیام نجات اسراییل به همه جهانیان می شود(دانیال ۹: ۲۷؛ اشعیا ۶۶: ۱۸ تا ۲۰، دانیال ۱۱: ۲۵).

فی الواقع، لعنتِ حام برای تمامی ملت ها، منجمله فرزندان حام و کنعان، برکتی بود تا قبول کننده نجاتی باشند که خداوند به آنها عطا کرده بود.

`نوح، «قهرمان» سیل، مست می شود!؟ این مطلب در مورد اینکه همه ما چقدر گناهکار هستیم و چرا در هر لحظه از زندگی خود به فیض خدا نیاز داریم، به ما چه می گوید؟`