---
title:  رهایی از تبعید
date:  28/04/2022
---

`پیدایش باب ۱۱: ۸، ۹ و پیدایش ۹: ۱ را بخوانید؛ و با پیدایش باب ۱: ۲۸ مقایسه کنید. چرا پراکندگی خدا رهایی بخش و رستگارکننده است؟`

طرح نجات و برکات خداوند برای انسانها این بود که آنها «بارور و کثیر [شوند] و دوباره همه جای زمین را پر [کنند]» (پیدایش ۹: ۱؛ را با پیدایش ۱: ۲۸ مقایسه کنید). بر خلاف طرح خداوند، سازندگان بابل ترجیح دادند به عنوان یک ملت باهم متحد شوند. یکی از دلایلی که آنها گفتند می خواهند شهری برای خود بسازند، این بود که «مبادا در روی زمین پراکنده شوند» (پیدایش ۱۱: ۴). آنها از کوچ کردن به جای دیگری امتناع کردند، شاید فکر می کردند اگر با هم باشند قدرتمندتر خواهند بود تا اینکه جدا و پراکنده شوند. واز جهتی حق داشتند.

شوربختانه، آنها در پی استفاده از قدرت متحدانه خود برای شرارت بودند و نه خیریت. آنها می خواستند «برای خود نامی» بسازند، که تکبر و غرورشان را منعکس می ساخت.در واقع، هر زمان که انسانها با سرپیچی و نافرمانی آشکار خود از خدا بخواهند تا برای خود «نامی بسازند»، می توانیم مطمئن باشیم که کار خوبی از آب در نمی آید و هرگز نبوده است.

از اینرو، خدا در غضب داوری بر علیه سرکشی آشکار آنها، ایشان را در «روی تمام زمین» پراکنده ساخت (پیدایش ۱۱: ۹)، دقیقا همان چیزی که وقوع آن را نمی خواستند.

جالب است بدانید که نام بابل که به معنای «دروازه خداوند» است مرتبط با فعل בַלבֵּל بَلَل است که به معنای «مغشوش» و پریشان می باشد (پیدایش ۱۱: ۹). به این دلیل که آنها می خواستند به دروازه خدا برسند، چون خود را خدا می پنداشتند، پس در نهایت دچار سردرگمی شدند و قدرتشان کمتر از قبل شد.

«مردمان بابل در صدد بنیان حکومتی بودند که از حکومت خداوند مستقل بود. در میان ایشان عده ای افراد خداترس حضور داشتند، اما این افراد نیز فریب رفتارهای متظاهرانه بی دینان را خورده و به ایشان ملحق شده بودند. و خداوند به خاطر همین افراد خداترس، مجازات ایشان را به تاخیر انداخت و به مردم فرصت داد تا شخصیت واقعی خود را آشکار کنند. با آشکار شدن شخصیت این افراد، پسران خداوند سعی کردند تا ایشان را از اهدافشان منصرف کنند. اما این مردم در جسارت به خداوند، کاملاً با یکدیگر متحد شده بودند. اگر آنان به حال خود رها می شدند، جهان را در همان آغاز راهش، گمراه می کردند. اتحاد ایشان بر پایه عصیان بنا شده بود و در حال تاسیس حکومتی بودند که در آن، حق حاکمیت و احترام خداوند نادیده گرفته می شد» - (الن جی وایت، مشایخ و انبیا، صفحه ۱۲۳).

`چرا در زمانیکه در پی «نامی برای خود» یعنی شهرت هستیم بایستی بسیار هشیار باشیم؟`