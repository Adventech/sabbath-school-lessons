---
title:  خروج ابراهیم
date:  01/05/2022
---

`پیدایش باب ۱۲: ۱ تا ۹ را بخوانید. چرا خدا ابرام را فراخواند تا سرزمین و خانواده اش را ترک گوید؟ ابرام چگونه چگونه پاسخ داد؟`

آخرین باری که خدا با شخصی صحبت کرد، حداقل همانطور که در کتاب مقدس آمده است، با نوح سخن گفت تا بعد از طوفان به او اطمینان دهد که او با همه جانداران عهد و پیمان می بندد (پیدایش ۹: ۱۵ تا ۱۷) که هرگز جهان را با سیل دیگری هلاک نخواهد کرد. اکنون کلام جدید خدا خطاب به ابرام دوباره به آن وعده بر می گردد: همه ملتهای زمین از طریق ابرام برکت خواهند یافت.

تحقق آن نبوت با رها کردن گذشته آغاز می شود. ابرام هر آنچه را که برای او، خانواده اش، و سرزمینش مأنوس و آشنا بود، حتی بخشی از خود را رها می کند. شدت و قوت این اقدام او در کلمه کلیدی «برو» بازتاب پیدا می کند که هفت بار در این متن اتفاق می افتد. ابرام ابتدا باید سرزمینش «شهر اورِ کلدنیان»، که آن هم بابل است را ترک کند (پیدایش ۱۱: ۳۱؛ اشعیا ۱۳: ۱۹). این فراخوان به «بیرون رفتن از بابل» در میان انبیای کتاب مقدس سابقه طولانی دارد (اشعیا ۴۸: ۲۰، مکاشفه ۱۸: ۴).

عزیمت ابرام به خانواده او نیز ربط داشت. ابرام باید میراث خود و اکثر آن چیزی که فرا گرفته بود و از طریق وراثت، آموزش و اعتبار حاصل کرده بود را رها می کرد.

با این حال، فراخوان خدا برای رفتن، شامل چیزهای بیشتری نیز می شد. عبارت عبری لِخ لِخا، «برو»، به معنای واقعی کلمه «خودت برو» یا «به خاطر خودت برو» ترجمه شده است. عزیمت ابرام از بابل به چیزی بیش از محیط اطراف و یا حتی خانواده اش مربوط می شود. عبارت عبری تاکید بر خود او را نشان می دهد. ابرام مجبور است از خود بگذرد تا از اسارت بخشی از خود که شامل گذشته بابلی او می شود خلاص شود.

هدف این واگذاری و گذشتن، «سرزمینی» است که خدا به او نشان خواهد داد. همان لحن دوباره در متن مربوط به قربانی شدن اسحاق بکار گرفته می شود (پیدایش ۲۲: ۲)، برای اشاره به کوه موریا، جایی که اسحاق در آنجا تقدیم خداوند خواهد شد و معبد اورشلیم در آنجا ساخته می شود (دوم تواریخ ۳: ۱). وعده خدا در مورد سرزمین فقط از نظر فیزیکی نیست، بلکه در مورد نجات جهان می باشد. این اندیشه در وعده خدا برای برکت بخشیدن همه ملتها مجددا تایید می شود (پیدایش ۱۲: ۲، ۳). فعل عبری بَرَخ، «برکت»، پنج بار در این قسمت آمده است. روند و سیر این برکت جهانی از طریق «نسل» ابرام انجام می شود (پیدایش ۲۲: ۱۸؛ پیدایش ۲۶: ۴؛ پیدایش ۲۸: ۱۴). متن در اینجا به «نسل» اشاره می کند، که در نهایت در عیسی مسیح تحقق می یابد (اعمال ۳: ۲۵).

`برای چه چیزی ممکن است خدا شما را فراخواند تا همه چیز را رها کنید؟ یعنی، چه بخشی از زندگی خود را برای گوش دادن به ندای خدا باید ترک کنید؟`