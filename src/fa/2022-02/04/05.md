---
title:  'عهد: بخش اول'
date:  20/04/2022
---

اکنون آن لحظه ای است که عهد وعده داده شده قرار است محقق شود. «لیکن عهد خود را با تو استوار خواهم ساخت، و تو به کشتی در خواهی آمد؛ تو و پسرانت و زنت و زنان پسرانت، همراه تو» (پیدایش ۶: ۱۸). برخلاف تهدید الهی بر نابودی (پیدایش ۶: ۱۷)، این عهد، وعده حیات است.

`پیدایش ۸: ۲۰ را بخوانید. هنگامی که برای اولین بار نوح از کشتی خارج شد، چه کرد و چرا؟`

نوح مانند آدم و حوا، که مطمئاً بلافاصله بعد از شش روز خلقت، خدا را در روز سبت پرستش کردند، نوح نیز بلافاصله پس از طوفان، که خود یکی دیگر از رویداد های آفرینش است، خداوند را نیایش کرد. با این حال، بین این دو عملکرد عبادی تفاوتی وجود دارد. برخلاف آدم و حوا که مستقیماً خداوند را عبادت کردند، نوح مجبور شد به قربانی متوسل شود. این اولین اشاره به یک قربانگاه در کتاب مقدس است. قربانی نوح یک «قربانی سوختنی» (Olah)، بود، قدیمی ترین و رایج ترین قربانی. برای نوح، این قربانی یک هدیه شکرگزاری بود (با اعداد ۱۵: ۱ تا ۱۱ مقایسه کنید)، که به منظور ابراز سپاسگزاری از آفریننده ای بود که او را نجات داده بود.

`پیدایش باب ۹: ۲ تا ۴ را بخوانید. چگونه سیل بر رژیم غذایی انسان تاثیر گذاشت؟ چه اصل یا قاعده کلی در پس محدویت های غذایی  خدا وجود دارد؟`

به دلیل تاثیر سیل، غذای گیاهی دیگر مانند گذشته در دسترس نبود. بنابراین، خدا به انسان اجازه خوردن گوشت حیوانات را داد. این تغییر رژیم غذایی، تغییراتی را در رابطه بین انسان و حیوان ایجاد کرد، برخلاف آنچه که در خلقت اصلی و اولیه بین آنها وجود داشته است. در شرح حال خلقت، انسان و حیوانات، رژیم غذایی گیاهی یکسانی داشتند و تهدیدی برای یکدیگر نبودند. در جهان پس از سیل، کشتن حیوانات به منظور تهیه خوراک مستلزم وجود یک رابطه ترس و وحشت بین آنها بود (پیدایش ۹: ۲). هنگامی که آنها شروع به خوردن یکدیگر کردند، بدون شک انسانها و حیوانات رابطه ای کاملا متفاوت از آنچه که در باغ عدن از آن لذت برده بودند را بین خود ایجاد کردند.

اما بردباری خدا دو محدودیت داشت. نخست، همه حیوانات برای خوراک مناسب نبودند. نخستین ممنوعیت به منزله تمایز بین حیوانات «پاک و نجس» بود، که بخشی ازنظام آفرینش بود (نگاه کنید به پیدایش ۸: ۱۹، ۲۰ و با پیدایش ۱: ۲۱، ۲۴ مقایسه کنید). دومی، که صریح و جدید بود، این بود که از مصرف خون خودداری شود، زیرا خون است که حیات می بخشد (پیدایش ۹: ۴).