---
title:  'عهد: بخش دوم'
date:  21/04/2022
---

`پیدایش باب ۸: ۲۱ تا ۹: ۱ را بخوانید. اهمیت تعهد خداوند در حفظ حیات چیست؟ چگونه رحمت و برکت خداوند این امر را محقق می سازد؟`

تعهد خداوند برای حفظ و نگهداری زندگی از روی لطف و رحمت اوست؛ این ثمره شایستگیهای انسانی نبود. خدا تصمیم گرفت با وجود شرارت انسان، زندگی روی زمین را حفظ کند (پیدایش ۸: ۲۱). پیدایش ۸: ۲۲ را کلمه به کلمه بخوانید، «تمام روزهای زمین» ؛ یعنی تا زمانی که زمین فعلی باقی است، فصل ها می ِآیند و می روند و زندگی پایدار خواهد بود. بطور خلاصه، خدا از حفظ و نگهداری خلقت خود دست نخواهد کشید.

در حقیقت، متن زیر، که از رحمت و برکت خدا سخن می گوید، ما را به خلقت اولیه و اصلی، و برکات و نعمت های آن باز می گرداند (پیدایش ۱: ۲۲، ۲۸؛ پیدایش ۲: ۳). به تعبیری، خداوند به بشریت فرصتی داد تا از نو شروع کند و دوباره طراوتیابد.

`پیدایش باب ۹: ۸ تا ۱۷ را بخوانید. نکته مهم رنگین کمان چیست؟ این «نشانه عهد» (پیدایش ۹: ۱۳) چگونه با علامت دیگر عهد یعنی روز سبت، ارتباط دارد؟`

عبارت «استوار …. عهد» که سه بار در باب ۹ تکرار می شود (پیدایش ۹: ۹، ۱۱، ۱۷)، نقطه عطف و تحقق وعده اولیه خداوند است (پیدایش ۶: ۱۸). به دنبال بخش قبل، که در راستای ششمین روز حکایت خلقت است، روز سبت را پوشش می دهد. در داخل متن تکرار هفت بار کلمه «عهد»، طنین انداز روز سبت است. مانند روز سبت، رنگین کمان نیز نشانه عهد است (پیدایش ۹: ۱۳، ۱۴، ۱۶؛ را با خروج ۳۱: ۱۲ تا ۱۷ مقایسه کنید). همچنین، مانند روز سبت، رنگین کمان وسعت و گستره جهانی دارد؛ و برای تمامی دنیا قابل اِعمال است.  همانگونه که روز سبت، به عنوان نشانه آفرینش، همه و همه جا را دربر می گیرد، این وعده که هیچ سیل دیگری در کل جهان رخ نخواهد داد، نیز شامل تمام جهانیان [همه کس و همه جا] می شود.

`دفعه بعد که رنگین کمان را می بینید، به تمام وعده های خدا به ما بیاندیشید. چرا می توانیم به آن وعده ها اعتماد کنیم و چگونه رنگین کمان به ما نشان می دهد که می توانیم به تحقق آنها اطمینان داشته باشیم؟`