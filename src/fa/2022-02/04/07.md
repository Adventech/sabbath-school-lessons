---
title:  اندیشه هایی فراتر
date:  22/04/2022
---

مقایسه بین ذهنیت و رفتار مردم و وضعیت جهان قبل از سیل و مردمِ روزگار ما بسیار آموزنده است. مطمئناً، شرارتِ انسان پدیده جدیدی نیست. به شباهتهای زمان آنها و زمان ما نگاه کنید.

«گناهانی که باعث نابودی جهان پیش از طوفان شد، امروز نیز دیده می شوند. خدا ترسی در دلهای انسانها از بین رفته است و با احکام خداوند با تحقیر و بی تفاوتی رفتار می شود. دنیا پرستی نسلِ پیش از طوفان، همانند دنیا پرستی نسلی است که در زمان حاضر زندگی می کند. مسیح گفت: « در روزهای پیش از طوفان، قبل از اینکه نوح به کشتی در آید، مردم می خوردند و می نوشیدند و زن می گرفتند و شوهر می کردند و نمی دانستند چه در پیش است تا اینکه طوفان آمد و همه را باخود برد. ظهور پسر انسان نیز همین گونه خواهد بود » (متی ۲۴ آیات ۳٨ و ۳۹). خداوند مردمان پیش از طوفان را به خاطر خوردن و نوشیدن مجازات نکرد، او محصولات زمین را به فراوانی به ایشان داد تا نیازهای جسمی شان را تأمین کند. گناه ایشان این بود که از نعمت های خداوند استفاده کردند اما از دهنده نعمتها قدردانی نکردند و با ارضاء امیال جسمی، شخصیت خویش را فاسد کردند. ازدواج امری مقدس بود زیرا خود خداوند آن را مقرر کرده بود و در مورد آن دستورات ویژه ای را صادر کرده بود. اما این دستورات به فراموشی سپرده شده و عمل ازدواج به انحراف کشیده شده بود و در خدمت شهوت قرار گرفته بود. امروزه نیز وضعیت همین طور است. چیزی که در ذات خود مجاز شمرده شده است، به افراط کشیده می شود. اشتها بدون هیچ کنترلی، ارضا می شود و مدعیان پیروی از مسیح با افراد مست و عیاش در حال خوردن و نوشیدن هستند، در حالی که اسامی ایشان در دفاتر کلیسا ثبت شده است. افراط و تفریط قوای اخلاقی و معنوی را فلج کرده و راه را برای انگیزه های فاسد و بی ارزش هموار ساخته است. انسانها برای ارضا تمایلات شهوانی خویش پایبند هیچگونه قید و بند اخلاقی نیستند. آنان به بردگان شهوت تبدیل شده و فقط برای این دنیا و تنها برای این زندگی، تلاش می کنند. اسراف و زیاده روی تمامی حوزه های اجتماعی را منحرف کرده است. شرافت، قربانی تجمل و تظاهر گردیده است. آنانی که می خواهند سریعاً ثروتمند شوند، عدالت را زیر پا گذاشته و فقیران را مورد ظلم و ستم قرار می دهند. کلاهبرداری، رشوه و دزدی در تمام سطوح جامعه از بالا تا پایین به امری رایج تبدیل شده است. روزنامه ها مملو از گزارشات مربوط به جنایات و خونریزی است. این جنایات چنان با خونسردی و بی هدف انجام می شوند که گویی عواطف انسانی از بین رفته است. مهم تر اینکه تمامی این وقایع آنچنان عادی شده است که انسانها را به تعجب وا نمی دارد. روحیه هرج و مرج بر تمامی ملل سایه افکنده است. شورش ها و خشونت هایی که هر از گاهی موجب وحشت جهانیان می شوند، چیزی نیستند، جُز نشانه هایی مربوط به احساسات فرو خورده ای که ناشی از ظلم و بی قانونی است که اگر کنترل نشوند جهان را از رنج و ویرانی لبریز خواهند کرد. تصویری که کلام وحی از دنیای پیش از طوفان ترسیم کرده است، نشان دهنده این واقعیت است که جامعه امروز نیز با همان شتاب به سوی آن شرایط پیش می رود. حتی اکنون نیز، در زمان حاضر، و در سرزمینهای مسیحی، هر روزه جرایم و جنایاتی آنچنان زشت و وحشتناک به وقوع می پیوندد که گناهکاران دنیای پیش از طوفان به خاطر ارتکاب همان جنایات هلاک شدند» (الن جی وایت، مشایخ و انبیا، صفحات ۱۰۱ و ۱۰۲).

**سوالاتی برای بحث:**

`۱. ویژگیهای مشترک بین جامعه قبل از سیل و جامعه ما چه هستند؟ این ویژگیهای مشترک در مورد فیض خداوند به ما چه می آموزند، اینکه با وجود همه این مسائل، او جهان را دوست دارد و هنوز در پی نجات هر کسی است که بتواند؟`

`۲. برخی معتقد هستند که طوفان نوح فقط یک رویداد منطقه ای بوده است. اشکال این نظریه چیست؟ اگر این درست باشد، چرا هر سیل منطقه ای (و هر رنگین کمان) میتوانست خدا را یک دروغگو نشان دهد؟`