---
title:  خدای آفرینش
date:  27/03/2022
---

`مزمور ۱۰۰: ۱ تا ۳ را بخوانید. واکنش انسان به خدای خلقت چیست و چرا؟`

در کتاب پیدایش باب ۱، اولین پیام از روایت خلقت، در باره «خدا» است. ما در ترجمه اینگونه می خوانیم: «در ابتدا خدا» (پیدایش ۱: ۱).

در سطر نخست (پیدایش ۱: ۱)، واژه «خدا» در میانه آیه قرار گرفته است و در هنگام مناجاتِ عبادیِ سنتی به زبان عبری، بخاطر اینکه بر اهمیت نام خداوند تاکید شود، با شدت تمام تلفظ می گردد.آنگاه آیه آفرینش با تاکید بر خداوند، پدید آورنده خلقت آغاز می گردد.

در واقع، کتاب پیدایش ، با بیان دو قرائت متفاوت از خدا آغاز می شود. نخست، روایت خلقت (پیدایش ۱: ۱ تا ۲: ۴)، خداوند را بگونه ای معرفی می کند که بی نهایت از انسانها دور است، و خدای ماوراء و متعال «الوهیم»، را معرفی می کند که این نام از برتری و رفعت خداوند سخن به میان می آورد. نام الوهیم حاکی از برتری و اقتدار است، و استفاده از صورت جمع کلمه الوهیم بیانگر عظمت و کبریایی اوست.

دومین روایت از آفرینش (پیدایش ۲: ۴ تا ۲۵)، خداوند را به عنوان شخصی معرفی می کند که به انسان ها نزدیک است، یهوه، خدایی که درهمه جا حاضر است، نامی که به عقیده بسیاری بیانگر نزدیکی و ارتباط است. پس، این آیاتِ آفرینش  در کل بطور سربسته درخواست می کند که خدا را بپرستیم و همزمان وابستگی خود را به او اعلام کنیم زیرا او ما را آفریده است و «ما خود را خلق نکرده ایم» (مزمور ۱۰۰: ۳). به همین دلیل است که بسیاری از مزامیر، اغلب پرستش را با خلقت مرتبط می دانند (مزمور ۹۵: ۱ تا ۶؛ مزمور ۱۳۹: ۱۳، ۱۴ [مقایسه کنید با مکاشفه ۱۴: ۷]).

این دو دیدگاه مختلف از خدایی که فرهمند و  قدرتمند است، و همچنین نزدیک، مهربان، و در ارتباط با ماست، حاوی نکته مهمی در مورد نحوه برخورد ما با خدا در عبادت است. ترس و احترام نسبت به خداوند همراه با شادی و اطمینان از حضور، بخشش، و محبت او است (نگاه کنید به مزمور ۲: ۱۱). حتی پشت سر هم قرار گرفتن این دو معرفی و بازنمود از خداوند پر معناست: تجربه تقرب و رابطه صمیمانه حضور الهی بخاطر دوری از او حاصل می شود. با پی بردن به عظمت و کبریایی خداست که می توانیم فروتن گردیده، قدردان فیض و رحمت او بوده و از حضور شگفت انگیز و محبانه او در زندگی خود بهره مند شویم.

`به قدرت بیکران خداوند بیاندیشید، او که کهکشانها را برقرار ساخته، و با این وجود می تواند به هر یک از ما بسیار نزدیک باشد. چرا این حقیقت فوق العاده اینقدر شگفت انگیز است؟`