---
title:  مار
date:  03/04/2022
---

`پیدایش ۳: ۱، ۲؛ دوم قرنتیان ۱۱: ۳؛ و مکاشفه ۱۲: ۷ تا ۹ را بخوانید. مار کیست و چگونه حوا را فریب می دهد؟`

‎آیه با «مار» شروع می شود. ترکیب عبارت اینگونه تأکید می کند: کلمه «مار» اولین کلمه جمله است. همچنین، «مار» دارای مفهوم یا چیزی مشخص و معلوم است، که نشان می دهد این یک شخصیت شناخته شده است، گویی خواننده باید از قبل بداند که او کیست. بنابراین، واقعیت این موجود از اولین کلمه فصل تأیید می شود.

البته، کتاب مقدس، مار را به عنوان دشمن خدا شناسایی می کند (اشعیا ۲۷: ۱) و به صراحت او را «ابلیس و شیطان» (مکاشفه ۱۲: ۹) می نامد. به طور مشابه، در شرق نزدیک کهن، مار، قدرت اهریمن را به نمایش می گذاشت.

شیطان برای اینکه کارش را در نهان انجام دهد از مار که پوشش مناسبی برای فریب بود استفاده کرد. مار در آن موقع یکی از زیباترین و زیرک ترین موجودات روی زمین بود. او بالهایی داشت که در هنگام پرواز در هوا درخشندگی خیره کننده ای را به نمایش می گذاشت و دارای رنگ و درخشندگی طلای صیقل داده شده بود.

هنگامیکه درباره اهرمین سخن به میان می آید، با هر شکلی که ظاهر شود، کتاب مقدس فقط بصورت استعاره از او سخن نمی گوید. در کتاب مقدس شیطان به عنوان یک موجود واقعی ترسیم شده است و نه فقط یک نماد کلامی یا یک اصل عاری از کیفیات واقعی برای به تصویر کشیدن شرارت یا جنبه تاریک انسان.

مار خود را دشمن خدا وانمود نمی کند. برعکس، مار به سخنان خدا اشاره می کند، او آنها را تکرار می کند و به نظر می رسد که از کلام او طرفداری می کند. یعنی، از همان ابتدا، می توانیم ببینیم که شیطان دوست دارد از خدا نقل قول کند، همانگونه که بعداً مشاهده میشود، حتی خود کلام خدا را نقل می کند (متی ۴: ۶).

همچنین توجه داشته باشید که مار بلافاصله با زن مباحثه نمی کند، اما از او سوالی می پرسد که نشان می دهد که او به آنچه خدا به آنها گفته ایمان دارد. بالاخره، او می پرسد: «آیا خدا براستی گفته است ….»(پیدایش ۳: ۱). بنابراین، حتی از ابتدا می توانیم ببینیم که این موجود چقدر مکار و نیرنگ باز بوده است. و همانطور که خواهیم دید، این عمل فریبکارانه او موثر واقع می شود.

`اگر شیطان توانست حوای معصوم و بدون گناه را در باغ عدن فریب دهد، چقدر بیشتر ما می توانیم آسیب پذیر باشیم؟ بهترین دفاع ما در برابر فریب های او چیست؟`