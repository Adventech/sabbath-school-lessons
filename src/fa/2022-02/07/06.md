---
title:  لوط در سدوم
date:  12/05/2022
---

`پیدایش باب ۱۸: ۱۶ تا ۱۹: ۲۹ را بخوانید. خدمت نبوی ابراهیم چگونه بر مسئولیت او در برابر لوط تأثیر می گذارد؟`

ابراهیم به تازگی وعده داشتن یک پسر را دریافت کرده بود. با این وجود، او به جای دلخوشی از این خبر خوش، با خدا وارد بحثی پرشور در خصوص سرنوشت لوط در سدوم می شود. ابراهیم نه تنها نبی است که خدا اراده خود را برای او آشکار می کند؛ بلکه پیامبری است که به نیابت از شریران برای آنان طلب شفاعت می کند. عبارت عبری «در حضور خداوند ایستاده بود» (پیدایش ۱۸: ۲۲) اصطلاحی برای دعاست.

در واقع، ابراهیم خدا را به چالش می کشد و برای نجات سدوم، جایی که خواهرزاده اش در آن زندگی می کند، با او چانه می زند. وساطت او برای نجات مردم از ۵۰ نفر به ۱۰ نفر می رسد، (اگر فقط ۱۰ نفر از اهالی سدوم عادل بودند، خداوند مردم سدوم را نجات می داد).

البته، وقتی کسی داستان آمدن دو فرشته نزد لوط و دادن هشدار به او در مورد آینده را می خواند (پیدایش ۱۹: ۱ تا ۱۰)، می تواند ببیند که مردم چقدر بدکردار و اهریمنی شده بودند. سدوم واقعاً مکان شریران بود، مانند بسیاری از اقوام اطراف آنها؛ یکی از دلایلی که سرانجام باعث شد تا آنها از سرزمین بیرون رانده شدند (نگاه کنید به پیدایش ۱۵: ۱۶).

«و اینک آخرین شب سدوم در حال نزدیک شدن بود. ابرهای انتقام سایه خود را بر فراز این شهر گسترده بودند، اما انسانها آن را نمی دیدند. در حالی که فرشتگان در سر راه مأموریتشان برای نابودی آن، نزدیک می شدند، مردم در رویای ثروت و لذت طلبی بودند. آخرین روز هم مانند هر روز دیگری، آمده و سپری شده بود. غروب، منظره ای از زیبایی و امنیت را پدید آورده بود. منظره ای بسیار زیبا و دلنشین که با انوار غروب خورشید آراسته شده بود. خنک شدن هوا، ساکنان شهر و جماعت عیاش به این سو و آن سو می رفتند» - (الن جی وایت، مشایخ و انبیا، صفحات ۱۵۷  و ۱۵۸).

در پایان، خدا فقط لوط، همسرش و دو دخترش (پیدایش ۱۹: ۱۵)، یعنی تقریبا نیمی از حداقل ۱۰ نفره را نجات داد. دامادهایی که هشدار لوط را جدی نگرفتند، در شهر باقی ماندند. (پیدایش ۱۹: ۱۴).

پس آن کشور زیبا ویران می شود. فعل عبری hafakh، «زیر و رو شدن»، چندین بار در این قسمت آمده است (پیدایش ۱۹: ۲۱، ۲۵، ۲۹) و مشخص کننده نابودی سدوم است (تثنیه ۲۹: ۲۳، عاموس ۴: ۱۱). عقیده بر این است که کشور «زیر و رو» شده است. همانطور که طوفان، خلقت اولیه را «زیر و رو» کرد(پیدایش ۶: ۷)، نابودی سدوم نیز «زیر و رو» شدن باغ عدن است (پیدایش ۱۳: ۱۰). همچنین در داستان نابودی سدوم،  پیش درآمدی از نابودی زمان آخر به ما داده شده است (به یهودا ۷ مراجعه کنید).