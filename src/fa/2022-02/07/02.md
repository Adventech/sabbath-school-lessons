---
title:  ایمان ابراهیم
date:  08/05/2022
---

`پیدایش باب ۱۵: ۱ تا ۲۱ و رومیان ۴: ۳، ۴، ۹، ۲۲ را بخوانید. چگونه ابرام نشان می دهد که زندگی با ایمان به چه معناست؟ منظور از قربانی که خدا خواست تا به جا آورد چیست؟`

اولین پاسخ خدا به نگرانی ابرام در مورد وارث (پیدایش ۱۵: ۱ تا ۳) اینست که او از «صُلب» خودش پسری خواهد داشت (پیدایش ۱۵: ۴). ناتان نبی از همین زبان برای اشاره به نسل پادشاه آینده منتسب به مسیح استفاده می کند (دوم سموئیل ۷: ۱۲). ابرام مطمئن شد و «به خدا ایمان آورد» (پیدایش ۱۵: ۶)، زیرا فهمید که تحقق وعده به عادل بودن خودش بستگی ندارد بلکه به خداوند بستگی دارد (پیدایش ۱۵: ۶؛ را با رومیان ۴: ۵، ۶ مقایسه کنید).

این اندیشه فوق العاده است، به ویژه در آن فرهنگ. به عنوان مثال، در مذهب مصریان باستان، قضاوت براساس ارزشیابی و به حساب آوردن اعمال عادلانه انسانی در برابر عدالت الهه ماعت مصر ارزیابی می شد که معرف عدالت الهی بود. بطور خلاصه، شما خودتان باید «رستگاری» را بدست می آوردید.

سپس خداوند مراسم قربانی را مهیا کرد تا ابرام آنرا به انجام رساند. اساساً، قربانی به مرگ مسیح به خاطر دادن فدیه گناهان ما اشاره می کند. انسانها بوسیله فیض نجات می یابند، این هدیه عدالت الهی است، که قربانی ها نماد آن بودند. اما این مراسم قربانی پیام خاصی را برای ابرام داشت. نشستن لاشخورها بر سر حیوانات قربانی شده (پیدایش ۱۵: ۹ تا ۱۱) به این معناست که فرزندان ابرام به مدت «چهار صد سال» (پیدایش ۱۵: ۱۳)، یا چهار نسل او، از بردگی رنج خواهند برد (پیدایش ۱۵: ۱۶). سپس در نسل چهارم، فرزندان ابرام «به اینجا باز خواهند گشت» (پیدایش ۱۵: ۱۶).

آخرین صحنه مراسم قربانی چشمگیر است: «مشعلی سوزان از میان پاره ها عبور کرد» (پیدایش ۱۵: ۱۷). این اتفاق و شگفتی خارق العاده نشان دهنده تعهد خدا برای تحقق وعده عهد خود در مورد دادن سرزمین موعود به فرزندان ابرام است (پیدایش ۱۵: ۱۸).

مرزهای این سرزمین موعود، «از رود مصر تا رود بزرگ، رود فرات» (پیدایش ۱۵: ۱۸) ما را به یاد حد و مرز باغ عدن می اندازد (با پیدایش ۲: ۱۳ تا ۱۴ مقایسه کنید). بنابراین، این نبوت بیشتر در مد نظر اسرائیلیان بود تا تنها تبعید و سرزمین مادریشان. در افق دور این نبوت، وعده رستگاری و نجات قوم خدا در زمان آخر در فرزندان ابراهیم که کشور کنعان را تصرف می کنند، تحقق می یابد، کسانی که به باغ عدن باز خواهند گشت.

`چگونه می توانیم یاد بگیریم که تمرکز و توجه خود را بر مسیح و عدالت او به عنوان تنها امید نجات خود قرار دهیم؟ چه اتفاقی می افتد اگر سعی کنیم فقط بر روی اعمال نیک خود حساب کنیم؟`