---
title:  مشکلات خانوادگی
date:  05/06/2022
---

بالاخره یعقوب در این سرزمین ساکن می شود. در حالی که متن کتاب مقدس می گوید که اسحاق فقط «غریبه ای» در این سرزمین بود، متن همچنین می گوید که یعقوب «در زمین ساکن شد» (پیدایش ۳۷: ۱). با این حال، پس از آن، همانگونه که در حال استقرار در زمین موعود بود، این بار مشکلاتش از درون خانواده شروع شد. جدال بر سر تملک زمین یا استفاده از چاه آب نیست. بلکه، عمدتاً مسائل روحانی می باشد.

`پیدایش ۳۷: ۱ تا ۱۱ را بخوانید. کدام نیروی محرکه درونی خانواده باعث شد یا زمینه را مساعد ساخت که برادران یوسف تا این حد از او متنفر باشند؟`

از همان ابتدا، میدانیم که یوسف، پسر دوران کهولت یعقوب (پیدایش ۳۷: ۳)، از رابطه خاصی با پدرش برخوردار بود، پدری که «او را از همه برادرانش بیشتر دوست داشت» (پیدایش ۳۷: ۴). او حتی تا آنجا پیش رفت که برای یوسف «تنپوشی رنگارنگ» تهیه کرد (پیدایش ۳۷: ۳)، لباس یک شاهزاده (دوم سموئیل ۱۳: ۱۸) که نشانهای از نیت درونی یعقوب برای ارتقای یوسف، اولین پسر راحیل به مقام نخست زادگی بود.

در واقع، آینده، آرزو های یعقوب برای یوسف را تأیید خواهد کرد، زیرا یوسف در نهایت حق نخست زادگی را دریافت خواهد کرد (اول تواریخ ۵: ۲). پس جای تعجبی نیست که برادران یوسف بسیار از او متنفر بودند و حتی نمی توانستند با او گفتگوی مسالمت آمیزی داشته باشند (پیدایش ۳۷: ۴).

علاوه بر این، یوسف گزارش کارهای ناپسندی که از برادرانش سر میزد را به پدرش می داد (پیدایش ۳۷: ۲). هیچ کس از خبرچین خوشش نمی آید.

بنابراین هنگامی که یوسف رویاهای خود را در میان گذاشت و مطرح کرد که خداوند او را در مقام بالاتری قرار خواهد داد و برادرانش، در برابر او تعظیم خواهند کرد، آنها بیشتر از او متنفر شدند. ویژگی اصلی نبوی رویاها حتی با این واقعیت که آنها تکرار می شوند تأیید شده است (به پیدایش ۴۱: ۳۲ مراجعه کنید). اگرچه یعقوب آشکارا یوسف را سرزنش کرد (پیدایش ۳۷: ۱۰)، اما این واقعه را به خاطر سپرد و در مورد معنای آن تأمل کرد و منتظر تحقق آن بود (پیدایش ۳۷: ۱۱). بدین معنا که شاید در اعماق وجودش فکر میکرد که بالاخره ممکن است چیزی در این رویاها وجود داشته باشد. حق با او بود، هر چند در آن زمان نمی توانست معنی آن را درک کند.

`متی باب ۲۰: ۲۶، ۲۷ را بخوانید. چه اصل مهمی در اینجا آشکار میشود، و چگونه میتوانیم یاد بگیریم آنچه را که آموزش میدهد در زندگی خود اجرا کنیم؟`