---
title:  فریبکار فریب خورد
date:  24/05/2022
---

`پیدایش ۲۹: ۱ تا ۳۰ را بخوانید. چگونه و چرا خدا به لابان اجازه می دهد که یعقوب را فریب دهد؟ یعقوب چه درسهایی آموخت؟`

اولین چیزی که یعقوب هنگام رسیدن به مقصد می بیند یک سنگ است، شاید اشاره ای به گذشته و سنگ بیت ئیل باشد که نشان دهنده حضور خدا بود (پیدایش ۲۸: ۱۸، ۱۹). این سنگ است که بالاخره به یعقوب فرصت ارتباط و تعامل با راحیل را می دهد. وقتی یعقوب از چوپانان محلی آنجا می شنود که راحیل با گوسفندانش برای آب دادن به گله اش می آید، از چوپانان می خواهد که سنگ را از سر چاه بردارند. آنها امتناع می کنند، و این به یعقوب فرصت می دهد تا این کار را به تنهایی انجام دهد و خود را به راحیل معرفی کند (پیدایش ۲۹: ۱۱).

راحیل با دویدن به سوی خانواده اش در واقع پاسخ یعقوب را می دهد. این اولین تماس بین یعقوب و راحیل نتیجه بخش بود: «یعقوب دل باخته راحیل بود» (پیدایش ۲۹: ۱۸)، به حدی که هفت سالی که او در ازای بدست آوردن راحیل برای لابان کار کرد، برایش مانند «چند روزی بیش نبود» (پیدایش ۲۹: ۲۰)

با این حال، پس از این هفت سال، یعقوب فریب می خورد.  در شب عروسی، این لیه، خواهر بزرگتر است، و نه راحیل، که یعقوب در رختخواب خود به وجود او پی می برد. لابان با بهره گیری از شلوغی و درهم و برهمی جشن و از احساسات شدید و آسیب پذیری یعقوب، این ترفند را مدیریت می کند. جالب اینجاست که یعقوب از همان کلمه برای بیان «فریب» (پیدایش ۲۹: ۲۵) استفاده می کند که اسحاق برای توصیف رفتار یعقوب نسبت به پدر و برادرش استفاده کرده بود (پیدایش ۲۷: ۳۵).

توجه داشته باشید که همین تفکر در lex talionis (قانون تلافی)، «چشم در برابر چشم، دندان در برابر دندان» نیز حاکم است (خروج ۲۱: ۲۴؛ با پیدایش ۹: ۶ مقایسه شود)، که مجرم را مجبور می کند تا با قربانی خود همسان شود زیرا مجرم با آنچه که بر سر قربانی آورده است روبرو می شود. بنابراین، به همان شیوه، آنچه یعقوب با شخص دیگری انجام داده بود، اکنون با او انجام شد.

یعقوب اکنون می فهمد که قربانی فریب بودن به چه معناست.  جالب اینکه خدا از طریق فریبکاری لابان به یعقوب در مورد فریبکاری او درس عبرت می دهد. اگرچه یعقوب به عنوان «فریبکار» (پیدایش ۲۷: ۱۲) به خوبی می داند که فریب یعنی چه، اما وقتی قربانیِ فریب می شود، شگفت زده می شود. بنابراین، او این سوال را می پرسد: «چرا… مرا فریب دادی؟» (پیدایش ۲۹: ۲۵)، که نشان می دهد که او می داند فریبکاری، کاری اشتباه است.

`اگرچه یعقوب فریبکار بود،اما خودش فریب خورده بود. چگونه میتوانیم یاد بگیریم که به خدا اعتماد کنیم، وقتی می بینیم که «عدالت» اجرا نمی شود، وقتی میبینیم افرادی که شرارت میکنند از چنگال عدالت فرار می کنند، یا وقتی میبینیم که بیگناهان در رنج هستند؟`