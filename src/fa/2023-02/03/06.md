---
title:  جنبش بشارتی
date:  13/04/2023
---

ادونتیست های اولیه از طریق مطالعه دقیق و عمیق کتاب مقدس، درک فزاینده ای از اهمیت این پیام ها داشتند. آنها احساس کردند که خدا پیامی دارد که برای این نسل می باشد - یک پیام اضطراری آخر زمان که باید به هر قوم، قبیله، زبان و نژادی اعلام شود تا دنیا برای بازگشت مسیح آماده شود. پیامهای سه فرشته، انگیزه مأموریتهای ادونتیستها از ابتدا بوده است.

مجمع عمومی کلیسای ادونتیست در سال ۱۸۷۴ اولین گروه بشارتی ما را به اروپا فرستاد. الن جی وایت، جان اندروز را «مردی مستعد و شایسته در صفوف ما خواند». اندروز دست کم به هفت زبان سخن می گفت و می توانست عهد جدید را از حفظ تکرار کند و اکثر عهد عتیق را از حفظ بود. او پژوهشگری درخشان، نویسنده ای توانا، واعظی قدرتمند، و از الهیات سررشته داشت.

چرا مردی مانند او به مکانی فرستاده شد که شمار اندکی از ایمانداران در آنجا بودند؟ چرا مردی شایسته باید به مکانی ناشناخته فرستاده می شد؟ همسر او چند سال قبل از این درگذشته بود. چرا او مایل بود تا خانواده و دوستان خود را در امریکا رها کرده و با کشتی با دو بچه به سرزمینی ناشناخته برود و بخاطر مسیح همه چیز را به خطر بیندازد؟

تنها یک دلیل وجود دارد. او ایمان داشت که عیسی بزودی می آید، و اینکه پیام حقیقت آخر زمان بایستی به سراسر جهان انتقال یابد.

در سراسر تاریخ، هوشمندترین و بهترین های ما به اقصا نقاط کره زمین سفر کرده اند تا پیام روزهای آخر خدا را به زمینیان اعلام کنند. آنان در زمره معلمان، پرسنل پزشکی، شبانان، کشاورزان، مکانیک ها، نجاران، و تاجران از هر صنفی بوده اند. برخی از آنها کارمندان فرقه های دیگر بودند، اما بسیاری اینگونه نبودند. آنها افراد عادی بودند که معتقد بودند عیسی به زودی می آید.

`مکاشفه ۱۴: ۶ و اعمال رسولان ۱: ۸ و متی ۲۴: ۱۴ را بخوانید. در این آیات چه تشابهاتی می بینید؟`

موعظه انجیل ابدی به فراتر از مرزهای جغرافیایی می رود. پیام به دوردست ترین مناطق زمین می رسد. به مردم از هر زبان و فرهنگی می رسد. سرانجام، بر تمامی دنیا تاثیر می گذارد. چقدر شگفت انگیز است، که بدانید پیام ما تا الان به بیش از ۲۱۰ کشور از ۲۳۵ کشور از دنیا رسیده و توسط سازمان ملل شناخته شده است.

`در کمک به انتشار پیامهای سه فرشته به هر قوم و نژاد و زبان و ملتی چه نقشی ایفا می کنید و چطور می توانید نقش بهتری را ایفا کنید؟`