---
title:  عیسی سزاوار است
date:  27/04/2023
---

در مکاشفه ۵: ۱ – ۵  یکبار دیگر تخت را می بینیم. طوماری معرفی می شود که در هر دوطرف آن نوشته شده است و با مهر الهی مهر گردیده است و هیچ کس در آسمان یا در زمین نمی تواند آن طومار را بگشاید. ملکوتیان بر خود می لرزند. این موضوعی جدی و خطیر می باشد. هیچ فرشته ای نمی تواند در داوری نهایی زمین معرف بشریت باشد. یوحنا می گرید زیرا هیچ کس نمی تواند طومار را بگشاید. بعد یکی از پیران، یکی از رهایی یافتگان زمین، با سخنانی دلگرم کننده با قلب یوحنا سخن می گوید. عیسی، بره خدا، سزاوار است تا طومار را بگشاید.

یوحنا پاسخ نهایی مشکل گناه را در مکاشفه ۵: ۵ مشاهده می کند. در اینجا نبی سالخورده تنها راهی را می بیند که هر کسی می تواند از داوری نهایی سریر خداوند عبور کند. « و یکی از آن پیران به من میگوید، گریان مباش! اینک، آن شیری که از سبط یهودا و ریشة داود است، غالب آمده است تا کتاب و هفت مُهرش را بگشاید. دیدم ... که برّهای ذبحشده ایستاده است» (مکاشفه ۵: ۵ و ۶).

`مکاشفه ۵: ۸ – ۱۲ را بخوانید. چگونه کل ملکوت آسمان به این اعلامیه که می گوید عیسی سزاوار است تا طومار داوری را بگشاید و ما را رهایی بخشد پاسخ می دهد؟`

عیسی، بره خدا که زندگی خویش را برای رستگاری کل بشر قربانی نمود، طومار داوری را بر می دارد و آن را می گشاید. تمامی ملکوت در حمد و ستایش به یکباره به صدا در می آید. پیروزی او بر وسوسه های شیطان، مرگ او بر صلیب جلجتا، قیام او، خدمت کهانت اعظمی او، رستگاری و نجات را برای تمامی کسانی که با ایمان فیض او را اجابت می کنند مهیا می سازد. داوری بطرز شگفت انگیزی خبر خوشی برای قوم خداست. از پایان سلطه گناه و رهایی قوم خدا سخن می گوید.

آیا چیزی می تواند دلگرم کننده تر باشد؟ عیسی برای ما در محکمه داوری ایستاده است. زندگی بی عیب و نقص عادلانه او ما را می پوشاند. اعمال عادلانه او در ماست که ما را تازه می سازد. فیض او ما را می آمرزد، متحول می کند، و توانمند می سازد تا زندگی خدایی داشته باشیم.

نباید بترسیم. عیسی در محکمه داوری برای ما ایستاده است و قدرتهای اهریمن شکست داده می شود. حکم داوری به نفع و طرفداری از قوم خدا صادر می شود (دانیال ۷: ۲۲). هدف داوری برای دریافتن این نیست که چقدر بد هستیم بلکه برای عیان نمودن این است که خدا چقدر خوب است.

`مجددا، بر امید بزرگ و عالی که در داوری داریم تامل کنید: عیسی جایگزین ماست. چرا این تنها امید ماست؟`