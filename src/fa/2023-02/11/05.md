---
title:  آنهایی که از بره پیروی می کنند
date:  07/06/2023
---

`مکاشفه ۱۳: ۱ و ۲ را بخوانید. جانور از کجا می آید و چه کسی به وحش اقتدار و اختیار می بخشد؟`

اولین قدرت جانور مکاشفه ۱۳، اقتدار، کرسی سلطنت و قدرت بزرگ خود را از اژدها دریافت می کند. مکاشفه ۱۲: ۹ و مکاشفه ۲۰: ۲ اژدها را شیطان معرفی می کنند. شیطان یک دشمن حیله گر است و از طریق قدرت های زمینی کار می کند. مکاشفه ۱۲: ۳ - ۵ می گوید که این «اژدها» یعنی شیطان، سعی کرد «فرزند مذکر» را به محض تولد وی نابود کند. این «فرزند مذکر» بعداً «ربوده شد و به بارگاه خدا برده شد». این موضوع البته به مسیح اشاره دارد. شیطان که میخواست فرزند مسیح را نابود کند، از طریق هیرودیس و امپراتوری روم عمل کرد. در پایان زندگی عیسی، یک فرماندار رومی بنام پیلاطس، مسیح را محکوم به مرگ کرد، یک جلاد رومی بی رحمانه او را به صلیب میخکوب کرد، یک سرباز رومی با نیزه پهلوی او را سوراخ کرد و سربازان رومی از قبر او محافظت می کردند. طبق مکاشفه ۱۳: ۲، اژدها، شیطان، که از طریق روم بت پرست کار می کند، مقر حکومت خود را به این قدرت وحشِ نوظهور می دهد.

«اگرچه اژدها در درجه اول نماینده شیطان است، اما به معنای ثانویه، نشان دهنده امپراتوری روم است.... پس از امپراتوری روم، قدرتی که از اژدها که «قدرت و جایگاه او و اقتدار بزرگ» را دریافت کرد، بطور آشکارا پاپ روم است» (کتاب مقدس تفسیری ادونتیستهای روز هفتم، جلد ۱، صفحه ۸۱۷). تاریخدانی بنام آ.سی. فلیک شرح می دهد که «از میان ویرانه های سیاسی روم، امپراتوری اخلاقی بزرگی از کلیسای روم به «شکلی عظیم» سر برافراشت». – آ.سی.فلیک، ظهور کلیسای قرون وسطی (۱۹۰۰) صفحه ۱۵۰ که از کتاب مقدس تفسیری ادونتیستهای روز هفتم، جلد ۷، صفحه ۸۱۷ اقتباس گردیده است.

`مکاشفه ۱۳: ۳ و مکاشفه ۱۴: ۴ را بخوانید. در این آیات چه تفاوتها یا تشابهاتی می یابید؟`

برخلاف «تمام جهان» که از وحش پیروی میکنند، خدا قومی خواهد داشت که به جای آن «از بره پیروی میکنند». مثل همیشه، یک طرف یا طرف دیگر، برای عیسی یا علیه عیسی خواهد بود. در آن زمان، مانند اکنون، هیچ حد وسط، هیچ موقعیت بی طرفی وجود نخواهد داشت. متعهد نشدن قاطعانه به عیسی، آگاهانه یا ناآگاهانه، تعهد به طرف مقابل است.

`«و بجهت اسم من، جمیع مردم از شما نفرت خواهند کرد. لیکن هر که تا به آخر صبر کُند، نجات یابد» (متی ۱۰: ۲۲). برای تاب آوردن تا پایان چقدر آماده هستید؟`