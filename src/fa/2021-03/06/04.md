---
title:  یافتن خود ارزشمندی واقعی
date:  03/08/2021
---

اگر یوسف امیدی هم به فرار و یافتن راه بازگشت به خانه داشت ولی  با رسیدن به مصر، جایی که به خانواده ای برجسته فروخته شد متوجه شد که هیچ امیدی به گریز وجود ندارد.

پیدایش ۳۹: ۱ به ما می گوید که «فوطیفار، یکی از افسران فرعون، فرمانده محافظان کاخ، یک مصری، او را از اسماعیلیان می خرد». ناگهان مرد جوان [یوسف] با یک زبان و فرهنگ جدید عجیب مواجه می شود.

خانواده های ما و روابط نزدیک ما در خانواده در توسعه عزت نفس ما نقش محوری و اساسی دارند. یوسف با این باور که او فردی خاص است بزرگ شده بود — او فرزند ارشد محبوب ترین همسر یعقوب بود. (پیدایش ۲۹: ۱۸). او قطعا عزیزترین فرزند پدرش بود، و تنها کسی بود که ردای فاخر الوان را از پدرش دریافت کرده بود (پیدایش ۳۷: ۳، ۴).

اما اکنون او چه کسی بود؟ یک برده، کسی که می تواند تحت اراده و خواست دیگران خریده یا فروخته شود. نگاه کنید که چقدر سریع وضعیت او تغییر کرد. توجه داشته باشید که چقدر سریع ظاهراً زندگی برای او زیر و رو و دگرگون می شود.

در واقع، یوسف درسی را می آموزد که همه ما باید یاد بگیریم. اگر ما به دیگران وابسته هستیم، تا ارزش و بهای ما را تعیین کنند، در اینصورت ما در مسیر سخت و دشوار و متلاطمی قرار داریم و بطرز وحشتناکی پریشان خواهیم شد، زیرا همه قرار نیست که قدر و ارزش ما را بدانند، اینکه چه کسی هستیم و یا مانند چه هستیم. در عوض، باید ارزش شخصی خود را همانگونه که خداوند درباره ما می اندیشد و آنگونه که او ما را می بیند، پیدا کنیم نه در نقش ها و وظایفی که در حال حاضر داریم.

`خداوند هریک از ما را چگونه می بیند؟ (اشعیا ۴۳: ۱؛ ملاکی ۳: ۱۷؛ یوحنا ۱: ۱۲؛ یوحنا ۱۵: ۱۵؛ رومیان ۸: ۱۴؛ اول یوحنا ۳: ۱، ۲).`

خداوند هر یک از ما را از طریق عینک فیض و رحمت خود می بیند. او توانایی ها، زیبایی ها، و استعدادهای درونی ما را می بیند که حتی ما نمی توانیم آنها را تصور کنیم. در نهایت، او آماده بود تا به جای ما جان خود را بدهد تا ما بتوانیم این فرصت را داشته باشیم تا به شکل و صورت آنچه که برای آن آفریده شده ایم و قرار بود باشیم، تبدیل شویم. با وجود اینکه، صلیب گناهکاری ما  و بهای گرانقدری را که برای کفاره گناهانمان و آزادی ما پرداخت شده است را به ما نشان میدهد، اما همچنین ارزش عالی ما و بهای ما در نزد خداوند را نشان می دهد. صرف نظر از آنچه دیگران درباره ما فکر می کنند و یا حتی آنچه ما در مورد خودمان فکر می کنیم، خدا ما را دوست دارد و می خواهد ما را نه تنها همین الان از قدرت و اسارت گناه رهایی بخشد، بلکه از هلاکت ابدی که ثمره گناه است، نجات دهد.

پس، سوال اصلی، همیشه یکسان است: ما چگونه به حقیقت محبت خدا که در عیسی مسیح بر ما آشکار شد، پاسخ می دهیم؟

`گروهها و افرادی زیادی هستند که به ما می گویند، خودمان را همانطور که هستیم دوست داشته باشیم و خود را بدون عیب جویی و انتقاد بپذیریم. چرا واقعا این نظریه فریبکاری و تزویر است؟ چرا مهم است که ارزش ما از بیرون از خودمان و از طرف کسی که ما را آفریده و قابلیتهای واقعی ما را می داند، برآورد و تعیین شود؟`