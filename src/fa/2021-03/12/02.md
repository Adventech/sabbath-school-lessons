---
title:  فرار
date:  12/09/2021
---

یونس بطور حیرت انگیزی یک مُبلغ موفق بود. در عین حال، او حداقل در ابتدا نسبت به وظیفه ای که برای آن فراخوانده شده بود بی میلی از خود نشان داد. فراخوان خداوند به طرز چشمگیری در هر کاری که یونس در زندگیش به آن مشغول بود، وقفه ایجاد کرد. یونس به جای اینکه یوغ خداوند را بردوش گیرد و خود دریابد که یوغ او آسان و بار او سبک است (متی ۱۱: ۳۰)، تصمیم گرفت با فرار در جهت مخالف مسیری که خداوند او را برای آن فراخوانده بود، «آرامش» خود را پیدا کند.

`برای فرار از فراخوان خداوند و یافتن آرامش و آسایش، یونس کجا رفت؟ چقدر اینکار برایش کارساز بود؟ یونس باب ۱ را بخوانید.`

یونس در خلاف مسیری که خدا او را فراخوانده بود حرکت می کند. وی حتی مانند بسیاری  دیگر از انبیا کتاب مقدس که خداوند آنان را فرا می خواند تا پیام آور او باشند، منتظر شنیدن دلیل  فراخوان خداوند نمی ماند  (برای مثال، خروج ۴: ۱۳ را ملاحظه کنید).

جالب توجه است که این اولین بار نیست که یونس دعوت می شود تا از جانب خداوند سخن گوید، همانطور که در دوم پادشاهان ۱۴: ۲۵مطرح شده است. در این مورد، ظاهراً یونس همان کاری را که خداوند از او خواسته بود، انجام داده است. اما این بار اینگونه نیست؟

چرا؟

شواهد و مدارک تاریخی و باستانی، ظلم و ستم فرمانروایان امپراتوری آشور جدید را نشان می دهد که طی قرن هشتم پیش از میلاد، زمانی که یونس در اسرائیل خدمت می کرد، بر خاور نزدیک تسلط داشتند. حدود ۷۵ سال بعد، سنخاریب، پادشاه آشور جدید به یهودا حمله می کند. حدودا بیست سال قبل از آن اسرائیل و سامره سقوط کرده بودند و پادشاه حزقیا ظاهراً به یک ائتلاف داخلی ضد امپراتور آشور پیوسته بود.

اکنون زمان تسویه حساب آشوریان فرا رسیده بود. کتاب مقدس (دوم پادشاهان ۱۸، اشعیا ۳۶)، اسناد تاریخی آشوریان، و نقش های برجسته روی دیوارهای کاخ سنخاریب در نینوا، همه بازگو کننده داستان بی رحمانه سقوط لاکیش، یکی از مهمترین و مستحکم ترین دژهای مرز جنوبی پادشاهی حزقیا، برای ما هستند. در کتیبه ای، سنخاریب ادعا می کند از ۴۶ شهر مستحکم آنها  که ویران کرده است، بیش از دویست هزار نفر را به اسارت گرفته است. هنگامی که پادشاه آشور لاکیش را تصرف می کند صدها یا هزاران زندانی را به صلابه می کشد؛ حامیان سرسخت پادشاه حزقیا زنده زنده پوستشان کنده می شود، در حالی که بقیه آنها به عنوان برده ارزان قیمت به آشور فرستاده می شوند.

آشوری ها حتی در مقایسه با معیارهای جهان در آن زمان، همچنان می توان گفت که به طرز باورنکردنی بیرحمانه و ظالمانه رفتار کرده اند. و آیا خداوند یونس را به قلب چنین امپراتوری می فرستاد؟

آیا جای شگفتی نیست که یونس مایل نبود برود؟

`فرار از خدا؟ آیا شما هرگز چنین کرده اید؟ اگر چنین کرده اید، چقدر به نفع شما بوده است؟ چه درسهایی باید از آن خطای خود آموخته باشید؟`