---
title:  فرمان برای استراحت کردن
date:  23/08/2021
---

آفرینش «بسیار نیکو» بود ، اما هنوز کامل نشده بود. خلقت با آرام گرفتن خداوند و توقف کار خلقت و مبارک خواندن روز هفتم سبت پایان می یابد. «و خدا روز هفتم را مبارک خواند و آن را مقدس شمرد، چرا که در آن روز از همۀ کار خویش که خدا آفریده و ساخته بود، بیاسود» (پیدایش ۲: ۳).

سبت بخشی از مجموعه خلقت خداوند است. در حقیقت، سبت نقطه اوج آفرینش است. خداوند استراحت می کند و محیطی را برای عموم خلق می کند که در آن بشر (در آن روزها خانواده آدم و حوا) می توانست فعالیت های روزمره خود را متوقف کرده و در کنار خالق خود آرام گیرد.

متاسفانه، گناه وارد این جهان شد و همه چیز را تغییر داد. رابطه مستقیم بین خدا و انسان از بین رفت. در عوض، زایمان با درد  همراه شد، کار مشقت آمیز و روابط  بین انسانها شکننده و مختل شد، و موارد بسیار دیگر — انبوهی از غم و اندوه و مسائل اسف بار دیگر که همه ما بخوبی از وجود آنها در این جهان سقوط کرده آگاه هستیم. و هنوز حتی در میان همه این وقایع، سبت خداوند باقی مانده است، نشانه ای ماندگار از آفرینش و همچنین امید و وعده احیا و تولد دوباره ما. اگر آنها قبل از ورود گناه به  روز سبت نیاز داشتند، چقدر بعد از ورود گناه به جهان به آن نیاز است؟

سالها بعد، هنگامی که خداوند فرزندان خود را از قید بردگی در مصر نجات می دهد، این روز خاص را دوباره به آنها یادآوری می کند.

`خروج باب ۲۰: ۸ تا ۱۱ را بخوانید. این آیات در خصوص اهمیت ارتباط سبت  با آفرینش چه چیزی به ما می آموزد؟`

با این فرمان، خداوند ما را فرا می خواند تا خاستگاه خود را بیاد آوریم. بر خلاف آنچه که بسیاری معتقد هستند، ما مخلوقاتی نیستیم که بطورتصادفی خلق شده باشیم که بدون هیچ مقدمه ای، در اثر تصادم فیزیکی نیروهای فاقد حس و شعور بوجود آمده باشیم. برعکس، ما موجوداتی هستیم که به صورت و شکل خدا آفریده شده ایم. ما خلق شده ایم تا با خدا مشارکت داشته باشیم. مهم نیست که با فرزندان اسرائیل مانند بردگان کم ارزش و نالایق رفتار می شد. در هر سبت، به شیوه ای خاص آنها فراخوانده می شدند تا به یاد آورند که آنها واقعا چه کسانی هستند، مخلوقاتی در شمائلخود خدا.

«از آنجا که روز سبت یادآور اعمال آفرینش می باشد، نشانه ای از محبت و قدرت مسیح نیز می باشد» (اِلن جی وایت، آرزوی اعصار، صفحه ۲۸۱).

`به این بیاندیشید که چقدر آموزه خلقت شش روزه آفرینش مهم است.  از این گذشته، چه تعلیم دیگری مهم تر از آن که خداوند فرمان داده تا ما یک هفتم از زندگی خود را، هر هفته و بدون استثنا، به یادآوری او اختصاص دهیم؟ این واقعیت به تنهایی چه چیزی را به ما می آموزد، چرا بسیار مهم است که ما خاستگاه و منشاء واقعی خود را به یاد آوریم، همانطور که در کتاب پیدایش به تصویر کشیده شده است؟`