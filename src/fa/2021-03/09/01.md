---
title:  ریتم های آرامش
date:  21/08/2021
---

### مطالعه این هفته
پیدایش باب ۱؛ خروج ۲۰: ۸ تا ۱۱؛ خروج ۱۶: ۱۴ تا ۳۱؛ تثنیه ۵: ۱۲ تا ۱۵؛ مزمور ۹۲؛ اشعیا ۵۸: ۱۳.

> <p>آیه حفظی</p>
> «و خدا روز هفتم را مبارک خواند و آن را مقدس شمرد، چرا که در آن روز از همۀ کار خویش که خدا آفریده و ساخته بود، بیاسود» (پیدایش ۲: ۳).

چه کسی می تواند تصور کند که کارهای خلقت — روشنایی در میان تاریکی، پر شدن اقیانوسها از موجودات زنده، و به ناگهان پرواز پرندگان، چگونه باید بوده باشد؟ و خارق العاده ترین کار خلقت، آفرینش آدم و حوا؟ ما حتی نمی توانیم تصور کنیم که خدا چگونه این کار را کرده است.

اما پس از خلقت که با شور و تکاپو همراه بود، خداوند توجه خود را به چیز دیگری معطوف کرد. در نگاه اول به نظر نمی رسید که به اندازه جهش نهنگ ها تماشایی و یا مانند نمایش پرها چشمگیر و شکوهمند باشد. خداوند بسادگی فقط یک روز، روز هفتم را خلق کرد و سپس آنرا یک روز خاص ساخت. حتی قبل از اینکه بشریت از زندگی استرس زایی که می توانست بر خود تحمیل کند خسته و ناامید شود، خدا یک نشانه ای را به عنوان یک یادآوری زنده و جاودان خلق کرد. خدا می خواست که این روز زمانی باشد که ما دست از کار بکشیم و تعمداً از زندگی لذت ببریم — روزی برای بودن و نه برای کار کردن، و روزی برای تمجید و تجلیل از هدایای سبزه زار، هوا، حیات وحش، آب، انسان، و بیش از همه تمجید از خالق هریک از این هدایای نیکو.

دعوت به این روز حتی پس از تبعید اولین زوج خلقت از باغ عدن ادامه خواهد یافت. خدا می خواست اطمینان حاصل کند که دعوت به این روز تا ابد پابرجا بماند، بنابراین، از همان ابتدا، او آن را با تار و پود زمان از دیدگاه خودش گره زد.

در طول این هفته، ما به مطالعه این دعوت شگفت انگیز خداوند برای وارد شدن به آرامش و استراحتی طراوت بخش، دوباره و دوباره، در هفتمین روز هفته، خواهیم پرداخت.