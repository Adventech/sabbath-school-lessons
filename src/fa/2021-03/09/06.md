---
title:  حفظ روز سبت
date:  26/08/2021
---

خداوند به قوم خود فرمان می دهد تا روز سبت را نگه دارند. فرمان یادآوری سبت درست در کنار فرمان اجتناب از قتل و سرقت قرار می گیرد، حتی با اینکه کتاب مقدس دقیقا در مورد نحوه رعایت آن به ما توضیح نداده است.

`فضایی که ما در روز سبت ایجاد و ترویج و ترغیب می کنیم، چگونه باید باشد؟ مزمور ۹۲ و اشعیا ۵۸: ۱۳ را ملاحظه کنید.`

از آنجایی که نگه داشتن روز سبت به معنای تمجید و تجلیل از آفرینش و رستگاری است، فضای آن باید مملو از شادی و نشاط در خداوند باشد و نه اندوه و دلتنگی.

یادآوری روز سبت با هفتمین روز هفته آغاز نمی شود. از آنجایی که اولین سبت در نقطه اوج هفته آفرینش بود، بنابراین باید در تمام طول هفته «روز سبت را بیاد آوریم» و از قبل برنامه ریزی کنیم تا بتوانیم کارهای هفتگی خود را کنار گذاشته و روز سبت را «مقدس» نگه داریم. آمادگی قبلی در طی هفته به ویژه در روز قبل از آن جمعه بسیار مهم است (مرقس ۱۵: ۴۲) و انتظار برای این روزِ بسیار خاص به شادی آن اضافه می کند.

`لاویان ۱۹: ۳ چه جنبه مهمی در حفظ سبت را برجسته می سازد؟`

نگاه داشتن روز سبت همچنین به معنای رشد و گسترش روابط ما با خانواده و دوستان است. خداوند برای تمرکز و  توجه ما برروی معاشرت با خانواده زمانی را مهیا کرده است، و این حتی شامل زمان استراحت برای خادمان و حیوانات خانواده نیز هست (خروج ۲۰: ۸ تا ۱۱ را ببینید). سبت و خانواده با هم هستند.

در حالی که استراحت و زمان سپری کردن با خانواده اصول مهمی هستند، حفظ سبت همچنین به معنای مشارکت در پرستش دست جمعی و پرستش متمرکز بر خداوند همراه با خانواده کلیسایی ماست. عیسی هنگامی که بر روی زمین بود در مراسم عبادت حاضر می شد و مراسم پرستشی را رهبری می کرد. (لاویان ۲۳: ۳؛ لوقا ۴: ۱۶؛ عبرانیان ۱۰: ۲۵ را ملاحظه کنید).

حتی اگر برنامه هفتگی و ریتم زندگی شلوغ و شتابانی داشته باشیم، با این حال، در اعماق وجود ما، اشتیاق به آسایش و آرامش واقعی روز سبت، و ارتباط واقعی با خالق وجود دارد. با یادآوری اینکه باید تمام کارهای دنیوی خود را متوقف کنیم و برای گذراندن وقت با خداوند برنامه ریزی کنیم، می توانیم روابط خود را با خدا گسترش داده و وارد ریتم و آرامش روز سبت شویم.

`تجربه شخصی شما در مورد سبت و برکاتی که می تواند در نتیجه حفظ آن حاصل شود، چیست؟ از چه راه هایی می توانید کارهای بیشتری انجام دهید تا آن را به زمانی مقدس، که قرار است باشد تبدیل کنید؟`