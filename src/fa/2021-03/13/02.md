---
title:  رویای آخر
date:  19/09/2021
---

پیرترین شاگرد بازمانده مسیح که در واقع همیشه همراه با عیسی مسیح بود، در یک جزیره صخره ای زندانی  و دور از همه عزیزان و نزدیکانش بود. وقتی یوحنا در این جزیره متروکه گرفتار شده بود، چه چیزی باید از ذهن او می گذشت؟ چگونه سرنوشت او به اینجا ختم شده بود، و مانند اینها؟ از این گذشته، او عروج عیسی و دو فرشته ای را که در کنارشان ایستاده بودند را دیده بود و شنیده بود که می گویند: «ای مردان جلیلی، چرا ایستاده به آسمان چشم دوختهاید؟ همین عیسی که از میان شما به آسمان برده شد، باز خواهد آمد، به همینگونه که دیدید به آسمان رفت» (اعمال ۱: ۱۱).

اما، سالهای سال بود که از این جریان می گذشت و هنوز عیسی برنگشته بود. در همین حال، دیگر حواریون حاضر در آن روز، فوت کرده بودند، بیشتر آنها به خاطر بشارت نام مسیح به شهادت رسیده بودند. کلیسای نوپا در اثر مرور زمان دستخوش تغییر شده بود و اکنون از خارج مورد آزار و اذیت شدید و از درون با جریانات ارتدادی عجیب و غریب روبرو بود. احتمالا، یوحنا احساس تنهایی، خستگی و پریشانی می کرد. و سپس، ناگهان، به او مکاشفه ای داده می شود.

`چه راحتی و آرامشی را می توانید تصور کنید که یوحنا از این مکاشفه بدست آورده باشد؟ مکاشفه باب ۱: ۹ تا ۱۹ را بخوانید.`

عیسی به پیروان خود گفته بود، «اینک من هر روزه تا پایان زمان با شما هستم!» (متی ۲۸: ۲۰)، سخنانی که بدون شک باید یوحنا را قوت و قدرت بخشیده باشد که با تبعید و تنهایی خود سر کند. مطمئنا این رویا، این «مکاشفه» عیسی، باید راحتی و آرامش بزرگی برای او بوده باشد، زیرا می دانست که عیسی «الف و ی، اول و آخر، و ابتدا و انتها»، اکنون خودش را به روشی خاص بر رسول تبعید شده خود آشکار می کند.

آنچه از این آیات درک می شود، چشم انداز آینده این جهان است. چشم اندازی وسیع و شگفت انگیز از تاریخ در برابر او به تصویر کشیده می شود، اساسا آنچه که برای ما تاریخ کلیسای مسیحی محسوب می شود، برای او آینده آن بود. و با این وجود، در میان همه سختی ها و مصیبتهای که قرار بود اتفاق بیفتد، برای یوحنا آشکار شد که چگونه همه چیز به پایان خواهد رسید. «سپس آسمانی جدید و زمینی جدید دیدم، زیرا آسمان اوّل و زمین اوّل سپری شده بود و دیگر دریایی وجود نداشت. و شهر مقدّسِ اورشلیمِ جدید را دیدم که از آسمان از نزد خدا پایین میآمد، آماده شده همچون عروسی که برای شوهر خود آراسته شده باشد» (مکاشفه ۲۱: ۱، ۲).

مکاشفه و چشم انداز عظیم وقایع زمان آخر که یوحنا در کتاب مکاشفه ثبت کرده است، به یوحنا کمک کرد تا در آمادگی و وعده های خداوند آرام گیرد.

`اکنون زندگی می تواند سخت باشد، حتی گاهی ترسناک. با این حال، دانستن اینکه خدا از آینده باخبر است و در نهایت همه چیز خوب می شود، چگونه اکنون می تواند به ما آرامش بخشد؟`