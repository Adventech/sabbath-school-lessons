---
title:  آرامش، روابط، و التیام
date:  07/08/2021
---

### مطالعه این هفته
پیدایش ۴۲: ۷ تا ۲۰؛ متی ۲۵: ۴۱ تا ۴۶؛ پیدایش ۴۲: ۲۱ تا ۲۴؛ پیدایش ۴۵: ۱ تا ۱۵؛ لوقا ۲۳: ۳۴؛ پیدایش ۵۰: ۱۵ تا ۲۱.

> <p>آیه حفظی</p>
> «و اکنون مضطرب نباشید و از این که مرا به اینجا فروختید بر خود خشم مگیرید، زیرا برای حفظ جانها بود که خدا مرا پیشاپیش شما فرستاد» (پیدایش ۴۵: ۵).

مردی به تجاوز جنسی بر علیه زنی متهم شده بود. زن با اطمینان او را در میان صف مظنونان پلیس شناسایی کرد. گرچه شواهد، گناهکار بودن مرد را زیر سوال می برد، اما زن قاطعانه و با اطمینان مدعی بود که «جانی» مقصر است.

بنابراین، جانی به زندان رفت و به دلیل جرمی که هرگز مرتکب نشده بود به مدت ۱۴ سال از عمرش حرام شد.  شواهد ژنتیکی توانست بی گناهی او را ثابت کند و  او تبرئه شد، و زن، «جوآن»، متوجه اشتباه وحشتناک خود شد.

پس از اینکه جانی از زندان آزاد شد، جوآن تمایل داشت تا او را ملاقات کند. عکس العمل و رویارویی مردی که این همه رنج و عذاب کشیده بود، با زنی که سالهای زیادی از عمر او را از بین برده بود، چگونه می توانست باشد؟

زن در اتاقی منتظر آمدن او بود. وقتی جانی آمد و چشم آنها به هم افتاد، جوآن شروع به گریه کرد.

«جانی فقط خم شد و دستهایم را گرفت و نگاهی به من انداخت و گفت: «من تو را می بخشم». من باورم نمی شد. این مردی بود که من از او متنفر بودم و فقط آرزوی مرگ او را داشتم. با این حال، اکنون، او اینجا بود و به من می گفت که کسی که در حق او چنین اشتباه بزرگی را مرتکب شده، من را واقعا می بخشد؟ فقط بعد از آن بود که من فهمیدم که واقعا لطف و رحمت یعنی چه. و فقط بعد از آن بود که شروع به بهبودی کردم و آسایش و آرامش واقعی را درک کردم».

در این هفته، ما نگاهی به بخشش و آنچه که می تواند آسایش و آرامش برای قلبهای بیقرار و پریشان باشد، خواهیم انداخت.