---
title:  رویارویی با گذشته
date:  08/08/2021
---

سرانجام، همه چیز در مسیر درست حرکت کرد، و زمان شکوه وعظمت یوسف فرا رسید. وی نه تنها از زندان رها می شود، بلکه پس از تعبیر خواب فرعون به مقام نخست وزیری مصر می رسد (پیدایش ۴۱). حال، او متاهل و صاحب دو فرزند است (پیدایش ۴۱: ۵۰ تا ۵۲). انبارهای مصر پر از آذوقه است و قحطی پیش بینی شده، شروع شده است. و سپس، یک روز، برادران یوسف به مصر آمدند.

`ماجرای اولین برخورد یوسف و برادرانش را در پیدایش باب ۴۲: ۷ تا ۲۰ بخوانید. چرا جزئیات بطور مفصل شرح داده شده است؟ یوسف در اولین ملاقات سعی داشت، چه کند؟`

حال یوسف قدرتمند بود و قدرت این را داشت که انتقام خود را از برادرانش بگیرد، بدون اینکه بخواهد کار خود را توجیه کند. اما یوسف به جای انتقام، نگران اعضای خانواده اش در خانه پدریو نگران پدرش می باشد. آیا پدرش هنوز زنده بود یا خانواده پریشان و نابهنجار او به صورت خانواده ای بدون پدر و بزرگ خاندان در آمده بود؟ بر سر برادرش بنیامین چه آمده بود؟ بنیامین مایه امید و دلخوشی پدرش، اکنون در همان موقعیتی بود که یوسف در آن قرار داشت. آیا اکنون برادران حسادت خطرناک خود نسبت به یوسف را به بنیامین منتقل کرده بودند؟ یوسف اکنون در مقام و موقعیتی است که می تواند به مراقبت و حمایت این افراد آسیب پذیر خانواده اش بپردازد و او بدرستی این کار را می کند.

بکار بردن اصول کتاب مقدس در روابط ما به معنای این نیست که ما می توانیم و یا باید همیشه کوتاه آمده و یا توهین و بدرفتاری را بپذیریم. هر یک ازما نزد خداوند ارزشمند هستیم. عیسی مسیح برای آزادی و رهایی هریک از ما، بر صلیب جان گرانبهای خود را فدا کرده است.

`چرا عیسی هرگونه بدرفتاری، توهین و اهمال نسبت به دیگران را نسبت به خود می داند؟ متی ۲۵: ۴۱ تا ۴۶ را بخوانید.`

همه ما توسط خون عیسی مسیح خریداری شده ایم و رسماً همه ما از آن او هستیم. هرکسی که با دیگران  بد رفتاری  و با آنان توهین کند، دارایی و ملک عیسی را مورد تخطی و تجاوز قرار داده است.

تجاوز جنسی، خشونت جسمی و روحی، هرگز نمی تواند در یک خانوادۀ پویا و کارآمد وجود داشته باشد. این یک مسئله خصوصی خانواده نیست که فقط باید در درون خانواده حل شود. این نیاز به کمک و مداخله خارج از خانواده دارد. اگر شما یا یکی از اعضای خانواده شما مورد آزار و اذیت قرار گرفته اید، لطفا از یک متخصص معتمد کمک بگیرید.

`برخی از اصول کتاب مقدس چه هستند که شما نیاز دارید آنها را در مشکلات روابط خانوادگی که اکنون تجربه می کنید، اعمال کنید؟`