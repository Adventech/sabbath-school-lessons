---
title:  بخشیده و فراموش شده؟
date:  20/07/2021
---

بعد از اینکه داود ناخواسته و ندانسته در مورد خودش داوری کرد (دوم سموئیل ۱۲: ۵، ۶)، ناتان او را با گناه عظیمی که مرتکب شده بود رو در رو کرد. قلب داود می شکند، و به گناه خود اعتراف می کند. بلافاصله ناتان به او اطمینان می دهد که «خداوند نیز گناهت را زدوده» (دوم سموئیل ۱۲: ۱۳) و او بخشیده شده است. برای دریافت عفو و بخشش خداوند زمان یا دوره انتظار وجود ندارد. داود نیازی نداشت تا اثبات کند که او واقعا صادق و وفادار است تا لایق و سزاوار بخشش خداوند باشد.

با این حال، ناتان، که از پیش، پیامدهای گناه داود را در دوم سموئیل ۱۲: ۱۰ تا ۱۲ پیش بینی کرده بود، این چنین ادامه می دهد که طفلی که متولد شود خواهد مرد.

`اینکه خداوند گناه داود را می زداید، به چه معناست؟ آیا او فقط فهرست گناهان نوشته شده او را پاک می کند؟ آیا همه به راحتی همه چیز را درباره آن فراموش می کنند؟ همانطور که به این سوالات می اندیشید، دوم سموئیل ۱۲: ۱۰ تا ۲۳ را بخوانید.`

حتما داود نیز در مورد این سوالات شگفت زده بوده، همانطور که شاهد فروپاشی دنیای خود بوده است — نوزاد او مرده بود، خانواده اش به هم ریخته و پریشان  شده بود (حکایت اَمنون و اَبشالوم دو نمونه خوب از مشکلات خانوادگی در زندگی واقعی است)، و آینده او نامشخص بود. و با این حال، با وجود پیامدهای گناه او، که افراد بی گناهی مانند اوریا و نوازد تازه متولد شده را تحت تاثیر قرار داد، داود درک می کند که لطف و رحمت خدا این را خواهد پوشاند و با فیض او روزی تمام پیامدهای گناه او زدوده خواهد شد. در عین حال، او می تواند آرامش ضمیر پریشان و مضطرب خود را در لطف و رحمت خداوند بیابد.

`داود احساس می کند که به چه چیزهایی واقعا نیاز دارد؟ او در آرزوی چه بود؟ مزمور ۵۱: ۱ تا ۶.`

داود با مزمور ۵۱، علنا قلب خود را می گشاید و به گناهان خود اعتراف می کند. داود با گریه برای عفو رحمت خداوند به عشق و محبت ابدی خداوند و رحم و شفقت بیکران او متوسل می شود. او در آرزوی ضمیر و روحی تازه [تولد تازه] بود!

هنگامی که ما بهای آرامش در مسیح را در نظر می گیریم، ابتدا باید این را درک کنیم که ما نیازمند کمک از خارج هستیم؛ ما گناهکار هستیم و به منجی نیاز داریم؛ ما گناهان خود را تشخیص می دهیم و فریاد بر می آوریم و از تنها کسی که می تواند ما را بشنود و تطهیر و احیا کند، در خواست کمک  می کنیم. هنگامی که اینکار را می کنیم، قوت قلب می یابیم: در اینجا یک زناکار، متلقب و ریاکار، یک قاتل و کسی که حداقل پنج فرمان از ده فرمان خداوند را نقض کرده وجود دارد که از خداوند درخواست کمک می کند — و وعده بخشش خدا را می طلبد.

`اگر خداوند داود را بخاطر آنچه که انجام داده بخشید، این چه امیدی را در ما ایجاد می کند؟`