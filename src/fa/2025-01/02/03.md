---
title:  عهد عشق و محبت
date:  06/01/2025
---

کتاب مقدس اغلب عشق و محبتِ منحصر به فردِ خدا را از طریق استعاره های خانوادگی به تصویر می کشد، به ویژه آن را به عشق بین زن و شوهر یا عشق مادری دلسوز به فرزندش تشبیه می کند. این استعاره ها پیوند ویژه بین خدا و قوم عهدش را برجسته می کند که با عهد عشق و محبت مشخص می شود. در این رابطه، خداوند نه تنها ابراز محبت می کند، بلکه از قومش نیز انتظار دارد که با پذیرفتن محبت او و دوست داشتن او و دیگران، متقابلاً به او عشق بورزند.

`تثنیه ۷: ۶- ۹ را بخوانید. این آیات در مورد رابطه عهد خدا و محبت خدا چه می آموزند؟`

تثنیه ۷: ۹، نوع خاصی از عشق و محبت را بیان می کند که خداوند با قوم عهد خویش داشته، رابطه ای که تا حدی به وفادار ماندن آنان بستگی داشته است. عشق و محبت خدا بی قید و شرط است ولی رابطه عهد او با قومش مشروط است.

واژه [هِسِد] در تثنیه ۷: ۹ که «رحیم» یا «رحمت» ترجمه شده، خود نمونه ای از جنبه عشق و محبت الهی (و فراتر از آن) را بیان می کند.

از [هِسِد] مکرراً برای به تصویر کشیدن رحمت، نیکوئی، و محبت بیکران خداوند استفاده می شود. این اصطلاح شامل مهربانی یا عشق استوار در یک رابطه متقابل است. [هِسِد] نه تنها عشق را در یک رابطه موجود توصیف میکند، بلکه برای آغاز چنین ارتباطی نیز بکار می رود و انتظار دارد که طرف مقابل نیز این محبت را متقابلاً نشان دهد.

[هِسِد] خداوند نشان می دهد که مهربانی او بشدت قابل اعتماد، استوار و پایدار است. با این وجود، در عین حال، دریافت مزایای [هِسِد] مشروط است و بستگی به تمایل قوم او برای اطاعت و حفظ رابطه تا انتهاست (دوم سموئیل ۲۲: ۲۶، اول پادشاهان ۸: ۲۳، مزمور ۲۵: ۱۰، مزمور ۳۲: ۱۰، دوم قرنتیان ۶: ۱۴ را ببینید).

عشق و محبت پایدار خدا، اساس تمامی روابط محبانه است و هرگز نمی توانیم آن محبت را با چیز دیگری مقایسه کنیم. خداوند نه تنها مجانا به ما هستی بخشید، بلکه در مسیح مجانا خود را برای ما قربانی نمود. «محبتی بزرگتر از این وجود ندارد که کسی جان خود را در راه دوستانش فدا کند» (یوحنا ۱۵: ۱۳). بی شک، بزرگترین ابراز محبت خدا زمانی آشکار شد که خداوند، «خود را خوار ساخت و تا به مرگ حتی بر صلیب مطیع گردید» (فیلیپیان ۲: ۸).

`به چه طریقهایی می توانید واقعیت محبت خدا را دائما در ذهن داشته باشید؟ انجام چنین کاری چه اهمیتی دارد؟`