---
title:  عشق و محبت ابدی خدا
date:  05/01/2025
---

کلام خدا واضح و شفاف است: خدا همه را دوست می دارد. مشهورترین آیه کتاب مقدس، یوحنا ۳: ۱۶، این حقیقت را اعلام می دارد: «زیرا خدا جهان را آنقدر محبت کرد که پسر یگانۀ خود را داد تا هر که به او ایمان آوَرَد هلاک نگردد، بلکه حیات جاویدان یابد».

`مزمور ۳۳: ۵ و مزمور ۱۴۵: ۹ را بخوانید. این آیات در مورد اینکه محبت، شفقت، و رحمت خدا تا چه اندازه گسترده است، چه چیزی را تعلیم می دهند؟`

برخی ممکن است فکر کنند که دوست داشتنی نیستند یا اینکه خدا ممکن است هرکس دیگری را دوست داشته باشد ولی نه آنان را. با این وجود، کتاب مقدس بطور مستمر اعلام می دارد که خدا تک تک افراد را دوست می دارد. هیچکس نیست که تحت محبت خدا قرار نداشته باشد. و بخاطر اینکه خدا همه را دوست می دارد، می خواهد تا همه نیز نجات یابند.

`دوم پطرس ۳: ۹، اول تیموتائوس ۲: ۴ و حزقیال ۳۳: ۱۱ را بخوانید. این آیات درباره اشتیاق خدا برای نجات همه چه چیزی را می آموزند؟`

در ادامه یوحنا ۳: ۱۶ آمده است که، «زیرا خدا پسر را به جهان نفرستاد تا جهانیان را محکوم کند بلکه فرستاد تا به واسطه او نجات یابند» (یوحنا ۳: ۱۷). در حالی که خداوند می خواهد که هر فردی محبت او را بپذیرد و به رستگاری برسد، از تحمیل محبت خود بر افراد خودداری می کند. مردم این آزادی را دارند که آن را بپذیرند یا رد کنند.

و گرچه برخی محبت خدا را نمی پذیرند، ولی خدا از دوست داشتن آنها دست نمی کشد. در ارمیا ۳۱: ۳، او به قوم خود اعلام می دارد: «با مهری ازلی به تو مهر ورزیده ام؛ از این رو تو را به محبت جذب کرده ام». در جای دیگر، کتاب مقدس به دفعات تعلیم می دهد که محبت خدا برای همیشه دوام دارد (برای نمونه مزمور ۱۳۶ را بخوانید). محبت خدا هرگز تمام نمی شود و ابدی است. درک این موضوع برای ما دشور است، زیرا اغلب برای ما محبت به دیگران آسان نیست، اینطور نیست؟

با این حال، اگر بطور فردی بتوانیم واقعیت این عشق و محبت را درک کنیم - یعنی واقعاً عشق و محبت خدا را نسبت به خودمان درک کنیم - زندگی و تعامل ما با دیگران می تواند ابعادی بسیار متفاوت پیدا کند.

`اگر محبت خدا به همه تعمیم یافته و شامل همگان است، به این معناست که او حتی افراد بسیار نفرت انگیز را دوست دارد (که در واقع بسیارند)، که ما ممکن است آنها را پَست بدانیم. با توجه به این موضوع،از محبت خداوند نسبت به این افراد در مورد نحوه برخورد و ارتباط با آنها چه می توانیم، بیاموزیم؟`