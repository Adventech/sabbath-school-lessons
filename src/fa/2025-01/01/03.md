---
title:  عشق و محبت یکطرفه
date:  30/12/2024
---

نمونه بارز محبت خدا به بشریت سقوط کرده در داستان هوشع یافت می شود. خدا به هوشع نبی فرمان داد، «برو و زنی هرزه و فرزندانی هرزه برای خود بگیر، زیرا این سرزمین، خداوند را ترک گفته، سخت هرزه شده است» (هوشع ۱: ۲). هوشع و همسر بی وفایش، حتی به رغم بی وفایی و هرزگی روحانی اسرائیل، باید نمونه بارزی از محبت خدا نسبت به قومش باشند. این داستانی است که در آن خداوند به رایگان محبت خویش را به کسانی که سزاوار آن نیستند، ارزانی می کند.

به واقع، برغم محبت و وفاداری خدا، قوم او بارها و بارها بر ضد او شورش ورزیدند. مطابق با چنین چیزی، کتاب مقدس مکررا خدا را به عنوان عاشقی معرفی می کند که به همسر بی وفایش عشق یکطرفه دارد. او بطور کامل و وفادارانه قوم خویش را دوست داشته است، ولی آنها او را تحقیر و کوچک شمرده و خدایان دیگری را پرستش کرده اند، و بدین سبب او را بشدت محزون ساخته و رابطه خود را گسسته اند، آنگونه که به نظر می آمد، این رابطه غیر قابل ترمیم بوده است.

`هوشع ۱۴: ۱ – ۴ را بخوانید. این آیات چه چیزی را درباره محبت تزلزل ناپذیر خدا برای قومش آشکار می کند؟`

در نتیجۀ طغیان مکرری که قومش داشتند، خداوند اظهار می دارد: «من ارتداد ایشان را شفا خواهم داد و ایشان را به رایگان[آزادانه] دوست خواهم داشت». عبارت به رایگان[آزادانه] در جمله «ایشان را به رایگان دوست خواهم داشت» از واژه عبری (ندابه habaden) ترجمه شده که مفهوم «با اراده و از روی اختیار» را تداعی می کند. در اینجا همان عبارتِ هدایا و پیشکشهای اختیاری در نظام معبد استفاده شده است.

در کتاب هوشع و در سراسر روایات کتاب مقدس، خدا پیوسته تعهد و شفقت تزلزل ناپذیر خود را نسبت به قوم خود نشان می دهد. گرچه آنها مکررا بدنبال معشوقه های دیگر رفتند، و رابطه عهد خود را شکستند، که بظاهر غیرقابل ترمیم به نظر می رسید، خداوند به میل و اختیار خود محبت خویش را از آنان دریغ ننمود. مردم سزاوار محبت خدا نبودند. آنها هر گونه حق مشروع خود را از دست داده بودند که بتوانند مدعی آن باشند. با این وجود، خداوند بدون هیچ گونه جبری، چه اخلاقی و چه غیر اخلاقی، به محبت خود با آنها ادامه داد. در آیات مختلف، کتاب مقدس به طور پیوسته محبت خدا را که آزادانه و اختیاری است، به تصویر میکشد.

`بسیاری از مردم، خدا را فرمانروایی قهار می دانند که سختگیرانه و جبارانه قضاوت می کند. چگونه به تصویر کشیدن خدا به عنوان یک عاشق طرد شده و غمگین در یک رابطه غیر متقابل درک شما را از خدا تغییر می دهد؟ آیا این مطلب بر دیدگاه شما در ارتباط با خدا تأثیر می گذارد؟`