### خدای محبت و عدالت
همانگونه که اول یوحنا ۴: ۸ و ۱۶ می گوید، خدا محبت است. تمام کتاب مقدس به این واقعیت شهادت می دهد. ایمان مسیحی بر ماهیت محبت خدا متمرکز است. محبت، کانونی است که معرف خداست، کانون تمامی چیزهایی که به آن ایمان داریم، و محبت باید در کانون تمامی کارهایی باشد که انجام می دهیم.  

از این رو، نحوه درک ما از محبت، تأثیر عمیقی بر کل ایمان و نحوه زندگی ما دارد. به عنوان مثال، اگر کسی فکر کند که برای جلب محبت خداوند باید کار خاصی انجام دهد، شاید، به دلیل خطاها و قصورات خود احساس کند که شایستگی محبت او را ندارد. و همچنین در ارتباط با دیگران، این دیدگاه می تواند این چنین باشد که ما انتظار داریم که دیگران برای داشتن محبت ما باید شایستگی لازم را داشته باشند، و این موقعیتی را ایجاد کند که قطعاً مشکلاتی را بوجود می آورد. [محبت، بی دریغ و بی قید و شرط است و نمی توان آن را خرید یا بدست آورد (مترجم)]. 

درک محبت خدا پیامدهای بسیار مهمی برای ایمان ما و در نحوه زندگی ما دارد. با این وجود، تعریف محبت چیست؟ اگر از ده نفر سوال کنید که محبت را تعریف کنند، احتمالاً ده پاسخ متفاوت دریافت خواهید کرد. حتی در میان مسیحیان، افسانه ها و سوء درک های زیادی در خصوص محبت خدا وجود دارد. 

برای مثال، مسیحیان پاسخهای متفاوتی به این سوالات ارائه می دهند:

آیا محبت خدا یکطرفه است و نباید انتظار محبت داشته باشد؟ آیا محبت الهی بطور خالص ایثارگری و از خودگذشتگی است، یا اینکه خدا نیز بوسیله بشر راضی و خشنود می شود؟ آیا محبت خدا یک مقوله احساسی است؟ آیا خدا واقعا برای بشر اهمیتی قائل است؟ آیا می توان محبت خدا را رد کرد، یا آن را از دست داد؟ آیا خدا با مخلوقات خود مراوده محبانه دارد؟ آیا خشم با محبت سازگار است؟ محبت و عدالت چگونه در هم آمیخته می شوند؟ اگر خدا محبت است، پس چرا اهریمن در این دنیاست و وجود این همه شرارت در این دنیا برای چیست؟ آیا انسانها می توانند مانند خدا محبت کنند؟ اگر چنین است، به چه صورتی خواهد بود؟

پاسخ به برخی از این سؤالات ممکن است بدیهی به نظر برسد، اما اغلب در نحوه برخورد مسیحیان با محبت الهی جای بحث و مناقشه دارد. و بسیاری از پاسخ‌ها که گاهی روشن و واضح به نظر می رسند، با بررسی دقیق‌تر معلوم می‌شود که با آنچه کتاب مقدس درباره محبت خدا تعلیم می‌دهد، مطابقت ندارند.
 
ما به همه این سوالات به طور همزمان رسیدگی نمی کنیم، اما آنها و سایر سوالات را در طول این سه ماه بررسی خواهیم کرد. ما متوجه خواهیم شد که محبت خدا از آنچه که ما تصور می کنیم، فراتر است. به تصویر کشیدن محبت خدا در کتاب مقدس بسیار فراتر از تصورات رایج در مورد «محبت» در دنیای معاصر ماست. در هفته‌های آینده، به برخی از برجسته‌ترین و زیباترین جنبه‌های محبت خدا که در کتاب مقدس مکشوف شده اند، عمیق‌تر خواهیم پرداخت.

در ادامه، به بررسی پیوند ناگسستنی بین محبت الهی و عدالت خواهیم پرداخت. خدای کتاب مقدس, عدالت را دوست می دارد (برای نمونه اشعیا ۶۱: ۸ را ببینید). و آنگونه که کتاب مقدس به تصویر می کشد، محبت الهی و عدالت تا حدی در هم آمیخته و تنیده شده اند [یعنی بنوعی لازم و ملزوم یکدیگرند] که یکی بدون دیگری نمی تواند وجود داشته باشد. از آنجا که خداوند مظهر محبت است، او عمیقاً نگران بی عدالتی و رنج در این جهان است. او خود را با ستمدیدگان و رنج‌دیدگان همسو می‌کند و با کمال میل خود را در درد و اندوه ناشی از شر در آفرینش غوطه‌ور می‌کند – خودش در اوج رنج و مصیبت قرار می گیرد، به حدی که خدا خودش بزرگترین قربانی اهریمن می شود.

در سراسر کتاب مقدس، بارها و بارها خداوند به خاطر وجود شر و درد بشریت، رنج و اندوه عمیقی را تجربه می کند. این واکنش عاطفی ناشی از محبت بی حد و حصر خداوند به هر فرد است، محبتی که درک کامل آن از ظرفیت درک ما فراتر است. می توان عمق محبت خدا را در مرثیه مسیح برای قومش دید که می گوید: «ای اورشلیم، ای اورشلیم، ای قاتل پیامبران و سنگسار کننده رسولانی که نزد تو فرستاده می شوند! چندبار خواستم همچون مرغی که جوجه هایش را زیر بالهای خویش جمع می کند، فرزندان تو را گرد آورم، اما نخواستی!» (متی ۲۳ :۳۷). مسیح در اینجا به وضوح اشتیاق و شفقت نهفته در محبت خدا را، حتی در مواجهه با مقاومت انسان، به تصویر می کشد.

خدای کتاب مقدس، که محبت است، اغلب در سراسر آیات کلام مقدس به گونه ای به تصویر کشیده شده که دلشکسته و اندوهگین است، محبتش پذیرفته نشده، و از دست رفته است. کل داستان کتاب مقدس در باره اینست که خدا چه کرده است و در احیای محبت در هر گوشه و کنار از این جهان چه می کند. این موضوع و مطالب بیشتری در درسهای این سه ماهه گنجانده شده است.

_جان سی. پکهام، یکی از سردبیران مجله ادونتیست رویو می باشد. در زمانی که این مجله راهنمای مطالعاتی نوشته می شد، او استاد الهیات و فلسفه مسیحی در دانشکده الهیاتِ ادونتیست روز هفتم در دانشگاه اندروز بود. _