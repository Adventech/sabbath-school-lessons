---
title:  اندیشه هایی فراتر
date:  21/03/2025
---

از نوشته های الن جی. وایت فصل «سبت»، صفحات ۲۸۱- ۲۸۹ از کتاب آرزوی اعصار را بخوانید.

«جاسوسانی که پاسخ عیسی را شنیدند، جرات نکردند در میان حاضران به او پاسخ دهند، زیرا می ترسیدند دچار مشکل شوند. آنان می دانستند که او حقیقت را بر زبان آورده است. این افراد برای تسکین دادن یک حیوان تلاش می کردند، زیرا بی توجهی به این امر باعث ضرر و زیان صاحب حیوان می شد در حالی که برای زیر پا نگذاشتن سنت های خویش حاضر بودند یک انسان مریض را در اوج درد و رنج به حال خود رها کنند. بدین ترتیب انسانی که به شباهت خداوند آفریده شده بود، کمتر از یک حیوان مورد توجه قرار می گرفت. این موضوع نحوه عمل تمامی مذاهب دروغین را روشن می کند. چنین مذاهبی از تمایل انسان برای برتر نشان دادن خود، خداوند را منشاء خود قرار می دهند، اما برای انسان کمتر از حیوان ارزش قائل می شوند. هر مذهبی که بر علیه حاکمیت خداوند مبارزه می کند، انسان را از جلال و شکوهی که در ابتدای آفرینش به او تعلق داشت محروم می کند. هر مذهب دروغین به پیروان خود تعلیم می دهد تا نسبت به نیازها، رنجها و حقوق انسان بی توجه باشند. کتاب مقدس برای بشریت که با خون مسیح خریداری شده است ارزش فراوانی قائل است و به پیروان خود تعلیم می دهد تا در مقابل نیازها و رنجهای انسانی با محبت رفتار کنند. خداوند می فرماید: «مردم را از زر خالص و انسان را از طلای اوفیر کمیاب تر خواهم گردانید» (اشعیا ۱۳: ۱۲).

هنگامی که عیسی از فریسیان پرسید که آیا در روز سبت نیکی کردن جایز است یا بدی کردن؟ و جان کسی را نجات دادن یا کشتن؟ در حقیقت مقاصد پلید ایشان را آشکار کرد. در همان هنگام که عیسی زندگی افراد را نجات می داد و موجب شادی و سعادت ایشان می شد، فریسیان با دلهایی سرشار از کینه و نفرت در صدد قتل او بودند. آیا کشتن یک فرد در روز سبت، آنطوری که فریسیان در صدد انجام آن بودند بهتر بود یا شفای یک انسان رنجدیده، آنطور که مسیح انجام داده بود؟».- الن جی. وایت، آرزوی اعصار، ۲۸۶ و ۲۸۷.

**سوالاتی برای بحث:**

`۱. آیا این ادعا که «هر دینِ باطل به پیروان خود دستور می دهد که نسبت به نیازهای انسان بی تفاوت باشند» صحیح است؟ چگونه می توانیم به طور هدفمند گام هایی برای جلوگیری از چنین بی تفاوتی در جوامع کلیسایی خود و فراتر از آن برداریم؟`

`۲. چه کسی همسایه من است؟ چه کسی همسایه شماست؟ تعهد ما به پیروی از مسیح چگونه باید ما را بیشتر همانند مرد سامری کند که از مرزهای زمان خود عبور کرد تا محبت و مهربانی را به نمایش بگذارد؟`

`۳. اگر خداوند عدالت و رحمت را دوست می دارد، چه اقداماتی را باید انجام دهیم تا آنچه را که برای خداوند مهم است، در اولویت قرار دهیم؟ چگونه میتوانیم تمرکز خود را به پذیرش آنچه که عیسی به عنوان «مهمترین امور شریعت» از آن یاد میکند، تغییر دهیم؟`

`۴. وقتی درباره داوری می اندیشیم و گفتگو می کنیم، چه اندازه تاکید می کنیم که بحث اصلی عیسی در خصوص داوری حول این محوراست که تا چه حد بطور عملی دیگران را محبت می کنیم، بخصوص کسانی را که مورد ظلم و ستم قرار گرفته اند؟ در این خصوص در مورد متی ۲۵: ۳۱-۴۶ فکر کنید.`