---
title:  فراخوان برای برقراری عدالت
date:  19/03/2025
---

انبیا در کتاب مقدس پیوسته بر دعوت خدا برای عدالت در جامعه تأکید می کنند. کتاب مقدس به طور مکرر با مسائل بی عدالتی و ظلم و ستم مواجه می شود و به آنها می پردازد. در واقع، فراخوان خداوند برای آوردن داوری، ذاتاً درخواستی است از خداوند برای برقراری عدالت.

برای مثال، اشعیای نبی با شجاعت به بی عدالتی حاکم بر اسرائیل در زمان خود می پردازد. سخنان قدرتمند و ندای پرشور او برای عدالت به عنوان پیامی طنین انداز عمل می کند که حتی امروز نیز باید به وضوح در گوش ما طنین بیندازد.

«نیکوکاری را بیاموزید و انصاف را بجوئید؛ ستمگران را ارشاد کنید، داد یتیمان را بستانید، و به دفاع از حق بیوه زنان برخیزید»(اشعیا ۱: ۱۷). علاوه بر این او اعلام می دارد، «وای» بر آنانیکه احکام ناعادلانه وضع می کنند، و کاتبانی که قوانین ظالمانه رقم میزنند تا بینوایان را از حقشان محروم کنند، و انصاف را از ستمدیدگان قوم من بربایند»(اشعیا ۱۰: ۱ و ۲)، هشدار می دهد: «پس شما در روز بازخواست چه خواهید کرد، آنگاه که مصیبت از دور فرا رسد؟ نزد که برای کمک خواهید گریخت، و ثروت خویش را کجا خواهید نهاد؟»(اشعیا۱۰: ۳).

به همین صورت، ارمیای نبی پیام خدا را اعلام می کند: «وای بر آنکه خانه خویش به بی عدالتی بنا کند، و بالاخانه اش را به بی انصافی؛ وای بر آنکه همنوع خویش را برایگان به خدمت گیرد، و مزد او را به او نپردازد.... آیا ار آن رو که در بهره وری از چوب سرو گوی سبقت ربوده ای خود را پادشاه می پنداری؟ آیا پدرت نمی خورد و نمی نوشید، و عدل و انصاف را بجا نمی آورد؟ از همین رو سعادتمند بود. او ستمدیدگان و نیازمندان را دادرسی می کرد و از همین رو سعادتمند بود. آیا شناختن من جز این است؟ این است فرمودۀ خداوند»(ارمیا ۲۲: ۱۳ و ۱۵ و ۱۶).

`متی ۲۳: ۲۳- ۳۰ را بخوانید. در اینجا عیسی درباره چه چیزی تعلیم می دهد که از اهمیت بسزایی برخوردار است؟ بنظر شما «احکام مهمتر» به چه چیزی اشاره می کند؟`

توجه به این نکته مهم است که نگرانی در مورد بی عدالتی تنها به پیامبران عهد عتیق محدود نمی شد. چه در اینجا و چه در موارد مختلف در طول خدمت عیسی، آشکار می شود که پرداختن به بی عدالتی برای خود مسیح بسیار مورد توجه بوده است. همانگونه که می گوید: «وای بر شما ای علمای دین و فریسیان ریاکار! شما از نعناع و شوید و زیره ده یک می دهید اما احکام مهمتر شریعت را که همانا عدالت و رحمت و امانت است را نا دیده می گیرید. اینها را می بایست به جای می آوردید و آنها را نیز فراموش نمی کردید»(متی ۲۳: ۲۳). در آیه ای موازی، عیسی ابراز تاسف کرده می گوید: «اما عدالت را نادیده می گیرید و از محبت خدا غافلید» (لوقا ۱۱: ۴۲).

`اگر امروز قرار بود بر روی «مسائل(احکام) مهمتر» تمرکز کنید، در مقابل تمرکز بر روی مسایل کوچک مانند «ده یک [عشر] نعناع، شوید و زیره»، بر روی چه چیزی تمرکز می کردید؟`