---
title:  خشنود ساختن خدا؟
date:  14/01/2025
---

چگونه می شود، که خدای گیتی از موجودی همچون انسان دلشاد گردد، که همچون یک حباب پروتوپلاسم در سیاره ای کوچک در میان کهکشان بی نهایت قرار دارد؟ چطور می شود که انسانها برای آن وجودِ اعظم آنقدر مهم باشند که قادر مطلق است و به چیزی نیاز ندارد؟ این سوالات را می توان در دو جنبه بررسی نمود. اول، خدا خودش چگونه می تواند خرسند و دلشاد شود؟ دوم، انسانها چگونه می توانند برای او خوشی بیاورند بخصوص با توجه به ماهیت گناهکار بودنمان؟ اولین جنبه از این سوالات، موضوع امروز و دومی موضوع فردا می باشد.

`اشعیا ۴۳: ۴؛ مزمور ۱۴۹: ۴ و امثال ۱۵: ۸ و ۹ را بخوانید. اینها درخصوص اینکه خدا از قوم خود خرسند می شود، چه می گویند؟`

همانطور که دیروز به آن اشاره شد، انسان ها این ظرفیت را دارند که خدا را خشنود کنند، زیرا عشق و محبت او به مردم شامل توجه به رفاه آنها می شود، مانند دلسوزی و محبت به هر کسی که آنها را دوست داریم.

از طرف دیگر، وقتی قوم خدا دست به کار نادرست می زنند، او ناخشنود می شود. امثال ۱۵: ۸، ۹ به صراحت بیان میکند که هم «قربانی» و هم «راه و روش» شریران «نزد خداوند مکروه» تلقی میشوند، در حالی که «دعای صالحان او را خشنود می سازد»، و او «پیروان پارسایی را دوست می دارد». این آیات نه تنها بر نارضایتی خدا از شر تأکید می کند، بلکه بر خوشی او از نیکویی نیز تأکید می کند. همچنین به طور مستقیم شادی الهی و محبت را به هم مرتبط می کند، و ارتباط عمیق بین محبت و حظ خدا را برجسته می کند، همانطور که در سراسر کلام مقدس نشان داده شده است.

بر اساس مزمور ۱۴۶: ۸، «خداوند پارسایان را دوست می دارد».

دوم قرنتیان ۹: ۷ می افزاید، «خداوند، بخشندۀ شادمان را دوست می دارد». ابتدا توجه کنید که این آیات چه چیزی را نمی گوید. نمی گوید که خدا تنها پارسایان را دوست می دارد یا اینکه خدا تنها بخشندۀ شادمان را دوست می دارد. خدا همه را دوست می دارد.

در واقع، برای اینکه این عبارات معنی داشته باشند، دلالت بر این دارند که خداوند «پارسایان» و «بخشندۀ شادمان» را به شیوه ای متمایز دوست می دارد. بینش به دست آمده از امثال ۱۵: ۸، ۹ کلیدی برای درک این تمایز ارائه می دهد: عشق و محبت خدا به این افراد و دیگران از طریق رضایت او از آنها ابراز می شود. محبتی که خداوند به نیکوکاران و کسانی که با شادی می بخشند، با رضایت و لذت عمیق او از اعمال آنها مشخص می شود.

`ارتباط عمیق بین آسمان و زمین را در نظر بگیرید که در آن خدا، خالق جهان، می تواند از نزدیک با ما در تعامل باشد، حتی از نظر احساسی. این ایده شگفت انگیز چه امیدی به شما می دهد، خصوصا هنگامی که در زمانهایی چالش برانگیز قرار داشته باشید؟`