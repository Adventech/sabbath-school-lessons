---
title:  خصلت تغییر ناپذیر خدا
date:  04/02/2025
---

`ملاکی ۳: ۶ و یعقوب ۱: ۱۷ را بخوانید. این آیات درباره شخصیت خدا چه تعلیم می دهند؟`

در ملاکی ۳: ۶، خدا اعلام می دارد، «من که خداوند هستم، تغییر نمی کنم». اگرچه برخی این قسمت از آیه را اینگونه تفسیر می کنند که خداوند از هیچ جنبه ای دچار تغییر نمی شود، اما بررسی دقیق تر آیه و متن های بعدی آن نشان می دهد که تغییر ناپذیری تایید شده خداوند به طور خاص به تغییرناپذیری اخلاقی مربوط می شود.

مابقی آیه اشاره بر این دارد که خدا ممکن است بطور نسبی تغییر کند زیرا خدا می گوید:

«من که خدا هستم تغییر نمی کنم، از همین روست که شما ای فرزندان یعقوب هلاک نشده اید» و درست بعد از این آیه خدا به قوم خود می گوید «نزد من بازگشت کنید و من نیز نزد شما باز خواهم گشت» (ملاکی ۳: ۷).

پس ارتباط خدا با مخلوقاتش رابطه متقابل است اما در میان این فعل و انفعالات و در هر شرایطی، ثبات شخصیت خدا تزلزل ناپذیر باقی می ماند. این استواری در یعقوب ۱: ۱۷ بازتاب یافته است، و بیان می کند که هر عطیه نیکو و کامل از خدا سرچشمه می گیرد، که هیچ گونه تغییری را تجربه نمی کند و تأکید می کند که خداوند سرچشمه شرارت نیست.

در سراسر قسمتهای مختلف، کتاب مقدس به طور پیوسته این آموزه را تعلیم میدهد که شخصیت خدا تغییرناپذیراست. دراصل، کتاب مقدس بر تغییر ناپذیری اخلاقی خدا تأکید می کند. علیرغم اینکه خدا با مخلوقات خویش در ارتباط است، ویژگی های تغییرناپذیر حاکم بر این تعاملات، محبت و عدالت است.

`دوم تیموتائوس ۲: ۱۳؛ تیطوس ۱: ۲ و عبرانیان ۶: ۱۷ و ۱۸ را بخوانید. این آیات درباره خدا چه می آموزند؟`

خدا نمی تواند خود را انکار کند؛ خدا هرگز دروغ نمی گوید؛ و وعده های خدا قابل شکستن نیستند. ما می توانیم مطمئن باشیم که خدای کتاب مقدس همان خداست (در مسیح) که داوطلبانه خود را برای ما بر روی صلیب تقدیم کرد. او خدایی است که می توان بدون قید و شرط به او اعتماد کرد و می توانیم برای آینده اطمینان و امید داشته باشیم، همانگونه که عبرانیان ۱۳: ۸ آن را بیان می کند، «عیسی مسیح دیروز و امروز و تا ابد همان است».

`چگونه می توان به نیکوئی خدا، به ویژه در میان سختی های زندگی، اعتماد کرد؟ چگونه تصویر خدا بر روی صلیب به تقویت اعتماد به نیکوئی او کمک می کند؟`