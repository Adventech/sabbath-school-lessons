---
title:  شهادت و تایید پدر آسمانی
date:  06/11/2024
---

انجیل یوحنا با گفتگو درباره «کلام مجسم خدا» (logos) آغاز می شود که از «با خدا بودن یا نزد خدا بودن» سخن می گوید؛ یعنی با خدای پدر بودن(یوحنا ۱: ۱). وقتی که کلمه جسم شد، روح با نازل شدن بر او در هنگام تعمیدش، بر او شهادت داد(یوحنا ۱: ۳۲-۳۴). ولی پدر نیز درباره عیسی در خلال خدمت زمینی اش شهادت می دهد.

`یوحنا ۵: ۳۶-۳۸ را بخوانید. عیسی در اینجا درباره پدر چه می گوید؟`

عیسی بین پدر و کارها و معجزاتی که انجام داده بود ارتباطی را ایجاد می کند. او به صراحت می گوید که پدر او را فرستاده و در مورد او شهادت داده است.

`متی ۳: ۱۷، متی ۱۷: ۵، مرقس ۱: ۱۱ و لوقا ۳: ۲۲ را بخوانید. (دوم پطرس ۱: ۱۷ و ۱۸ را نیز ببینید). پدر درباره عیسی چه می گوید؟`

در جریان تعمید عیسی، هم پدر و هم روح القدس حضور داشتند که نشان دهنده آغاز خدمت عیسی بود. پدر اعلام می کند که عیسی پسر محبوب اوست که از او خشنود است. با این حال، در یک لحظه مهم در خدمت مسیح، پدر دوباره صحبت می کند، همانطور که در انجیل یوحنا ثبت شده است.

در آخرین روزهای خدمت عیسی، تنش در حال افزایش بود. رهبران مذهبی که قادر به متوقف کردن او نبودند (یوحنا ۱۲: ۱۹ را ببینید)، به طور فزاینده ای مصمم بودند که او را به قتل برسانند. در همین حال، جمعیت سرشار از شور و اشتیاق برای عیسی بودند، به ویژه هنگامی که اخباری در مورد قیام معجزه آسای ایلعازر از مردگان منتشر شد (یوحنا ۱۲: ۱۷ و ۱۸). این باعث شد که افراد بیشتری تصمیم بگیرند از عیسی پیروی کنند. حتی یونانیان شرکت کننده در مراسم عید ابراز تمایل کردند که با او دیدار کنند.

در آن لحظه، هنگامی که عیسی گفت: «ای پدر، نام خود را جلال بده»، خداوند یک بار دیگر از آسمان سخن گفت: «جلال داده ام و باز جلال خواهم داد»(یوحنا ۱۲: ۲۸).

همانطور که پیش از این دیده ایم، زمان یا ساعت جلال عیسی، به مصلوب شدن او اشاره می کند. از این رو شهادت پدر درباره عیسی به قربانی عظیم بره خدا برای گناهان جهان اشاره دارد. این اوج خدمت زمینی او بود. مرگ او بخاطر ما، پرداخت کامل جریمه گناهان ما بود و با ایمان به او، هرگز خودمان با مجازات گناه روبرو نخواهیم شد.