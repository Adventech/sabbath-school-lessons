---
title:  قبول یا رد کردن
date:  05/11/2024
---

درس ۲ اطعام ۵۰۰۰ نفر را در یوحنا باب ۶ شرح داده است ولی بخش پایانی داستان را پوشش نداده که در اینجا مورد بررسی قرار خواهیم داد.

`یوحنا ۶: ۵۱-۷۱ را بخوانید. عیسی در اینجا چه گفت که مردم از قبول کردن آن به تقلا افتادند؟`

مردم همین که بطور معجزه آسا اطعام شدند آماده بودند تا عیسی را به عنوان پادشاه بپذیرند (یوحنا ۶: ۱ – ۱۵).

ولی بعدا در کنیسه کفرناحوم خطاب به آنان مفهوم روحانی معجزه را شرح داده و گفت، «من نان حیات هستم» (یوحنا ۶: ۳۵). او با جزئیات بیشتری شرح می دهد که این نان جسم اوست که برای دنیا ارزانی می کند تا حیات یابد (یوحنا ۶: ۵۱).

این گفته چشمان جمعیت را به این واقعیت گشود که عیسی پادشاه زمینی آنان نخواهد بود. او در چارچوب افکار زمینی قرار نمی گرفت. آنان از بحثی که می توانست اندیشه آنها را به تشخیص و پذیرش عیسی به عنوان مسیح موعود هدایت کند امتناع کردند. بسیاری که به شاگردی او در آمده بودند او را در اینجا ترک کردند (یوحنا ۶: ۶۶).

از منظر انسانی، چنین چیزی باید برای عیسی سخت بوده باشد. پذیرفته شدن از سوی جمعیت، خوشحال کننده است زیرا چه کسی است که نخواهد مقبول باشد؟ با این حال، تجربه اینکه جمعیت قابل توجهی او را ترک کنند و اصول را زیر سوال ببرند، به طور طبیعی می تواند دلسرد کننده باشد. با رفتن جمعیت، عیسی به حلقه درونی خود یعنی دوازده نفر رو کرده و میپرسد که آیا آنها نیز میخواهند او را ترک کنند.

در این لحظه، پطرس اعتراف قابل توجهی می کند که هم بر پیام و هم هویت عیسی گواهی می دهد. او میگوید: «سخنان حیات جاودان نزد توست. و ما ایمان آورده و دانسته ایم که تویی آن قدوس خدا» (یوحنا۶: ۶۸ و ۶۹).

شاگردان پس از گذراندن چندین سال با عیسی، همراهی با او در سفرهایش، مشاهده معجزات او و گوش دادن به تعالیم او، آشنایی عمیقی با او پیدا کردند. از طریق این تجربیات، آنها متوجه شدند که هیچ کس دیگری مانند او وجود ندارد. آنها متقاعد شدند که علیرغم درک ناقصی که از رسالت او داشتند، این مرد واقعاً همان مسیح (موعود) است. تنها پس از مرگ و قیام عیسی بود که درک آنها از هدف او آشکار شد و آنها شروع به درک دلیل آمدن او کردند.

`از این داستان در مورد این واقعیت که اکثریت معمولاً اشتباه می کنند، چه چیزی می توانیم بیاموزیم؟ چرا مهم است که این را در نظر داشته باشیم، به ویژه وقتی صحبت از جنبه هایی از ایمان ما می شود که ممکن است مورد پسند اکثریت از جمله اکثر مسیحیان نباشد؟`