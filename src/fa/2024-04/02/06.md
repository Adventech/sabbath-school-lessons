---
title:  قیام ایلعازر از مرگ
date:  10/10/2024
---

یوحنا باب ۱۱ سرشار از غم و اندوه است – خبر غم انگیز بیماری یک دوست عزیز (یوحنا ۱۱: ۱ – ۳)؛ گریستن بخاطر مرگ او (یوحنا ۱۱: ۱۹و۳۱و۳۳)؛ مرثیه های خواهران ایلعازر مبنی بر اینکه اگر عیسی در آنجا بود ایلعازر نمی مرد (یوحنا ۱۱: ۲۱ و ۳۲)؛ و گریه های خود عیسی (یوحنا ۱۱: ۳۵).

ولی عیسی قبل از اینکه به سمت خانه ایلعازر برود دو روز تاخیر کرد (یوحنا ۱۱: ۶)، حتی اشاره کرد که خوشحال است که زودتر نرفته بود (یوحنا ۱۱: ۱۴ و ۱۵). این عکس العمل از روی خونسردی نبود. در عوض بخاطر آشکار نمودن جلال خدا بود.

وقتی، به یوحنا ۱۱: ۱۷ – ۲۷ میرسیم، ایلعازر برای مدت چهار روز بود که مرده بود. پس از چهار روز بدن او باید متعفن شده باشد، همانگونه که مرتا گفت، «سرورم اکنون دیگر بوی ناخوش می دهد زیرا چهار روز گذشته است» (یوحنا ۱۱: ۳۹). تردیدی نیست که تاخیر عیسی تنها کمک کرد تا معجزه پیش رو حتی حیرت انگیزتر باشد. برای قیام دادن یک جسد متعفن؟ چه برهان و گواه بیشتری لازم بود تا نشان دهد که او به واقع خدا بود؟

عیسی که خدا و خالق حیات بود، بر مرگ نیز قدرت داشت. بنابراین، عیسی از این فرصت در خصوص مرگ ایلعازر استفاده می کند، تا حقیقتی حیاتی را درباره هویت خود آشکار کند.

عیسی گفت: «قیامت و حیات منم. آن که به من ایمان آورد به یقین تا ابد نخواهد مرد»(یوحنا ۱۱: ۲۵ و ۲۶).

`یوحنا ۱۱: ۳۸ – ۴۴ را بخوانید. عیسی برای اثبات ادعای خود چه کرد؟`

همانگونه که عیسی با بینایی بخشیدن به آن مرد نابینا (یوحنا ۸: ۱۲ یوحنا ۹: ۵)، نشان داد که او نور جهان است (یوحنا ۹: ۷)، پس، در اینجا ایلعازر را از مرگ قیام داد (یوحنا ۱۱: ۴۳ و ۴۴) و نشان داد که او قیامت و حیات است (یوحنا ۱۱: ۲۵).

این معجزه بیش از معجزات دیگر به عیسی به عنوان حیات دهنده و به عنوان خدا اشاره می کند. این موضوع گواهی محکم ارائه می کند که عیسی پسر الهی خداست و اینکه با ایمان می توانیم از طریق او حیات داشته باشیم (یوحنا ۲۰: ۳۰ و ۳۱).

با این حال، زمانی به پایان این داستان باورنکردنی می رسیم (یوحنا ۱۱: ۴۵-۵۴)، که بسیاری از کسانی که آن را دیدند ایمان آوردند (یوحنا ۱۱: ۴۵)، این قضیه قدرتمند بود و طنزی تلخ را آشکار نمود. عیسی نشان میدهد که میتواند مردگان را زنده کند، و با این حال، این مردان فکر می کردند که میتوانند با کشتن او، ماموریت او را متوقف کنند؟ چه نمونه ای از ضعف بشری در مقابل حکمت و قدرت خداوند!