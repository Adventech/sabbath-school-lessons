---
title:  اطعام پنج هزار نفر
date:  06/10/2024
---

در یوحنا ۶: ۴ و ۵، رسول به طور خاص اشاره می کند که اطعام پنج هزار نفر در نزدیکی زمان عید پِسَح انجام شد. عید پِسَح یک رویداد مهم برای بزرگداشت رهایی اسرائیل از مصر بود، جایی که بره قربانی، جایگزین مرگ نخستزادگان شد. این قربانی به طور نمادین نشان دهنده قربانی نهایی عیسی بخاطر ما بود. بر روی صلیب، عیسی مجازاتی را که ما به خاطر گناهانمان مستحق آن بودیم، متحمل شد. مسیح که به عید پِسَح ما تشبیه شده است، در واقع برای ما قربانی شد (اول قرنتیان ۵: ۷).

«بار تقصیرِ گناه جهان و اندوه جدایی از پدر بحدی سنگین بود که قلبش شکست و زندگی اش از هم پاشید. این همه ایثارگری برای نجات گناهکاران بود».- الن جی. وایت، نبرد عظیم، صفحه ۵۴۰.

`یوحنا ۶: ۱ – ۱۴ را بخوانید. در این آیات چه شباهتهایی را میتوان بین عیسی و موسی یافت؟ یعنی، عیسی در اینجا چه کرد، تا مردم رهایی اجدادشان بواسطه ماموریت موسی را به یاد بیاورند؟`

جزئیات بسیاری در این روایت، شباهت هایی بین عیسی و موسی در جریان خروج را نشان می دهد. زمان عید پسح (یوحنا ۶: ۴) به رهایی عظیم اسراییل از مصر اشاره دارد.

عیسی به کوه می رود (یوحنا ۶: ۳) همانطور که موسی به کوه سینا رفت. عیسی فیلیپُس را می آزماید (یوحنا ۶: ۵ و ۶) همانطور که اسرائیلیان در بیابان مورد آزمایش قرار گرفتند. تکثیر و زیاد شدن نان ها (یوحنا ۶: ۱۱) یادآور مَنّـــای آسمانی بود. جمع کردن غذاهای بجا مانده (یوحنا ۶: ۱۲) یادآور جمع آوری مَنّـــا در عهد قدیم توسط اسرائیلیان را بود.

دوازده سبد غذای بجا مانده جمع آوری شد (یوحنا ۶: ۱۳)، که همان عدد قبایل اسرائیل بود. و گفته مردم مبنی بر اینکه «براستی او همان پیامبر است که می باید به جهان بیاید» (یوحنا ۶: ۱۴)، با مفهومِ «پیامبری همانند من» (تثنیه ۱۸: ۱۵) که توسط موسی پیشگویی شده بود، همسو می باشد. همه اینها به عیسی به عنوان موسای جدید اشاره می کند – که می آید تا قومش را نجات دهد.

از اینرو، یوحنا نه تنها نشانهها و معجزاتی را که عیسی انجام داد، نشان می داد، بلکه نشانهها و شگفتیهایی را نشان می داد که برای قوم یهود از اهمیت فرهنگی و تاریخی برخوردار بودند. در اصل، او آنها را به الوهیت او [عیسی] رهنمون می ساخت.

`اشعیا ۵۳: ۴ – ۷ و اول پطرس ۲: ۲۴ را بخوانید. این آیات در خصوص عیسی به عنوان بره خدا چه چیزی را تعلیم می دهد؟ الوهیت او چگونه با این حقیقت گره خورده است، و چرا این حقیقت، مهم ترین حقیقتی است که می توانیم به آن پی ببریم؟`