---
title:  در ابتدا – logos «کلام مجسم خدا» الهی
date:  13/10/2024
---

`یوحنا ۱: ۱-۵ را بخوانید. این کلمات درباره «کلمه» یعنی عیسی مسیح، چه می آموزند؟`

انجیل یوحنا با ایده ای شگفت انگیز آغاز می شود: «در ابتدا کلمه بود، کلمه با خدا بود، و کلمه خدا بود» (یوحنا ۱:۱). این تک جمله زیبا حاوی اندیشه ای ژرف است که درک کامل آن براحتی ممکن نیست.

ابتدا، بشارت دهنده اشاره ای به داستان آفرینش می کند که در پیدایش ۱: ۱ یافت میشود، جایی که عبارت «در آغاز» را تکرار میکند. یوحنا با بیان اینکه «کلمه»، قبل از پیدایش جهان وجود داشته است، وجود ازلی عیسی را تأیید می کند.

بعد می گوید، «و کلمه با خدا بود». در یوحنا ۱: ۱۸، یوحنا اشاره می کند که مسیح «در آغوش پدر است». صرفنظر از تلاشهای ما برای درک کامل معنای دقیق این مفهوم، یک چیز قطعی است: عیسی و پدر رابطهای صمیمی و جدایی ناپذیر دارند.

پس از آن، یوحنا می گوید: «و کلمه خدا بود». با این حال، ممکن است تعجب کنیم که چگونه کلمه می تواند هم با خدا باشد و هم خدا باشد؟ پاسخ در زبان یونانی نهفته است. زبان یونانی مانند زبان انگلیسی دارای حرف معین یا حرف تعریف (the) است اما فاقد حرف نامعین (a/an) می باشد. آنچه برای ما قابل درک است این است که حرف تعریف (the) بر چیزی تأکید می کند که دارای خصوصیتی معین است و به یک شی یا شخص خاص اشاره می کند.

در عبارت «کلمه با خدا بود»، واژه «خدا» حرف معین یا حرف تعریف دارد، از این رو به فردی خاص اشاره می کند، یعنی به پدر. [و کلمه با پدر بود]. در عبارت «و کلمه خدا بود»، واژه خدا از حرف تعریف برخوردار نیست که در این زمینه به خصوصیات الهی اشاره می کند. عیسی خداست – و پدر نیست، ولی او همچنان پسر الهی خداست، یعنی دومین شخص از الوهیت می باشد.

یوحنای رسول این ایده را تأیید می کند، زیرا یوحنا ۱: ۳-۴ اعلام می کند که عیسی کسی است که همه چیز را آفریده است. هر چیزی که به وجود آمد تنها توسط عیسی که خدای خالق است به وجود آمد.

«خداوند عیسی مسیح از ازل همیشه با پدر متحد بوده است. او به عنوان «تصویر خدا» توصیف می شود که نشان دهنده عظمت و کبریایی و «فروغ جلال خداست».- الن جی. وایت، آرزوی اعصار، صفحه ۱۹.

`چراالوهیت کامل مسیح بخشی از الهیات ما است؟ چه چیزی را از دست می دادیم اگر عیسی فقط یک موجود مخلوق بود؟ پاسخ خود را در روز سبت به کلاس بیاورید و آماده باشید تا در مورد آن بحث کنید، که چرا الوهیت ابدی مسیح برای ایمان ما تا این اندازه اهمیت دارد.`