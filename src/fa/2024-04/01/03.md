---
title:  نشانه دوم در جلیل
date:  30/09/2024
---

عیسی در تمام مدتی که بر روی زمین بود، معجزاتی انجام داد که نقش مهمی در کمک به مردم داشت تا به او ایمان آورند. یوحنا این معجزات را با هدف الهام بخشیدن به دیگران برای ایمان آوردن به عیسی ثبت کرد.

`یوحنا ۴: ۴۶ – ۵۴ را بخوانید. چرا یوحنای مبشر، معجزه دوم را به معجزه اول در ضیافت عروسی مرتبط می سازد؟`

یوحنا در ضمن روایت نشانه دومی که عیسی در جلیل به ظهور رساند، به نشانه اول در عروسی قانا اشاره می کند. به نظر می رسد که یوحنا قصد دارد بیان کند که این نشانه ها کمک می کند تا تشخیص بدهید که عیسی کیست. علاوه بر این، یوحنا می گوید: «این دومین آیتی بود که عیسی هنگامی که از یهودیه به جلیل آمد به ظهور رسانید»(یوحنا ۴: ۵۴).

در ابتدا، پاسخ عیسی به التماس آن مردی که از رجال حکومتی است، ممکن است تند و خشن به نظر برسد. با این حال، این مقام حکومتی، شفای پسرش را ملاک ایمان به عیسی قرار داده بود. عیسی نیت قلبی او را خواند و به بیماری روحانی اشاره کرد که عمیقتر از بیماری تهدیدکننده زندگی پسرش بود. گویی که رعدی بر ذهن مرد فرود آمد و ناگهان متوجه شد که فقر روحانی او می تواند به قیمت جان پسرش تمام شود.

بسیار مهم است که بدانیم، معجزات به تنهایی دلیل کافی برای اثبات مسیح بودن عیسی نبودند. دیگران هم معجزاتی صورت داده بودند. در حالی که برخی انبیا راستین، و برخی دیگر دروغین بودند. معجزات صرفاً وجود وقایع ماوراءالطبیعه را تأیید می کنند و به خودی خود دلالت بر این ندارند که این اعمال را خدا انجام داده است. (شایان ذکر است که حتی شیطان نیز توانایی انجام آنچه را دارد که ما ممکن است به عنوان «معجزه» یا اعمال ماوراء طبیعی تلقی کنیم)

مرد رجال حکومتی با غم جانکاهی که او را در بر گرفته بود خود را به پای عیسی انداخت تا به او رحم کند و التماس کرد تا پسرش را شفا بدهد. عیسی با اطمینان درخواست او را اجابت نمود. او گفت: «برو پسرت زنده می ماند»(یوحنا ۴: ۵۰).

فعل «زنده می ماند» در واقع در دستور زبان یونانی زمان حال است. این کاربرد، «حالِ مرتبط به آینده» نامیده می شود که با استفاده از زمان حال به رویدادهای آینده اشاره می کند و با چنان قطعیتی سخن می گوید که گوئی هم اینک بوقوع پیوسته است. آن مرد در رفتن به سوی خانه شتاب نکرد بلکه با ایمانی که به عیسی داشت، روز بعد به خانه رسید و چنین یافت که درست در همان زمانی که عیسی آن سخن را بر زبان آورده بود تب پسرش قطع شده بود.

چه دلیلی قدرتمند تر از این برای ایمان به عیسی!

`حتی اگر، شاهد معجزه ای باشیم، قبل از اینکه خودبخود آن را به خدا نسبت بدهیم، چه عوامل یا معیارهای دیگری را باید در مد نظر بگیریم؟`