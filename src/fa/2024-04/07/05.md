---
title:  شهادت توما
date:  13/11/2024
---

`یوحنا ۲۰: ۱۹- ۳۱ را بخوانید. از داستان توما درباره ایمان و تردید چه میتوانیم بیاموزیم؟ خطای بزرگی که توما مرتکب شد، چه بود؟`

مسیح پس از قیام، به حواریون خود ظاهر شد که از ترس در اتاقی خود را محبوس کرده بودند.

توما با آنها نبود. بعدا که خبر قیام را از حواریون دیگر شنید، مایوس شد.

این با تصویری که او از پادشاهی داشت مطابقت نمی کرد. و همچنین متعجب شده بود که چرا وقتی که خودش در آنجا نبوده، عیسی خود را به آنها ظاهر کرده است.

توما گفت، «تا خود نشان میخها را در دستهایش نبینم و انگشت خود را بر جای میخها نگذارم و دست خویش را در سوراخ پهلویش ننهم ایمان نخواهم آورد» (یوحنا ۲۰: ۲۵).

در اینجا توما داشت وضعیت ایمان خود را ابراز می کرد. این شیوه از ایمان به عیسی بارها و بارها در انجیل یوحنا تکرار شده است. نیقودیموس به عیسی گفته بود «کسی که سالخورده است چگونه می تواند زاده شود؟» (یوحنا ۳: ۴). زن سامری در کنار چاه پرسیده بود، «سرورم سطل نداری و چاه عمیق است پس آب زنده از کجا می آوری؟» (یوحنا ۴: ۱۱). جمعیتی که با قرصهای نان و چند ماهی اطعام شده بودند پرسیده بودند، «چه آیتی به ما می نمایی تا با دیدن آن به تو ایمان آوریم؟» (یوحنا ۶: ۳۰).

این دیدگاهِ «ببین و سپس باور کن» می باشد که انجیل یوحنا با آن مقابله می کند. وقتی عیسی بعد از قیام با توما دیدار کرد، از او خواست تا بیاید و بر بدن قیام کرده او دست بگذارد. ولی سپس گفت، «خوشا به حال آنان که نادیده ایمان بیاورند» (یوحنا ۲۰: ۲۹).

«خداوند شواهد فراوانی برای تحکیم ایمان ما ارائه میکند و هرگز از ما نمیخواهد که نامعقول باور کنیم. وجود او، شخصیت او، و صدق کلام او، همه با شهادت هایی اثبات می شوند که برای ما عقلانی هستند. با وجود این شواهد فراوان، خداوند اجازه داده است که احتمال شک وجود داشته باشد. بنابراین، ایمان ما باید مبتنی بر شواهد باشد نه تظاهر».-الن جی. وایت، گامهایی بسوی مسیح، صفحه ۱۰۵.

از طریق کلام خدا، از طریق خلقت، و از طریق تجربه شخصی، شواهد خارق العاده زیادی برای ایمان به عیسی به ما داده شده است.

`اگر کسی از شما بپرسد چرا به عیسی ایمان دارید، چه خواهید گفت؟`