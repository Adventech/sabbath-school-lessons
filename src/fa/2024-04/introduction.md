### مضامین انجیل یوحنا

در مغازه ای در تهران واقع در ایران، یک تابلو فرش تصویری نصب شده بود که نمایی از یک جنگل قدیمی را نشان می داد. این فرش با زیبایی مسحور کننده ای بافته شده بود که منظره ای تماشایی از سوئیس را با کوه های مرتفع، آبشار، دریاچه نیلگون، تپه های پوشیده از جنگل و آسمان وسیع آبی رنگ با ابرها را نشان می داد.

افراد حاضر در مغازه این فرصت را داشتند که جزئیات مختلفی از فرش از قبیل تراکم گره ها در هر اینچ مربع، نوع نخ و رنگ استفاده شده را مشاهده کنند. همه این جزئیات در ظرافت فرش نقش داشتند.

از طرفی یک فرد میتوانست محو تکنیکها و مضامین جذابی که فرش را بطور منحصر بفردی زیبا کرده است، بشود: انعکاس آسمان در دریاچه، برفی که قله ها را پوشانده بود، و جنگلی سرسبز که زیبایی آن با انبوه خزه های سبز پررنگ تکمیل می شد. دو ترکیب هماهنگ از این جزئیات و مضامین، شکوه مکانی آرام در کوه های آلپ را نشان می داد.

در سه ماهه پیش رو، یک شاهکار استثنایی دیگر را بررسی خواهیم کرد. با این حال، این شاهکار با قلم مو روی بوم کشیده نشده، و در قاب عکسی زیبا با ظرافت و هنرمندانه قرار نگرفته است، و یا فرشی نیست که ماهرانه بافته شده باشد. در عوض، این کلامِ مکتوبِ خداست که به زیبایی در انجیل یوحنا بیان شده است.

واژه ها معنای خود را از پیش زمینه و متنی می گیرند که در آن به کار رفته اند. برای درک پیام مورد نظر کتاب مقدس، بسیار مهم است که آن را در پیش زمینه های مختلف آن مطالعه کنیم که جملات، فصل ها، و بخش های مرتبط به هم، و همچنین پیام جامع کتاب مقدس را در بر می گیرد. علاوه بر این، از آنجایی که کل کتاب مقدس از روح القدس الهام گرفته شده است، هر بخش باید در چارچوب کل کتاب مقدس بررسی شود.

هدف این فصل درک پیام انجیل یوحنا می باشد. این کتاب در میان چهار انجیل برجسته و بی نظیر است زیرا مکرراً برروی برخوردهای فردی بین عیسی و افرادی خاص مانند نتنائیل، نیقودیموس، زن سامری در کنار چاه، مرد افلیج در کنار حوض بیت صیدا، کور مادرزاد، ایلعازر و خواهرانش، پیلاطس، پطرس یا توما متمرکز است. بسیاری از این داستان ها منحصر به انجیل یوحنا می باشد.

انجیل یوحنا کلام خداست که از طریق یوحنای رسول به ما داده شده است. مانند کل کتاب مقدس، این انجیل با اراده خدا بیان شده است، نه اراده انسان. یوحنا به اختیار خود به عنوان وسیله ای عمل کرد که از طریق آن روح القدس موضوعات و مفاهیم مهمی مانند کلمه (لوگوس،[منشا وجود، هستی])، نور، نان، آب، روح القدس، یگانگی، نشانه ها، شهادت و نبوت را منتقل کند. این مضامین متقابلاً یکدیگر را در سراسر انجیل تقویت و آشکار می کنند.

در طول مطالعه کتاب مقدس، بطور معمول بر درک معنای تک تک کلمات یا بخش های کوچک کتاب مقدس تمرکز می شود. برای رسیدن به این هدف، ما اغلب به فرهنگ لغت کتاب مقدس مراجعه می کنیم تا معانی کلمات را روشن کنیم. همچنین با دقت به بررسی دستور زبان، حواشی متن، و پیشینه تاریخی آن می پردازیم. مانند بررسی دقیق جزئیات یک فرش، ما در ضمن بررسی تعداد گره ها در هر اینچ مربع، نخ ها، رنگ ها و تار و پود آن، مجذوب آن می شویم. همه این جزئیات دارای اهمیت هستند و برای درک ما بسیار مهم هستند.

اما همانطور که جزئیات را بررسی می کنیم، نباید تصویر بزرگتر را فراموش کنیم. درست همانطور که فرش ایرانی می تواند ما را به مناظر زیبای آلپ ببرد، انجیل یوحنا نیز ما را به زندگی و تعالیم عیسی مسیح بازمی گرداند که حیات جاودان را ارائه می دهد. در حالی که جزئیات مهم هستند، هدف آنها این است که ما را به پیام اصلی هدایت کنند. در انجیل یوحنا، این پیام، مکاشفه خاصی از عیسی، نجات دهنده ماست.

_ایی. ادوارد زینکه، معاون سابق موسسه تحقیقات کتاب مقدس در مجمع عمومی ادونتیستهای روز هفتم، فعالانه درگیر فعالیت های مختلف کلیساست و در هیئتهای مختلف خدمت میکند. او سمت نایب رئیس هیئت مدیره بنیاد الن جی. وایت را بر عهده دارد و به عنوان مشاور ارشد در موسسه بشارتی ریویو کلیسای ادونتیست خدمت می کند. او سه دکترای افتخاری را از دانشگاه های کلیسای ادونتیست روز هفتم دریافت کرده است. او در مریلند امریکا زندگی می کند._

_دکتر توماس شِپِرد، استاد پژوهشگر ارشد عهد جدید در دانشگاه الهیات ادونتیست روز هفتم دانشگاه اندروز است، که از سال ۲۰۰۸ در آن دانشکده مشغول بوده است. او در طول زندگی حرفه ای خود به تدریس مشغول بوده است. توماس و همسرش، دکتر شِری شِپِرد، به طور فعال به عنوان مبشر در مالاوی، واقع در قاره آفریقا، و در برزیل خدمت کرده اند. آنها دارای دو فرزند بزرگسال و شش نوه می باشند._