---
title:  محکومیت
date:  28/11/2024
---

«هر که به او ایمان دارد محکوم نمی شود اما هر که به او ایمان ندارد هم اینک محکوم شده است زیرا به نام پسر یگانه خدا ایمان نیاورده است.... هر که بدی را به جا می آورد از نور نفرت دارد و نزد نور نمی آید مبادا کارهایش آشکار شده رسوا گردد. اما آن که راستی را به عمل می آورد نزد نور می آید تا آشکار شود که کارهایش به یاری خدا انجام شده است».- (یوحنا ۳: ۱۸-۲۱؛ با یوحنا ۱: ۱۰ مقایسه کنید).

`چرا مردم محکوم به داوری می شوند؟ یوحنا ۳: ۱۸ و ۳۶؛ یوحنا ۵: ۲۴ و ۳۸؛ یوحنا ۸: ۲۴؛ یوحنا ۱۲: ۴۷.`

انکار عیسی مسیح که نور جهان است ذهن ما را به روی شک و به وسوسه های اهریمن باز نگاه می دارد. این در نتیجه رویگردانی از نور و رو کردن به تاریکی است.

آگاهی های لازم در مورد پیامدهای نزدیک شدن به درخت در مرکز باغ به حوا داده شده بود. ولی، شیطان او را وسوسه کرد که در این روشنگری شک کند و او را به جایی رساند که کلام خدا را زیر سوال ببرد. او در استدلال خود در نظر گرفت که خدای مهربان به مخلوقاتی که آفریده آسیبی نمی رساند و بر مشاهدات حسی اش تکیه کرد. مار پس از خوردن میوه، توانایی صحبت کردن را به دست آورده است. پس، حتما، شیطان درست می گوید. بنابراین، او شروع به تفکر در این نظریه کرد که اگر او هم از این میوه بخورد شبیه خدا می شود. متأسفانه، او تسلیم فریب شد و به نور هدایت پشت کرد. متأسفانه شوهرش همین مسیر را طی کرد.

`متی ۴: ۱- ۴ را بخوانید. مسیح در بیابان وسوسه از چه اصولی برای مقابله با فریب شیطان استفاده کرد؟`

مسیح از همان ظرفیت انسانی آدم، حوا، مردم زمان نوح، و قوم اسرائیل در قادش برنیع برخوردار بود. او میتوانست این سوال را مطرح کند که چرا یک خدای مهربان پسرش را در بیابان در معرض ۴۰ شبانه روز گرسنگی و آسیبپذیری قرار میدهد. او می توانست انتخاب کند که به عنوان پسر الهی سنگ ها را تبدیل به نان کند. با این وجود، مسیح با کلام خدا پاسخ داد و به جای انطباق با الگوهای فکری زمینی، با سطح درک آسمانی عمل کرد. قابل توجه است که او چقدر راحت می توانست یک تصمیم اشتباه را توجیه کند، دامی که بسیاری از افراد، حتی افراد با ایمان، اغلب با آن مواجه می شوند.