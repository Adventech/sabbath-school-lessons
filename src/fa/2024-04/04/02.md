---
title:  شهادت یحیی تعمید دهنده
date:  20/10/2024
---

درس هفته گذشته نشان داد که انجیل یوحنا با معرفی عیسی مسیح بعنوان کلمه آغاز می شود، که از ازل، یعنی قبل از خلقت، هستی داشته است. اما، در همان مقدمه، یحیی تعمید دهنده به عنوان شاهدی برای شهادت بر الوهیت عیسی ظاهر می شود. در زمان عیسی، برخی از یهودیان انتظار آمدن دو مسیح موعود را داشتند: یکی با نقش کهانت و دیگری با نقش سلطنتی. یوحنا توضیح می دهد که یحیی تعمید دهنده خود را به عنوان یکی از این دو مسیح موعود مطرح نکرد، بلکه شاهدی برای الوهیت مسیح یگانه واقعی بود.

`یوحنا ۱: ۱۹- ۲۳ را بخوانید. یحیی تعمید دهنده چگونه بشارت و رسالت خود را توضیح می دهد؟`

رهبران مذهبی، کاهنان و لاویان را فرستادند تا در مورد هویت یحیی جویا شوند. با توجه به انتظارات بیش از حدی که در یهودیه در خصوص مسیح موعود غالب بود، برای یحیی تعمید دهنده بسیار مهم بود تا روشنگری کند که ارتباط او با این انتظارات چیست. اگرچه او خودش «نور» نبود، اما از طرف خدا فرستاده شده بود تا در مورد «نور» شهادت دهد و مقدمات آمدن مسیح موعود را فراهم کند (یوحنا ۱: ۶-۸). بنابراین، او به صراحت به سؤالات آنها پاسخ داد و گفت: «من مسیح نیستم» (یوحنا ۱: ۲۰).

علاوه بر این، یحیی با آب تعمید می داد ولی مسیح با روح تعمید می داد(یوحنا ۱: ۲۶ و ۳۳). یحیی خود را شایسته نمی دانست تا بند کفش عیسی را باز کند(یوحنا ۱: ۲۷). عیسی بالاتر از یحیی ارج نهاده شد زیرا او قبل از یحیی وجود داشت (یوحنا ۱: ۳۰). عیسی که پسر خدا بود، موقعیتی برتر داشت، در حالی که نقش یحیی صرفاً این بود که توجه دیگران را به مسیح معطوف کند (یوحنا ۱: ۳۴).

`اشعیا ۴۰: ۱-۵ و یوحنا ۱: ۲۳ را بخوانید. یوحنا چگونه از این آیات استفاده می کند؟`

در دورانی که جاده ها ناهموار و پر از سنگ بود، معمول بود که خادمان را جلوتر از پادشاه می فرستادند تا مسیرها را هموار و صاف کنند و سفر را برای پادشاه هموارتر کنند. به روشی مشابه، یحیی به عنوان تحقق نبوت آمد تا قلب مردم را برای آمدن عیسی آماده کند.

`ما ایمانداران کلیسای ادونتیست روز هفتم، به چه طریقی باید همان خدمتی را انجام دهیم که یحیی تعمید دهنده انجام داد؟ چه تشابهاتی وجود دارد؟`