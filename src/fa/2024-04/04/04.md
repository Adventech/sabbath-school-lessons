---
title:  دو شاگرد یحیی تعمید دهنده
date:  22/10/2024
---

دو تن از شاگردان یحیی در کنار یحیی ایستاده بودند، وقتی که عیسی از کنار آنها می گذشت. یحیی اعلام کرد: «بره خدا را بنگرید»(یوحنا ۱: ۳۶). دو شاگرد یحیی پیام یحیی درباره مسیح را شنیده بودند، کسیکه نبوتهای عهد قدیم را درباره آمدن مسیح موعود محقق می سازد. شاگردان، یحیی را ترک گفته تا از عیسی پیروی کنند با این درک که عیسی بالاتر از یحیی تعمید دهنده است و اینکه او آمده تا محقق کننده پیام یحیی می باشد.

`یوحنا ۱: ۳۵- ۳۹ را بخوانید. این دو شاگرد پس از اینکه شهادت یحیی را درباره عیسی شنیدند، چه کردند؟`

آنان با اشتیاق برای اینکه با عیسی باشند روز خود را با او گذراندند. چه کسی می داند که چه چیزهای شگفت انگیزی از او دیدند و شنیدند؟

آنها می بایستی چیزهایی عالی شنیده و دیده باشند، زیرا طولی نکشید که با اشتیاق تجربه خود را با دیگران به اشتراک گذاشتند.

اندریاس یکی از آن دو شاگرد بود که فورا برادرش شمعون را یافت و گفت، «مسیح را (که معنی آن مَسح شده است) یافته ایم»(یوحنا ۱: ۴۱).

وقتی که اندریاس برادرش را به نزد عیسی آورد، عیسی بلافاصله به او نشان داد که او را می شناسد و گفت، «تو شمعون پسر یوحنایی اما کیفا خوانده خواهی شد(که معنی آن صخره است)»(یوحنا ۱: ۴۲). عیسی پطرس را بخوبی می شناخت. این ایده که عیسی مردم را عمیقاً میشناسد، موضوعی است که در انجیل یوحنا مرتب تکرار می شود، همانطور که در آیات دیگری مانند یوحنا ۲: ۲۴-۲۵ میبینیم. این نشان می دهد که عیسی درک خاصی از قلب و افکار مردم داشت که حکمت و اقتدار الهی او را برجسته می سازد.

«اگر یوحنا و اندریاس با همان طرز فکر شکاکانۀ کاهنان و حاکمان به عیسی نزدیک می شدند، نمی توانستند شاگردان فروتنی بشوند که مشتاق یادگیری از او هستند. کاهنان و حاکمان، با دیدگاه منتقدانه می آمدند تا او را قضاوت کنند.... اما این شاگردان اولیه مسیح اینگونه نبودند. آنها به دعوت روح القدس از طریق موعظه یحیی تعمید دهنده پاسخ داده بودند، که آنها را قادر ساخت که عیسی را به عنوان معلم آسمانی بشناسند.... در نتیجه، نور الهی باعث شد تا کتب عهد عتیق را بهتر درک کنند. حقایق چند وجهی در کتاب مقدس با تابش نور تازه ای بر آنها نمایان شد.»، الن جی. وایت، آرزوی اعصار، صفحه ۱۳۹.

تمرکز اصلی انجیل یوحنا آشکار ساختن هویت واقعی عیسی است، با این هدف که این خبرخوش با تمام جهان به اشتراک گذاشته شود.

`به چه طریقی مسیح و ایمان شما به مسیح، زندگی شما را تغییر داده است؟ همچنان، چه تغییرات دیگری را دوست دارید در زندگیتان اتفاق بیفتد؟`