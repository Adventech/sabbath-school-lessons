---
title:  بره خدا
date:  21/10/2024
---

قوم عبرانی، خواهان مسیح(موعودی) بودند تا آنها را از ظلم حکومت روم نجات دهد. هدف انجیل یوحنا تغییر درک آنها از مسیحا بود تا بتوانند تحقق پیشگویی های مربوط به پادشاه آینده را در عیسی تشخیص دهند. عیسی قرار نبود یک فرمانروای زمینی باشد. او آمد تا به وعده های عهد عتیق، از جمله فدا کردن خود برای جهان و بازگرداندن رابطه بین خدا و قومش، عمل کند.

`یوحنا ۱: ۲۹-۳۷ را بخوانید. چه چیزی را یحیی تعمید دهنده درباره عیسی اعلام می کند؟ او از چه چیزی برای به تصویر کشیدن عیسی استفاده می کند، و چرا برای درک اینکه عیسی کیست و مأموریت او چه خواهد بود، اینقدر مهم است؟`

بیانیه یحیی تعمید دهنده که عیسی را بره خدا می داند، هدف انجیل یوحنا را تأیید می کند، یعنی ایجاد درک تازه ای از کار و ماهیت مسیح. عیسی در واقع تحقق وعده سیستم قربانی خواهد بود، که به وعده نجات دهنده باز می گردد که برای اولین بار در پیدایش ۳: ۳۵ داده شد.

«هنگامی که عیسی تعمید یافت، یحیی از او به عنوان بره خدا یاد کرد که کار مسیح [موعود] را با تشبیهی ارائه می کرد. در اینجا، ذهن نبی به سخنان اشعیا معطوف شده بود، «او را همچون بره ای برای ذبح می برند»(اشعیا ۵۳: ۷).- الن جی. وایت، آرزوی اعصار، صفحه ۱۳۶.

`مرقس ۱۰: ۴۵، رومیان ۵: ۶ و اول پطرس ۲: ۲۴ را بخوانید. این آیات چگونه به ما کمک می کنند تا نقش عیسی را به عنوان «بره خدا» درک کنیم؟`

علیرغم اینکه یحیی تعمید دهنده از خدمت عیسی آگاهی کامل نداشت، ولی اطمینان داشت که عیسی همان مسیح موعود است، کسی که آمده بود تا نبوت را محقق سازد.

`در لقب «بره خدا» برای عیسی عمیقاً تعمق کنید. چه تصویری در ذهن متبادر می شود، و چگونه ارتباط آن با سیستم قربانی عهد عتیق به شما کمک میکند تا قدردان بهای گزاف نجات و رستگاری باشید؟`