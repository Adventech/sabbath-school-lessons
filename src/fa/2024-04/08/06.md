---
title:  شما از پائینید
date:  21/11/2024
---

در مطالعه خود از یوحنا تا اینجا دیدیم که یوحنا نشان داد که در واقع عیسی چطور همان مسیح موعود است، امید عظیمی که یهودیان برای مدتهای طویل در انتظارش بودند.

و با این وجود بسیاری از رهبران مذهبی که از راهنمایان مردم بودند در زمره بزرگترین دشمنانش بودند. چرا؟

`یوحنا ۸: ۱۲- ۳۰ را بخوانید. تعامل و رابطه بین عیسی و رهبران دینی که در اینجا ذکر شده است، چگونه بود؟ کدام آیات بطور خاص شرح می دهند که چرا بسیاری او را رد کردند؟`

عیسی می گوید که آنها نه او را می شناسند و نه پدر را (یوحنا ۸:۱۹). آنها باید هر دو را می شناختند، اما این افراد خود فریبی کرده اند. آنها چنان در سنتها و فلسفههای خودشان گرفتار شده بودند که حتی با وجود عیسی که در مقابل آنها بود، و همه کارهایی را که انجام میداد و چیزهایی را که میگفت – همه مکاشفات قدرتمند پدر بود - باز هم او را رد کردند.

ثانیا، عیسی به آنها گفت، «شما از پائینید». به عبارتی دیگر، هر قدر هم که مذهبی بودند، اینها روحانی و مردان خدا نبودند. آنان «ظاهر دینداری» داشتند (دوم تیموتائوس ۳: ۵) و همین. آنان ظاهرا پارسا و باطنا بی ایمان بودند.

این چیز تازه ای نبود: «این قوم به زبان به من نزدیک می شوند و به لبهای خویش مرا حرمت می نهند اما دلهایشان از من دور است. ترس آنان از من حُکم آموخته بشر است و بس» (اشعیا ۲۹: ۱۳).

همین مفهوم قرنها بعد توسط عیسی تکرار میشود، هنگامی که گفت: «آنها بیهوده مرا عبادت می کنند و تعلیمشان چیزی جز فرایض بشری نیست»(مرقس ۷: ۷). تعالیم بشری آنها، فرامین بشری آنها، «از این جهان است»(یوحنا ۸: ۲۳)و عیسی گفت «من از این جهان نیستم» (یوحنا ۸: ۲۳).

علیرغم خود فریبی رهبران مذهبی، این تراژدی تشدید شد، زیرا آنها دیگران را نیز گمراه کردند. جالب توجه است که یوحنا خاطرنشان کرد که در نتیجه وقایعی که در این آیات توضیح داده شد، «بسیاری به او ایمان آوردند»(یوحنا ۸: ۳۰).

از این رو حتی به رغم رهبری بد آنها، بسیاری از یهودیان توانستند فراتر از عقاید آنها رفته و خودشان ببینند که عیسی کیست.

`چه درس هایی را از تبادل نظر عیسی با رهبران مذهبی می گیرید؟ چطور می توانیم «از بالا» باشیم و «از پایین» نباشیم و چگونه می توانیم فرق را تشخیص بدهیم؟`