---
title:  قبر خالی
date:  18/12/2024
---

`یوحنا ۲۰: ۱- ۷ را بخوانید. آنچه که در این آیات به تصویر کشیده شده است، چه اهمیتی برای ما دارد؟`

عیسی پیش از غروب جمعه مُرد، و روز یکشنبه صبح زود قیام کرد. بخاطر نزدیکی سبت، عیسی را با عجله در قبر گذاشته بودند (یوحنا ۱۹: ۴۲)، ولی مراحل تدفین بطور کامل انجام نشده بود. پیروان او با اینکه او را بسیار دوست می داشتند، روز سبت را نگاه داشتند و به قبر نرفتند (مرقس ۱۶: ۱ و لوقا ۲۳: ۵۶ را با هم مقایسه کنید). پس از خاتمه سبت، تعدادی از زنان معطراتی را به همراه خود به مقبره آوردند. با بُهت مشاهده کردند که سنگ روی مقبره غلطانیده شده است، و مقبره خالی است.

مریم مجدلیه یکی از کسانی بود که صبح زود به آنجا رفته بود. او دوید تا به پطرس و یوحنا بگوید که چه دیده است. آن دو مرد به سوی آنجا دویدند. یوحنا جلوتر از پطرس دوید و اول به آنجا رسید. او خم شد تا درون مقبره را ببیند و پارچه کتانی را که عیسی را در آن پیچیده بودند مشاهده کرد. ولی به درون مقبره نرفت.

با این وجود پطرس به داخل رفت و پارچه کتان را دید که در آنجا قرار دارد. او همچنین دستمالی را دید که دور سر عیسی پیچیده شده بود، ولی کنار پارچه های دیگر نبود. آن پارچه تا شده بود و در کناری قرار داده شده بود.

`یوحنا ۲۰: ۸-۱۰ را بخوانید. دستمال دور سر که تا شده بود چه معنایی را تداعی می کرد؟`

پس از اینکه پطرس وارد مقبره شد، یوحنا نیز وارد شد. یوحنا ۲۰: ۸ می گوید که او وارد شد، دید، و باور کرد. چرا دیدن کفنی که در آنجا قرار داشت و دستمال سر که جداگانه تا شده بود باعث شد تا یوحنا باور کند که عیسی از مرگ قیام کرده است؟

برای پاسخ به این سوال، ضروری است تا تأمل کنیم که چرا مقبره باید در وهله اول خالی باشد. عادی ترین پاسخ می تواند، سرقت -جسد توسط سارقان قبر باشد.

ولی این پاسخ به سه دلیل معتبر نمی باشد. اولا، متی می گوید که از مقبره محافظت می شد (متی ۲۷: ۶۲- ۶۶) و سرقت از مقبره را نامحتمل می نماید. دوماً، سارقان قبر، معمولا چیزهای باارزش را به سرقت می برند و یک جسد در حال تعفن را نمی دزدند. سوماً، سارقان قبر تعجیل دارند و کفن را تا نمی کنند. پس جای تعجب نیست که وقتی یوحنا دستمال سر را دید که تا شده است، باور کرد که عیسی از مرگ قیام کرده است.