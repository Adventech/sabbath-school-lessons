---
title:  از بابل تا پنطیکاست
date:  29/10/2018
---

روزهای آماده سازی روحانی پس از عروج عیسی، در وقایع پنطیکاست به اوج رسید. آیه اول به ما میگوید که در آن روز، درست پیش از آنکه روحالقدس بر حواریون نازل شود، همه آنها بطور « یکدل » با هم بودند (اعمال رسولان باب ۲ آیه ۱).

در عهد قدیم، پنطیکاست دومین عید از سه عید مهم بود که هر ذکوری از اسرائیل باید در آنجا حضور می یافت. این عید پنجاه روز (در یونانی، pentekoste، پنجاهمین روز) پس از عید پِسَح برگزار میشد. در طول این عید، عبرانیان نخستین ثمره برداشت تابستان خود را به عنوان پیشکش شکرگزاری به خدا تقدیم می کردند.

این احتمال وجود دارد که در زمان عیسی نیز عید پنطیکاست شامل جشنی بخاطر اعطای احکام بر روی کوه سینا بوده باشد (خروج باب ۱۹ آیه ۱). بنابراین، ما در اینجا ادامه اهمیت احکام خدا را به عنوان بخشی از پیام مسیحیت در مورد عیسی میبینیم که با مرگ خویش، آمرزش را به تمام کسانی که بخاطر نقض احکام خدا توبه کنند، ارزانی می دارد. جای تعجب نیست که یکی از متن های بسیار مهم در مورد روزهای پایانی به احکام و انجیل مربوط می شود: « در اینجاست صبر مقدسین که احکام خدا و ایمان عیسی را حفظ می نمایند » (مکاشفه یوحنا باب ۱۴ آیه ۱۲).

همچنین در مورد کوه سینا، هنگامی که موسی ده فرمان را دریافت نمود (خروج باب ۱۹ آیات ۱۶ تا ۲۵، عبرانیان باب ۱۲ آیه ۱۸)، پدیده های فوق العاده متعددی در این پنطیکاست به وقوع پیوست. « ناگهان صدایی شبیه وزش باد شدید از آسمان آمد و تمام خانه ای را که در آن نشسته بودند پر ساخت. در برابر چشم آنان زبانه هایی مانند زبانههای آتش ظاهر شد که از یکدیگر جدا گشته و بر هر یک از آنان قرار گرفت. همه از روح القدس پر گشتند و بطوری که روح به ایشان قدرت تکلم بخشید به زبان هایی دیگر شروع به صحبت کردند » (اعمال رسولان باب ۲ آیات ۲ تا ۴).

`اعمال رسولان باب ۲ آیات ۵ تا ۱۳ را بخوانید. اهمیت این رویداد شگفت انگیز چیست؟`

پنطیکاست قرار بود عید شادی باشد، ضیافتی برای تشکر از خداوند از وفور برکات وی. شاید در اینجا دلیلی برای اتهام نادرست مستی باشد (اعمال رسولان باب ۲ آیات ۱۳ تا ۱۵). قدرت خدا بویژه در معجزه سخن گفتن و شنیدن به زبان های گوناگون دیده می شود. تمام یهودیانی که از سراسر امپراطوری روم برای این برای برگزاری این عید به اورشلیم آمده بودند، پیام عیسی، مسیحِ موعود را به زبان خود شنیدند.

پنطیکاست به گونه ای منحصر به فرد به خنثی سازی پراکندگی خانواده ابتدایی بشری و ایجاد گروه های قومی که بطور جدی در برج بابل آغاز شد، کمک می کند. معجزه فیض، اتحادِ مجدد خانواده بشری را آغاز می کند. اتحاد کلیسای خدا در مقیاس جهانی، بر ماهیت ملکوت او در بازگرداندن آنچه در بابل از دست رفت، شهادت می دهد.