---
title:  تجربه بصیرت از روح القدس
date:  10/07/2023
---

«از شکرگزاری برای وجود شما باز نایستادهام، بلکه پیوسته شما را در دعاهای خود یاد میکنم و از خدای خداوند ما عیسی مسیح، آن پدر پرجلال، میخواهم که روح حکمت و مکاشفه را در شناخت خود به شما عطا فرماید» (افسسیان ۱: ۱۶ و ۱۷).

پولس در شرح دعاهای خود، یک درخواست اساسی را در پیشگاه خدا قرار می دهد. او پیش از این اشاره کرده بود که روح القدس در زمان تحول ایمانداران به زندگی آنها وارد شده است (افسسیان ۱: ۱۳، ۱۴). اینک، پولس برای یافتن برکتی تازه از روح، دعا می کند تا بینش روحانی مورد نیاز را برای درک عمیق عیسی «در شناخت او» ارائه نماید(افسسیان ۱: ۱۷).

`پولس دعا می کند که روح القدس بینش خاصی را در مورد کدام سه موضوع برای ایمانداران به ارمغان بیاورد؟ افسسیان ۱: ۱۷ – ۱۹.`

وقتی که پولس برای بصیرت یافتن آنان برای «امیدی که خدا شما را بدان فراخوانده است»(افسسیان ۱: ۱۸)، دعا می کند که آنان نسبت به اقداماتی که خداوند برای نجات آنان در گذشته انجام داده است (افسسیان ۱: ۳ – ۹ و ۱۱ – ۱۳) و برای آینده باشکوهی که او برای آنان برنامه ریزی کرده است (افسسیان ۱: ۱۰ و ۱۴)، هشیار باشند

هنگامی که او برای یافتن بصیرت برای شناخت «میراث غنی و پرجلال او در مقدّسان» (افسسیان ۱: ۱۸) دعا می کند، او ایده ایمانداران عهد عتیق را در خصوص میراث خدا خاطر نشان می سازد (تثنیه ۹: ۲۹  تثنیه ۳۲: ۹؛ زکریا ۲: ۱۲ را با افسسیان ۱: ۱۱ مقایسه کنید). او مشتاق است تا آنان بدانند که آنان نه تنها دارای ارثی از خدا هستند بلکه آنان وارثان خدا هستند و پولس از آنان می خواهد تا ارزشی را که نزد خدا دارند درک کنند.

وقتی که پولس برای بصیرت و شناخت روحانی درباره «قدرت بینهایت عظیم او نسبت به ما که ایمان داریم»(افسسیان ۱: ۱۹)دعا می کند، او تصور می کند که روح القدس بطور بالقوه درک تازه ای از عظمت قدرت خدا می آورد و آن را در تجربه آنان بالفعل می کند.

در تمامی این دعاها، پولس از این مردم می خواهد تا خودشان آنچه که در عیسی به آنها ارزانی شده است را تجربه کنند.

`چطور می توانیم «قدرت بینهایت عظیم او نسبت به ما که ایمان داریم» را بهتر تجربه کنیم؟ این مطلب در زندگی روزمره به چه معنی است؟`