---
title:  اتحاد ایمان
date:  27/09/2023
---

`در افسسیان باب ۴ پولس از ایمانداران می خواهد تااز چه کارهایی دست کشیده و به کارهای دیگری بپردازند. آن کارها چه هستند؟`

شروع و پایان افسسیان باب ۴ فراخوانی برای اعضای کلیساست تا از یکدیگر مراقبت کنند (افسسیان ۴: ۱ – ۳ و ۳۲). در بین این دعوتها، پولس از این ایده حمایت میکند که باید وحدت را در کلیسا تقویت کنیم. او با فهرست کردن هفت «یک» شروع میکند: یک بدن، یک روح، یک امید، یک خداوند (عیسی مسیح)، یک ایمان، یک تعمید، یک خدا و یک پدر (افسسیان ۴: ۴-۶). ما با این واقعیت های روحانی به هم پیوند خورده ایم و در واقع متحد هستیم.

در حالی که وحدت یک یقین الهیاتی است، به کوشش سخت ما نیاز است تا وحدت حاصل شود. بنابراین ما باید همیشه «در حفظ وحدت روح» تلاش کنیم (افسسیان ۴: ۳). یکی از راههایی که هر یک از ما میتوانیم این کار را انجام دهیم این است که «عضوی» فعال در بدن مسیح باشیم (افسسیان ۴: ۷-۱۶). هر فرد، عضوی با استعداد از بدن است و باید به سلامت آن کمک کند (افسسیان ۴: ۷، ۱۶). و همه باید از کار رسولان، انبیا، مبشرین، شبانان، و معلمان بهره مند شوند (افسسیان ۴: ۱۱، ۱۲). اینها، مانند رباط ها و تاندون ها، عملکردی یکپارچه دارند و به ما کمک می کنند تا با هم در مسیح که سر بدن است رشد کنیم (افسسیان ۴: ۱۳، ۱۵).

همچنین پولس در آن زمان به آنها گوشزد کرد که: «دیگر همچون کودکان نخواهیم بود تا در اثر امواج به هر سو پرتاب شویم و باد تعالیمِ گوناگون و مکر و حیلۀ آدمیان در نقشههایی که برای گمراهی میکشند، ما را به اینسو و آنسو براند» (افسسیان ۴: ۱۴)، کلماتی که به وضوح نشان می دهد که کلیسای اولیه با برخی کشمکشهای درونی [کلیسایی] از «مکر و حیله آدمیان» روبرو بوده است.

در حالی که پولس به سمت درخواست نهایی خود در حرکت است، «با یکدیگر مهربان و دلسوز بوده و یکدیگر را ببخشید» (افسسیان ۴: ۳۲)، او از ایمانداران می خواهد که از سخت دلیِ زندگی کهنه خود دوری کنند (افسسیان ۴: ۱۷-۲۴) و برای اجتناب از عصبانیت و گفتار تند، آن را با زبانی جایگزین کنند که بنا کننده و فیض بخش باشد (افسسیان ۴: ۲۵-۳۱).

خواندن این باب در باره وحدت، آسان بنظر می رسد خصوصا وقتی که اوضاع مسالمت آمیز باشد. وقتی دچار تعارض می شویم، خواندن آن چالش برانگیزتر و مهم تر از هر زمانی است. آیا امروز به خاطر می آورید که وحدت بدن مسیح را تجربه کنید، وحدتی که او برای آن جان خود را فدا کرد؟

`چه راه هایی وجود دارد که می توانیم به وحدت کلیسای خود، هم در سطح محلی و هم در سطح جهانی کمک کنیم؟ چرا مهم است آنچه را که می توانیم در این جهت انجام دهیم؟`