---
title:  ما دریافت کنندگان و بخشندگان فیض هستیم
date:  28/09/2023
---

`همانطور که افسسیان باب ۵ را می خوانید، به این فکر کنید که پولس چگونه از ما می خواهد که در زندگی و روابط خود با دیگران انجیل را اجرا کنیم. کدام یک از نصایح او برای شما معنای خاصی دارد؟`

اگر شروع به خواندن افسسیان باب ۵ در ابتدای آن کنید، ممکن است قدرت کامل یک موضوع مهم را از دست بدهید. بنابراین به جای آن با افسسیان ۴: ۳۲ شروع کنید، که در آن پولس به افسسیان می گوید: «با یکدیگر مهربان و دلسوز باشید و همانگونه که خدا شما را در مسیح بخشوده است، شما نیز یکدیگر را ببخشایید».

ما ایمانداران فراخوانده شده ایم تا رفتار خود را نسبت به دیگران بر اساس بخشش و فیض خدا نسبت به خود الگو و سرمشق قرار دهیم. ما باید از خدا تقلید کنیم! (با متی ۵: ۴۳-۴۸ مقایسه کنید).

پولس این سبک زندگی تقلید از محبت خدا را با رویکرد بت پرستانه معمول مقایسه می کند. انسانها اغلب بهجای قدردانی از دیگران بهعنوان برادر یا خواهر در خانواده خدا، از دیگران برای لذت جنسی خود استفاده کرده و سپس به کرداز زشت خود مباهات هم می کنند (افسسیان ۵: ۳، ۴). او هشدار می دهد که چنین عملکردی در دنیای جدیدِ آینده، که خدا برنامه ریزی می کند جایی ندارد (افسسیان ۵: ۵-۷).

در عوض، ایمانداران باید از تاریکی گذشته خود رویگردانی کنند و «مانند فرزندان نور» گام برداشته (افسسیان ۵: ۸-۱۰) و محبت پدر را تقلید کنند. بار دیگر، پولس به ما هشدار می دهد که از «اعمال تاریکی» که «در خفا» انجام می شود، دوری کنیم (افسسیان ۵: ۱۱، ۱۲). در مقابل، ما باید در نور مسیح زندگی کنیم (افسسیان ۵: ۱۳، ۱۴). به جای اینکه زندگی خود را در مستی و میگساری تلف کنیم، با سپاسگزاری از خدا به خاطر محبت او، «فرصت را غنیمت شماریم» (افسسیان ۵: ۱۵- ۲۱ را ببینید).

پولس مضمون گفته های خود را برای تقلید از محبت خدا در حین نصیحت به شوهران و زنان مسیحی بسط می دهد. محبت ایثارگرایانه مسیح به کلیسا، الگوی شوهران مسیحی می شود (افسسیان ۵: ۲۵-۳۳)، در حالی که وفاداری کلیسا نسبت به مسیح، الگوی زنان مسیحی می شود (افسسیان ۵: ۲۲- ۲۴). زن و شوهر مسیحی از موهبت زناشویی به شیوه ای فاسق و خودخواهانه استفاده نمی کنند، بلکه بر ارزش گذاری و قدردانی از یکدیگر متمرکز گردیده و «یک جسم» می گردند (افسسیان ۵: ۲۸-۳۳).

«همچون فرزندانی عزیز، از خدا سرمشق بگیرید» (افسسیان ۵:۱). با فیض خدا امروز فراخوانده شده اید تا در رابطه خود با دیگران مطابق با آن نصیحت زندگی کنید.

`چگونه افسسیان ۵: ۲ که به ما می گوید «در محبت گام برداریم» به ما کمک می کند تا بفهمیم منظور پولس در افسسیان ۵: ۱ در خصوص سرمشق گرفتن از خدا چیست؟`