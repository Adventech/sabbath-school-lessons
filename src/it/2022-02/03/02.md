---
title:  Caino E Abele
date:  10/04/2022
---

`Leggere Genesi 4:1,2 . Cosa ci rivelano questi due passi?`

Subito dopo l’allontanamento di Adamo dal giardino dell’Eden, la Genesi ci racconta una nascita. Nella frase ebraica di Genesi 4:1 , le parole «il SIGNORE» (Yahweh) sono direttamente collegate a «un uomo», come indica la seguente traduzione letterale: «Ho acquistato un uomo, Dio stesso». La Standard International Version recita: «Ho dato alla luce un maschio - il SIGNORE».

Questa traduzione letterale fa capire che Eva si ricorda della profezia messianica di Genesi 3:15  e crede di avere dato alla luce il suo Salvatore, il Signore. «La venuta del Salvatore fu preannunciata nell’Eden ad Adamo ed Eva che, appena udirono la promessa, sperarono in un suo immediato adempimento. Con gioia accolsero il loro primogenito, sperando che fosse già il liberatore» - DA, 31 [p. 19].

In realtà, Caino occupa gran parte del racconto. Non è solo il primogenito, un figlio che i genitori quasi «adorarono»; nel capitolo è l’unico a parlare. Se Eva commenta con emozione la nascita di Caino, quando dà alla luce Abele non dice niente, o almeno nulla che sia riportato nel testo. Il narratore dice semplicemente che «partorì ancora» (4:2). Il nome Caino derivava dal verbo ebraico qanah, che significa «acquistare», indicante il possesso di qualcosa di prezioso e potente. Dall’altro lato, il nome ebraico Hebel, Abele, significa «vapore» (Sl 62:9)  o «soffio» (144:4) e rimanda all’evanescenza, alla vacuità, alla mancanza di sostanza; ma lo stesso nome Hebel è più volte usato in Ecclesiaste per «vanità». Anche se non vogliamo leggere in questi brevi testi più di quello che dicono, forse il concetto è che la speranza di Adamo ed Eva posava solo su Caino, convinti che fosse lui, e non il fratello, il Messia promesso.

`Quali sono le cose della vita davvero hebel, ma alle quali attribuiamo eccessiva importanza?`