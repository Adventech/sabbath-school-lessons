---
title:  Le Due Offerte
date:  11/04/2022
---

La contrapposizione tra Caino e Abele, come si evince dai loro nomi, non riguardava solo la loro personalità, ma era manifesta anche nelle rispettive occupazioni. Se Caino era un «lavoratore della terra» (Ge 4:2) , professione che richiedeva un duro impegno fisico, Abele era «pastore di pecore», responsabilità che invece richiedeva sensibilità e compassione. Caino produceva il frutto, Abele custodiva il gregge. Le due diverse peculiarità spiegano non solo la natura delle due offerte (frutti della terra da parte di Caino e una pecora da quella di Abele), ma raccontano anche le diverse attitudini e mentalità psicologiche associate a esse: Caino lavorava per «acquistare» il frutto che avrebbe prodotto, Abele era attento a «custodire» il gregge che aveva ricevuto.

`Leggere Genesi 4:1-5  ed Ebrei 11:4 . Come mai Dio accetta l’offerta di Abele e respinge quella di Caino? Come dobbiamo interpretarlo?`

«Senza spargimento di sangue non ci sarebbe stato perdono: immolando una vittima, essi dimostravano di aver fede nella promessa del sacrificio di Cristo, il cui simbolo era l’offerta degli agnelli del gregge. Oltre a questo rituale, in segno di gratitudine, dovevano presentare al Signore le primizie dei frutti della terra» - PP, 71 [p. 53].

Se Abele rispettò le istruzioni divine, presentando i frutti della terra oltre all’offerta animale, Caino le trascurò. Non portò alcun animale da sacrificare, ma solo il frutto della terra. Fu un gesto di manifesta disubbidienza, che evidenziò il contrasto con l’atteggiamento del fratello. Questo episodio è stato spesso considerato il classico caso di salvezza per fede (Abele), contrapposto al tentativo di guadagnarsela con le opere (quello di Caino). Anche se queste offerte devono avere avuto una rilevanza spirituale, non avevano valore magico in sé. Erano solo dei simboli, delle immagini che rimandavano al Dio che aveva garantito al peccatore non solo il sostentamento ma anche la redenzione.

`Leggere Michea 6:7  e Isaia 1:11 . Come applicare nella nostra realtà attuale i principi evidenziati in questi passi?`