---
title:  La Malvagità Dell'uomo
date:  14/04/2022
---

`Leggere Genesi 4:17-24 . Quale fu il lascito di Caino e in che modo il suo crimine apre la strada alla crescente malvagità del genere umano?`

Il nipote di Caino, Lamec, fa riferimento al crimine del nonno parlando del proprio. Questo paragone è molto istruttivo. Se Caino tace su quanto ha commesso, Lamec sembra invece vantarsene e lo esprime con un canto (4:23,24). Se Caino invoca la misericordia divina, non è scritto niente di analogo per Lamec. Se Caino sarà vendicato sette volte dal Signore, Lamec pensa che sarà vendicato per settantasette volte, un indizio che racconta l’inconsapevolezza delle proprie colpe.

E ancora, Caino è monogamo (v. 17); Lamec introduce la poligamia, poiché la Scrittura dice esplicitamente che egli «prese due mogli» (v. 19). Questa intensificazione ed esaltazione del male si impossesserà senza mezze misure della seguente generazione dei cainiti.

Subito dopo questo episodio, la Bibbia racconta un nuovo fatto che contrasta con la tendenza cainita: «Adamo conobbe ancora sua moglie» (v. 25) e nasce Set, nome scelto da Eva per indicare che Dio ha dato «un altro figlio» al posto di Abele. In realtà, la storia del nome Set precede Abele, perché deriva dal verbo ebraico ‘ashit, «io porrò» (3:15), e introduce la profezia messianica. La progenie messianica passa alla discendenza di Set. Il testo biblico lo spiega senza equivoci (5:3) e include in essa anche Enoc (v. 24), Matusalemme e Noè (6:8).

L’espressione «figli di Dio» (v. 2) fa riferimento alla discendenza di Set perché designata a preservare l’immagine di Dio (5:1,4). Dall’altro lato, «le figlie» (6:1) paiono esprimere una connotazione negativa, contrapposta alla progenie di quelli a immagine di Dio (queste sono a immagine d’uomo). Proprio per l’influenza di queste «figlie di uomini» gli altri «presero per mogli quelle che si scelsero fra tutte» (v. 2), a indicare in questo modo la brutta direzione intrapresa dall’umanità.

`Leggere Genesi 6:1-5 , una testimonianza esemplare di quanto la corruzione sia connessa al peccato. Perché siamo chiamati a fare tutto il possibile per sradicarlo dalla nostra esistenza?`