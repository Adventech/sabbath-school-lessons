---
title:  Il Crimine
date:  12/04/2022
---

`Leggere Genesi 4:3-8 . Quale sequenza convince Caino a uccidere suo fratello? Leggi anche 1 Giovanni 3:12 .`

La reazione di Caino è duplice: «Caino ne fu molto irritato, e il suo viso era abbattuto» (4:5). La sua rabbia, pare di capire, era indirizzata contro Dio e Abele. Era infuriato con Dio, perché riteneva di essere vittima di un’ingiustizia, e nei confronti di Abele, perché soffriva di gelosia. A proposito di che cosa? Solo del sacrificio offerto? Di certo, dietro quello che sappiamo da questi pochi testi deve esserci stato molto altro. Quali che fossero le questioni in gioco, Caino era depresso perché la sua offerta non era stata accettata. Le due domande poste da Dio in Genesi 4:6  sono collegate proprio allo stato d’animo e all’espressione di Caino. Da notare che il Signore non lo accusa; come nel caso di Adamo, fa delle domande di cui sa già la risposta, perché vuole che sia Caino a esaminare se stesso e a capire la ragione della propria condizione. Come sempre, il Signore cerca di redimere le persone cadute, anche quando sono palesemente mancanti nei suoi riguardi. Quindi, dopo aver posto queste domande, Dio consiglia Caino. Per cominciare lo esorta ad «agire bene», a comportarsi in modo corretto, lo stimola a cambiare atteggiamento e a pentirsi. Gli promette che sarà accettato e perdonato. In un certo senso, gli sta dicendo che potrà essere accolto da lui, alle sue condizioni, non certo alle condizioni di Caino.

Dall’altro lato, «se agisci male, il peccato sta spiandoti alla porta, e i suoi desideri sono rivolti contro di te; ma tu dominalo!» (v. 7).

Il consiglio di Dio ha rivelato la radice del peccato, che si trova nello stesso Caino. Dio lo indirizza, cercando di instradarlo nella giusta via.

Il secondo consiglio ha a che vedere con l’atteggiamento da assumere contro questo peccato, che è lì alla porta, «i suoi desideri sono rivolti contro di te», e Dio raccomanda l’autocontrollo: «ma tu dominalo!».

Lo stesso principio riecheggia in Giacomo, quando spiega che «ognuno è tentato dalla propria concupiscenza che lo attrae e lo seduce» (Gm 1:14) . Il vangelo ci offre non solo la promessa del perdono, ma anche della vittoria sul peccato (1 Co 10:13) . In definitiva, Caino non aveva nessuno con cui prendersela se non con se stesso. Non è la medesima cosa che generalmente capita anche a noi?

`Cosa ci insegna questo episodio nefasto sul libero arbitrio e sul fatto che Dio non ci costringe a ubbidire?`