---
title:  Approfondimento
date:  27/05/2022
---

Tramonto del sole: ore 20,32

Dio scelse Giacobbe non perché questi lo meritasse, ma per la sua grazia. Giacobbe lavorò duramente per meritarsi quella grazia, e questa parrebbe in sé una contraddizione. Se avesse dovuto guadagnarsela, allora non parleremmo di grazia, bensì di opere (Ro 4:1-5) , dottrina contraria a quella del vangelo. Solo in seguito Giacobbe avrebbe iniziato a comprendere il significato della grazia di Dio e cosa voleva dire avere fiducia in lui, vivere per fede ed essere totalmente alle dipendenze del Signore. L’esperienza di quell’uomo contiene alcuni preziosi insegnamenti per ogni persona ambiziosa: non cercare di far valere te stesso a spese degli altri.

«Giacobbe pensò di guadagnarsi il diritto alla primogenitura con l’inganno, ma ne rimase deluso. Credette di avere perso ogni cosa, il suo legame con Dio, la sua casa e di essere rimasto nient’altro che un fuggitivo. Ma il Signore osservò la sua condizione disperata, vide la sua delusione e capì che aveva ottime doti e un giorno avrebbe reso gloria a Dio. Visto ciò gli mostra la scala mistica, che rappresenta Gesù. Da una parte l’uomo, che ha perso ogni contatto con Dio, dall’altra, il Dio del cielo che lo osserva e lascia che Cristo colmi il divario creato dal peccato. Se toccasse a noi forse diremmo: desidero raggiungere il cielo, ma come posso riuscirci? Non vedo alcuna strada. È quello che pensava Giacobbe, per questo Dio gli manda la visione della scala, che collega la terra al cielo, Gesù Cristo. L’uomo può scalarla, perché poggia sulla terra, ma l’altro vertice raggiuge il cielo» - 1BC, p. 1.095.

**Domande per la condivisione**

`1. Consideriamo il tipo di carattere di alcuni personaggi biblici come Rebecca, Giacobbe, Esaù, Labano, Rachele e Lea, e pensiamo a quante menzogne li hanno caratterizzati. Cosa ci dice questo sulla natura dell’uomo in generale e sulla grazia di Dio?`

`2. Cosa dimostra il fatto che con il passare del tempo Giacobbe stava maturando e crescendo?`

`3. In che modo noi avventisti rischiamo talvolta di manifestare lo stesso atteggiamento tenuto da Esaù nei confronti della propria primogenitura? Cosa possiamo fare per non smettere mai di amare e apprezzare tutta la conoscenza che il Signore ci ha dato?`