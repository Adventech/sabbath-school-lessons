---
title:  La Benedizione Della Famiglia
date:  25/05/2022
---

Gli ultimi sette anni di esilio furono pesanti per Giacobbe, ma risultarono anche i più fruttuosi. Sarà padre di undici dei dodici figli che poi diventeranno gli avi del popolo di Dio. Questa sezione, che costituisce la parte centrale della vicenda di Giacobbe (Ge 25:19-35:26) , comincia e termina con la frase chiave «la rese feconda», in riferimento a Lea (29:31) e a Rachele (30:22). Le nascite conseguenti sono sempre state il risultato di un’azione divina miracolosa.

`Leggere Genesi 29:31-30:22 . Come interpretate oggi il significato di quello che abbiamo letto?`

Dio rese feconda Lea, che partorì Ruben, il cui nome è formato dal verbo ra’ah, ovvero «vedere». Poiché Dio «vide» che non era amata da Giacobbe (v. 31), questo bambino fu la compensazione per il dolore e la sofferenza della donna. Lea chiamò il secondo figlio Simeone, formato dal verbo shama’, «udire», perché Dio aveva «udito» (shamah’) la profondità e l’umiliazione del suo dolore e aveva avuto pietà di lei, come l’aveva avuta di Agar (29:33). Il nome «Simeone» riecheggia in qualche modo quello di «Ismaele», che vuol dire «il Signore ti ha udita» (16:11). Quando Lea partorisce l’ultimo figlio lo chiama Giuda, che significa «lode». Lea non fa più riferimento alla propria pena e nemmeno alle benedizioni ricevute, si concentra esclusivamente su Dio e lo loda per la sua grazia.

Stranamente, Dio «si ricordò» di Rachele e la «rese feconda» (30:22) solo quando Lea non può più avere figli. Rachele, la moglie amata, ha dovuto attendere sette anni dalle nozze vere e proprie e quattordici dalla promessa di matrimonio per partorire il primogenito (29:18,27; cfr. 30:25). Lo chiamerà Giuseppe, che vuol dire: «Dio ha tolto la mia vergogna» e poi disse: «Il SIGNORE mi aggiunga un altro figlio» (30:23,24).

Abbiamo letto di azioni sicuramente sbagliate, eppure il Signore è riuscito a servirsene, non a condonarle, per creare una nazione dalla discendenza di Abraamo.