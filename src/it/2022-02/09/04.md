---
title:  L'ingannatore Ingannato
date:  24/05/2022
---

`Leggere Genesi 29:1-30 . In che modo e per quale motivo Dio acconsente all’inganno di Labano? Giacobbe quale lezione apprende?`

La prima cosa vista da Giacobbe, una volta giunto a destinazione, è una pietra, forse un riferimento a quella di Betel, che significava la presenza di Dio (Ge 28:18,19) . Proprio questa pietra gli offrirà l’opportunità di interagire con Rachele. Quando Giacobbe sente dire dai pastori che Rachele sta arrivando con il suo gregge per abbeverare le pecore, chiede loro di rimuovere la pietra dell’imboccatura del pozzo; il loro rifiuto gli dà l’opportunità di agire da solo e di presentarsi a Rachele (29:11). La ragazza reagisce correndo a informare il padre; il primo incontro tra Giacobbe e Rachele è stato produttivo: «Giacobbe amava Rachele» (29:18) a tal punto da lavorare sette anni per Labano pur di averla concessa in sposa e, nonostante il lungo periodo, «gli parvero pochi giorni» (v. 20).

Terminati i sette anni, Giacobbe viene però ingannato: la notte del matrimonio, scopre che nel suo letto c’è Lea, la sorella maggiore, e non Rachele. Approfittando della confusione e dell’intensa vulnerabilità ed emotività dello sposo, Labano ha tessuto questa messinscena. Da notare che nelle parole di Giacobbe si ritrova la stessa radice «ingannato» (v. 25) che aveva usato Isacco a proposito dell’inganno perpetrato da Giacobbe nei confronti suoi e del fratello (v. 35). Un modo di pensare implicito anche nella cosiddetta lex talionis (legge del taglione - «occhio per occhio, dente per dente» Es 21:24 ; cfr. Ge 9:6 ), che costringe il colpevole a identificarsi con la vittima e a subirne la medesima sorte. Quindi, quello che Giacobbe aveva fatto a qualcun altro doveva ora essergli restituito, perché comprenda cosa significhi essere vittima di un inganno. Dio impartisce a Giacobbe una lezione sulla materia servendosi di Labano, che lo ripaga della stessa moneta. Sebbene Giacobbe «l’impostore» (27:12) fosse esperto in quel campo, resta comunque sorpreso quando a sua volta subisce l’inganno e pone la domanda: «Che mi hai fatto?... Perché mi hai ingannato?» (29:25), dimostrando così di essere ben consapevole che ingannare è una colpa.