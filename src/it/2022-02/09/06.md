---
title:  Giacobbe Se Ne Va
date:  26/05/2022
---

Giacobbe, l’uomo che aveva ingannato il padre e il fratello per acquisire la primogenitura e che aveva rubato la benedizione che Isacco intendeva dare al figlio maggiore, in questa storia resta comunque passivo nei confronti di Labano e lo serve fedelmente. Sa di essere stato ingannato dal suocero, ma lascia correre. È strana questa arrendevolezza, considerato il suo temperamento.

Giacobbe avrebbe potuto ribellarsi, o quanto meno fare resistenza con Labano oppure cercare un accordo. Ma non fa niente di tutto ciò, semplicemente acconsente alle richieste del suocero, per quanto ingiuste.

Quando nasce il primo figlio di Rachele, Giacobbe raggiunge finalmente il quattordicesimo anno di «servizio» presso Labano (Ge 30:26)  e prende in considerazione l’idea di andarsene per tornare nella terra promessa. Ma si preoccupa di come provvedere alla sua «casa» (v. 30).

`Leggere Genesi 30:25-32 . Quale tipo di ragionamento fa Giacobbe e come risponde Labano?`

Giacobbe, partito in origine per trovare moglie, aveva fatto una deviazione davvero lunga. Probabilmente non era nelle sue intenzioni rimanere così tanto tempo lontano dal suo paese, ma gli eventi lo avevano trattenuto per molti anni. Adesso è arrivato il momento di tornare a casa con la famiglia (e che famiglia!).

Perché Giacobbe non aveva lasciato Labano fino ad allora? La sua innaturale accondiscendenza suggerisce che forse il suo carattere era cambiato e aveva capito gli insegnamenti della fede. Giacobbe aveva atteso un segnale da Dio che gli dicesse di partire, e solo quando il Signore gli parla decide di mettersi in cammino. Dio si rivela a Giacobbe come «il Dio di Betel» (Ge 31:13) , gli ordina di lasciare la casa di Labano e di tornare insieme alla sua famiglia, usando le stesse parole rivolte ad Abraamo: «Va’ via dal tuo paese» (12:1). Un’altra cosa lo aiutò a capire che era giunto il momento di partire: l’atteggiamento di Labano e dei suoi figli (31:1,2).

«Se non fosse stato per il timore di incontrare Esaù, Giacobbe avrebbe abbandonato da molto tempo il suo scaltro parente. Ma ora si era accorto che il pericolo proveniva anche dai figli di Labano, che ritenendo le sue ricchezze di loro proprietà avrebbero potuto rivendicarle con la forza» - PP, 193 [p. 157]. Prende allora la sua famiglia e tutti i suoi averi e se ne va, avviando una nuova fase della grande saga del popolo del patto di Dio.