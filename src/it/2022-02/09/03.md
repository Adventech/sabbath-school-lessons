---
title:  La Scala Di Giacobbe
date:  23/05/2022
---

Esaù, appena saputo che Giacobbe ha ricevuto la benedizione del padre, capisce di essere stato ingannato e soppiantato dal fratello (Ge 27:36) e vuole ucciderlo (v. 42). Rebecca è angosciata e vuole impedire l’omicidio, fatale per entrambi i figli (v. 45). Quindi, con l’aiuto di Isacco (28:5), convince Giacobbe a fuggire (27:43). Lungo la strada verso l’esilio, egli incontra Dio grazie a un sogno, in una località che chiamerà Betel, «la casa di Dio», e lì farà un voto.

`Leggere Genesi 28:10-22  e Genesi 11:1-9 . In cosa si distingue Betel rispetto a Babele? Che cosa ci può insegnare l’esperienza di Giacobbe a Betel sulla nostra relazione con Dio?`

Giacobbe fa un sogno e vede una scala straordinaria che porta a Dio. Il verbo ebraico, natsav è riferito alla scala che «poggia sulla terra» (28:12) e al Signore che «sta sopra di essa» (v. 13), come se la scala e il Signore fossero la stessa cosa.

La scala ricollega al tentativo di Babele che intendeva raggiungere il cielo. Come la torre omonima, la scala raggiunge «la porta del cielo». Ma se la prima rappresenta lo sforzo umano per cogliere quell’obiettivo, la scala di Betel sottolinea che possiamo accedere a Dio solo se egli scende verso di noi.

Come nel caso della pietra sulla quale Giacobbe poggia la testa per dormire e riceve il sogno, la scala diventa il simbolo di beth-El, «la casa di Dio» (v. 17; cfr. 28:22), e rimanda al tempio, al santuario, centro dell’azione salvifica di Dio a beneficio dell’umanità. Giacobbe, però, non limita all’ambito mistico e spirituale la sua espressione di adorazione e il senso di stupore che accompagnano quello che gli sta accadendo. Vuole rispondere concretamente, in modo pratico. Decide così di «dare una decima» a Dio non per ottenerne la benedizione, ma come espressione di gratitudine al dono già ricevuto. Ancora una volta viene ribadito il concetto di decima molto prima della nascita di Israele come nazione.