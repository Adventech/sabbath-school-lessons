---
title:  Giacobbe Ed Esaù
date:  22/05/2022
---

`Leggere Genesi 25:21-34 . Confronta le personalità dei due fratelli. Quali erano le qualità di Giacobbe che lo rendevano degno della benedizione di Isacco?`

Mentre ancora sono nel ventre della madre, si capisce già che Giacobbe ed Esaù lotteranno tra loro. Se Esaù viene descritto come un duro cacciatore che corre per i campi, Giacobbe appare invece mite, spesso seduto nella sua tenda a meditare. Il vocabolo ebraico tam, «mansueto», è lo stesso applicato a Giobbe e Noè, tradotto con «integro» nel caso di Giobbe (Gb 8:20) , e con «perfetto» nel caso di Noè (Ge 6:9) .

La differenza di carattere diventa più visibile con il passare degli anni (27:1- 28:5). Quando Esaù torna a casa stanco e affamato, Giacobbe gli cuoce delle lenticchie. Per Esaù, la vista e l’attrazione del cibo «prima di tutto» (25:31) è più importante della benedizione futura associata alla sua primogenitura (cfr. Eb 12:16,17) .

«Le promesse fatte ad Abramo, e in seguito confermate a suo figlio, rappresentavano per Isacco e Rebecca la speranza e il grande obiettivo della loro vita. Esaù e Giacobbe le conoscevano bene; sapevano che il diritto di primogenitura era molto importante, perché esso non solo garantiva l’eredità di una ricchezza materiale, ma anche un primato spirituale. Colui che avrebbe ricevuto questo diritto sarebbe stato il sacerdote della famiglia e dalla sua progenie sarebbe sorto il Redentore del mondo» - PP, 177, [p. 144].

Per Giacobbe, a differenza del fratello, conta il significato spirituale futuro della benedizione. Tuttavia, in seguito, istigato dalla madre (Ge 27) , ingannerà il padre intenzionalmente, fino a pronunciare il nome del «SIGNORE, il tuo Dio» (v. 20) pur di compiere quell’inganno, arrivando fino in fondo. Gli esiti sono drammatici e aggiungono ulteriori problematiche a una famiglia già disfunzionale.