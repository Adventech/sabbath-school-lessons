---
title:  La Coalizione Di Babele
date:  04/05/2022
---

`Leggere Genesi 14:1-17 . Quali sono gli aspetti più significativi di questa guerra che scoppia subito dopo il dono della terra promessa? Cosa ci rivela ancora questo episodio a proposito di Abramo?`

È il primo episodio di guerra narrato nella Scrittura (Ge 14:2) . La coalizione tra quattro eserciti provenienti da Mesopotamia e Persia contro un’altra formata da cinque eserciti cananei, compresi i re di Sodoma e Gomorra (v. 8), suggerivano un grande conflitto (v. 9). Quest’operazione militare nacque in seguito alla ribellione delle popolazioni cananee contro i sovrani babilonesi (vv. 4,5). Anche se l’episodio fa riferimento a un preciso conflitto storico, la tempistica di questo conflitto «globale», che segue di poco il dono divino della terra promessa ad Abramo, conferisce all’evento un particolare significato spirituale. Il coinvolgimento di così tante popolazioni della terra di Canaan fa capire che la posta in gioco era la sovranità sul territorio. Stranamente, l’accampamento di Abramo, la parte davvero interessata, essendo lui il vero proprietario di quei territori, è l’unica forza che resta estranea al conflitto, almeno nella fase iniziale.

Qual è la ragione di questa neutralità? La terra promessa non era stata conquistata con la forza degli eserciti o grazie a sagge strategie politiche; quel regno era un dono di Dio. L’unica ragione che convince Abramo a intervenire è il fatto che suo nipote Lot viene fatto prigioniero nel corso della battaglia (vv. 12,13).

«Abramo, che viveva sereno presso il bosco di querce a Mamre, venne a conoscenza dell’esito della battaglia e della sorte dei suoi nipoti da uno dei fuggiaschi. Non serbava alcun rancore nei confronti di Lot per la sua ingratitudine. A quella notizia, tutto l’affetto che nutriva per lui si risvegliò e decise di liberarlo. Dopo aver chiesto in preghiera il consiglio di Dio, si preparò per la guerra» - PP, 135 [pp. 107,108].

Ma Abramo non si scontra con l’intera coalizione, opta per una sorta di commando che effettua una rapida operazione notturna, attaccando il solo accampamento nel quale Lot era tenuto prigioniero. Il nipote viene salvato e con lui il re di Sodoma. Questo fedele uomo di Dio aveva dimostrato anche di essere coraggioso e di avere una grande forza d’animo. Il suo influsso sulla regione era certamente cresciuto, la gente capì che uomo aveva di fronte e imparò qualcosa in più del Dio che egli serviva.