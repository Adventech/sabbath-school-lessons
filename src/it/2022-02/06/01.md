---
title:  Le Radici Di Abramo
date:  30/04/2022
---

### Letture
Genesi 12; 13; 14 ; Isaia 48:20, 36:6,9 ; Geremia 2:18 ; Ebrei 7:1-10

> <p></p>
> «Per fede Abraamo, quando fu chiamato, ubbidì, per andarsene in un luogo che egli doveva ricevere in eredità; e partì senza sapere dove andava» Ebrei 11:8

Siamo giunti al cuore del libro della Genesi. La sezione centrale (capp. da 12 a 22) si occuperà del viaggio di Abramo, intrapreso a partire dalla prima chiamata di Dio, lekh lekha, «va’!» (Ge 12:1) , che porterà il futuro patriarca a lasciare il suo passato, per poi giungere alla seconda chiamata lekh lekha, «va’!» (22:2), in seguito alla quale Abramo lascerà il suo futuro (nella persona del figlio). Abramo è sempre in movimento, in continuo migrare, motivo per il quale è chiamato anche «straniero» (17:8).

Nel suo viaggiare, Abramo è sospeso nel vuoto, senza il suo passato, che ha perduto, e senza futuro, che non riesce a vedere. In mezzo a queste due chiamate, che incastonano il suo viaggio di fede, Abramo ode la voce di Dio che lo rassicura: «Non temere» (15:1). Le parole pronunciate dal Signore che segnano le tre sezioni del viaggio di Abramo le studieremo nelle prossime settimane.

Abramo incarna la fede (Ge 17:6)  e viene ricordato nelle Scritture ebraiche come uomo di fede: «Sei tu il SIGNORE Dio che hai scelto Abramo, lo hai fatto uscire da Ur dei Caldei e gli hai dato il nome di Abraamo... tu hai trovato il suo cuore fedele» (Ne 9:7,8) . Nel Nuovo Testamento è uno dei personaggi dell’Antico più citati, e questa settimana inizieremo a capire perché.