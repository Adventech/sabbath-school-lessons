---
title:  La PARTENZA DI ABRAMO
date:  01/05/2022
---

`Leggere Genesi 12:1-9 . Come mai Dio chiede ad Abramo di lasciare il suo paese e la sua famiglia? Come risponde lui?`

L’ultima volta che Dio si è rivolto a un individuo, almeno secondo quello che leggiamo nel testo biblico, è stata con Noè, per rinfrancarlo dopo il diluvio e spiegargli che avrebbe stabilito un patto con tutti gli esseri viventi (Ge 9:15-17) , promettendo che non ci sarebbe mai più stato un diluvio. La nuova esternazione divina, rivolta ad Abramo, si ricollega a quella promessa: tutte le nazioni della terra sarebbero state benedette mediante Abramo.

Il compimento di quella profezia inizia con l’abbandono del passato. Abramo lascia tutto ciò che gli era familiare: la sua famiglia e il suo paese, persino una parte di se stesso. L’intensità di questa partenza è ben dettagliata nella ripetitività dell’imperativo «va’», che compare sette volte in questo contesto. Abramo dovrà prima lasciare il suo paese, «Ur de’ Caldei», che è anche Babilonia (Ge 11:31 ; Is 13:19 ). L’appello a «uscire da Babilonia» è molto familiare tra i profeti biblici (Is 48:20 ; Ap 18:4 ). La partenza di Abramo coinvolge anche la sua famiglia. L’uomo deve abbandonare i suoi legami e buona parte di ciò che ha imparato e acquisito mediante l’eredità, l’educazione e l’influenza.

Ma la chiamata di Dio implica ancora dell’altro. L’espressione ebraica lekh lekha, «va’», se tradotta alla lettera, significa «vai per conto tuo», «vattene da solo». La partenza di Abramo da Babilonia coinvolge qualcosa di più del suo ambiente o della sua famiglia. La sintassi ebraica suggerisce un’enfasi su se stesso. Abramo deve abbandonare se stesso, liberarsi di quella parte del proprio io al cui interno è contenuto il suo passato babilonese.

Lo scopo di questo abbandono è «una terra» che il Signore gli mostrerà. Lo stesso linguaggio che ritroveremo nell’ambito del sacrificio di Isacco (Ge 22:2) , in riferimento al monte Moria, dove il ragazzo verrà offerto in sacrificio e dove sarà costruito il tempio di Gerusalemme (2 Cr 3:1) . La promessa divina non riguarda solo una patria fisica, ma la salvezza del mondo. Un concetto riaffermato nella promessa di benedire tutte le nazioni (Ge 12:2,3) . Il verbo barakh, «benedire», compare cinque volte in questo passaggio. Il meccanismo di questa benedizione universale funziona attraverso «la discendenza» di Abramo (Ge 22:18 ; 26:4; 28:14) . La «progenie» cui fa riferimento il testo si adempirà definitivamente in Gesù Cristo (At 3:25) .