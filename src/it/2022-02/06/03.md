---
title:  La TENTAZIONE RAPPRESENTATA DELL'EGITTO
date:  02/05/2022
---

`Leggere Genesi 12:10-20 . Perché Abramo lascia la terra promessa per recarsi in Egitto? Come si comporta il faraone nei suoi confronti?`

Abramo, appena arrivato nella terra promessa decide di lasciarla per l’Egitto, perché «la fame era grande nel paese» (Ge 12:10) . In antichi testi egizi sono ampiamente attestate evidenze del trasferimento di persone da Canaan all’Egitto in tempi di carestia. Nel cosiddetto insegnamento di Merikare, un testo egiziano composto nel periodo del Medio regno (2060-1770 a.C.), chi proviene da Canaan è definito «miserabile asiatico» (aamu) e così descritto: «abbietto... a corto d’acqua... non dimora in un unico luogo, il bisogno di cibo spinge le sue gambe» - Miriam Lichteim, Nacient Egyptian Literature, vol. 1: The Old and Middle Kingdoms, 1973, Berkeley, Ca: University of California Press, pp. 103,104.

La tentazione dell’Egitto fu spesso un problema per Israele (Nu 14:3 ; Gr 2:18 ). Così, quel regno diventò simbolo della fiducia che l’uomo ripone negli altri esseri umani e non in Dio (2 Re 18:21 ; Is 36:6,9 ). In Egitto, dove l’acqua era un bene primario alla portata quotidiana di tutti, la fede non era indispensabile, perché la promessa della terra era immediatamente visibile. Paragonato alla terra della carestia, l’Egitto evocava il luogo ideale nel quale soggiornare, nonostante ciò che Dio aveva detto ad Abramo.

L’uomo che sta per lasciare Canaan stride con quello che aveva abbandonato Ur. Prima era il ritratto dell’uomo di fede che lascia la sua città rispondendo alla chiamata divina; ora, lo stesso Abramo, se ne va dalla terra promessa di sua iniziativa, assecondando la propria volontà.

Prima aveva confidato nel Signore, ora si comporta come fosse un politico calcolatore, manipolatore, senza etica, che conta solo su se stesso. «Durante il suo soggiorno in Egitto, Abramo dimostrò di non essere esente da debolezze. Con un espediente, nascose che Sarai era sua moglie perché dubitava della protezione divina. Manifestò così la propria fragilità, proprio in rapporto a quelle nobili qualità di coraggio e fede che aveva così spesso dimostrato nella sua vita» - PP, 130 [pp. 102,103].

L’episodio ci fa capire anche che un grande uomo di Dio può commettere uno sbaglio, senza però essere abbandonato dal Signore. Quando il Nuovo Testamento presenta la figura del patriarca come esempio di salvezza per grazia, vuole evidenziare proprio l’elemento grazia. Perché, in caso contrario, Abramo non avrebbe avuto alcuna speranza, esattamente come noi.