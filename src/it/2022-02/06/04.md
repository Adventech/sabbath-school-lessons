---
title:  Abramo E Lot
date:  03/05/2022
---

`Leggere Genesi 13:1-8 . Cosa ci spiega questo episodio circa l’importanza del carattere?`

Abramo torna nel luogo dal quale era partito, perché il suo viaggio in Egitto si è rivelato una deviazione poco fortunata. Ricomincia la storia tra Dio e Abramo, lì dove si era interrotta. La prima sosta del patriarca è Betel (Ge 12:3-6) . Abramo si è pentito ed è tornato a essere l’uomo di fede. La sua riconnessione con Dio è dimostrata dal suo atteggiamento con le altre persone, in particolare quando deve gestire la diatriba con suo nipote Lot, riguardo l’utilizzo della terra. Abramo stesso propone un accordo pacifico e consente a Lot di fare la prima scelta (13:9,10), un atto di generosità e cortesia, indicativo del tipo di persona che era.

Il fatto che Lot scelga per sé la parte più agevole e migliore (vv. 10,11), senza curarsi minimamente della malvagità dei futuri vicini (v. 13), rivela alcuni aspetti avidi del suo carattere. L’espressione «per sé» ci riporta agli antidiluviani, perché anch’essi «scelsero fra tutte» (6:2).

La mossa di Abramo, al contrario, è un atto di fede. Non aveva scelto la terra, che gli era stata data per grazia di Dio. Diversamente da Lot, Abramo la guarda solo su richiesta divina (13:14) e solo quando si separa dal nipote Dio gli parla di nuovo. In realtà, è la prima volta nel testo biblico che Dio si rivolge ad Abramo dalla chiamata a Ur: «Alza ora gli occhi e guarda, dal luogo dove sei, a settentrione, a meridione, a oriente, a occidente. Tutto il paese che vedi lo darò a te e alla tua discendenza, per sempre» (vv. 14,15). Dio invita quindi l’uomo di fede a «camminare» su questa terra, gesto che simboleggia un atto di appropriazione: «Alzati, percorri il paese quant’è lungo e quant’è largo, perché io lo darò a te» (v. 17). Il Signore chiarisce inequivocabilmente che egli, Dio, la sta donando ad Abramo. Si tratta di un regalo, un dono della grazia che otterrà per fede, una fede che conduce all’ubbidienza. In realtà, solo ed esclusivamente l’opera di Dio trasformerà le promesse fatte qui all’uomo di fede (vv. 14-17).