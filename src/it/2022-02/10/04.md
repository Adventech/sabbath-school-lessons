---
title:  Lo Stupro Di Dina
date:  31/05/2022
---

Una volta riconciliatosi con il fratello, Giacobbe vuole stabilirsi in pace nella terra di Canaan. La parola shalem, «sano e salvo» (Ge 33:18) , che deriva da shalom, caratterizza per la prima volta il suo viaggio. Dopo avere acquistato un lembo di terra da abitanti del luogo (v. 19), erige lì un altare per dimostrare la sua fede e la consapevolezza di dipendere totalmente da Dio. A ciascuno dei sacrifici offerti, corrisponderà un atto di adorazione.

Per la prima volta nella sua vita, Giacobbe-Israele conosce i problemi di chi deve stabilirsi in una terra. Come aveva fatto Isacco a Gerar nei confronti di Abimelec (26:1-33), Giacobbe cerca di trovare un alloggio con i Cananei.

`Leggere Genesi 34 . Cosa subentra a sconvolgere i piani di una pacifica convivenza?`

Il racconto di questa squallida vicenda evidenzia l’ambiguità dei caratteri e delle conseguenti azioni. Sichem, che ha violentato Dina, viene descritto come una persona sincera, innamorata di lei e vuole provare a fare ammenda. È persino disposto a sottoporsi al rito della circoncisione. Nel frattempo, Simeone e Levi, che si definiscono difensori di Dio e dei suoi comandamenti e si oppongono ai matrimoni con i Cananei (Le 19:29) , ricorrono alla menzogna e all’inganno (Ge 34:13) , pronti a uccidere e a saccheggiare (vv. 25-27). Il loro atteggiamento fu non solo biasimevole (perché non punire l’uomo che ha fatto questo?), ma anche potenziale causa di molti altri guai. Per quanto riguarda Giacobbe, la sua unica preoccupazione è la pace. Quando gli raccontano dello stupro subito dalla figlia, non dice niente (v. 5). Tuttavia, dopo avere ascoltato le parole dei figli, li rimprovera per le possibili conseguenze: «Voi mi causate grande angoscia, mettendomi in cattiva luce davanti agli abitanti del paese, ai Cananei e ai Ferezei. Io non ho che pochi uomini; essi si raduneranno contro di me, mi piomberanno addosso e sarò distrutto io con la mia casa» (v. 30).