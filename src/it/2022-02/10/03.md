---
title:  L'incontro Tra I Fratelli
date:  30/05/2022
---

Da Peniel, «il volto di Dio» (Ge 32:30) , il luogo nel quale visse quest’esperienza con il Signore, Giacobbe si sposta per incontrare il fratello. Dopo venti anni di separazione, Giacobbe lo vede arrivare accompagnato da quattrocento uomini (33:1); preoccupato, cerca di preparare se stesso e la sua famiglia a quello che sarebbe potuto accadere.

`Leggere Genesi 33 . Che cosa lega l’esperienza di Giacobbe a Peniel, quando vede il volto di Dio, con quella narrata in questo capitolo e l’incontro faccia a faccia con Esaù? Quali implicazioni pone questo legame rispetto alla nostra relazione con Dio e a quella con i nostri «fratelli», chiunque essi siano?`

Giacobbe si inginocchia sette volte davanti al fratello (Ge 33:3) , che chiama più volte «mio signore» (vv. 8,13,15) e si definisce «servo» (v. 5; cfr. 32:4,18,20). I sette inchini di Giacobbe ricordano significativamente le sette benedizioni del padre (27:27-29); inoltre, quando si inginocchia, inverte la specifica benedizione del padre «le nazioni s’inchinino davanti a te» (v. 29). È come se Giacobbe avesse l’intenzione di pagare il suo debito e restituire la benedizione sottratta al fratello (33:11). Quando Esaù vede Giacobbe, contro ogni aspettativa, gli corre incontro e invece di ucciderlo «gli si gettò al collo, lo baciò e piansero» (v. 4).

Più tardi, Giacobbe dirà a Esaù: «io ho visto il tuo volto come uno vede il volto di Dio» (v. 10). Fa questa straordinaria dichiarazione perché ha capito di essere stato perdonato dal fratello. Il verbo ebraico ratsah, «trovare favore» (33:10) è un termine teologico riferito a ogni sacrificio che viene «gradito», «accettato» da Dio, quindi implica il perdono divino (Le 22:27 ; Am 5:22 ).

L’esperienza del perdono ricevuto a Peniel, dove Giacobbe aveva visto il volto di Dio, si ripete ora con il perdono del fratello, che paragona all’avere visto il volto di Dio. Giacobbe vive una seconda Peniel, è stato perdonato da Dio e da suo fratello. Ora deve avere per forza compreso, più di prima, il significato della grazia.