---
title:  La Morte Di Rachele
date:  02/06/2022
---

`Leggere Genesi 35:15-29 . Quale altro dolore fu provocato a Giacobbe dalla sua famiglia disfunzionale?`

Appena Giacobbe lascia Betel, tre eventi correlati segnano l’ultima tappa del suo viaggio verso la terra promessa: nasce l’ultimo figlio di Giacobbe; muore Rachele; Ruben, primo figlio avuto da Lea, si unisce a una concubina di Giacobbe. Anche se il testo non spiega le motivazioni di questo colpevole gesto commesso dal giovane, potrebbe essere stato dettato dall’intenzione di macchiare la nascita dell’ultimo figlio di Giacobbe e umiliare la memoria di Rachele. Non lo sappiamo. La nascita di Beniamino ha un collegamento con Betlemme (Ge 35:19) , che sorgeva nel perimetro della terra promessa, e rappresenta il primo adempimento della promessa divina per il futuro di Israele. La levatrice rivolge profeticamente a Rachele le stesse parole utilizzate da Dio per rinfrancare Abraamo: «Non temere» (v. 17; cfr. 15:1).

Da sottolineare il fatto che Giacobbe cambia il nome scelto da Rachele per quell’ultimo figlio: da Ben-Oni, che significa «figlio della mia pena» (a sottolineare il dolore di quel parto), a Beniamino, ovvero «figlio della mano destra», forse a indicare il Sud, ed esprimere la speranza nella terra promessa e in tutto quello che Dio aveva promesso al suo popolo una volta stabilitosi lì. In questo frangente Ruben ha un rapporto sessuale con Bila, concubina del padre e serva di Rachele (35:25; 30:3). Non sappiamo perché sia successo, ma di certo è un ulteriore esempio della depravazione umana. Giacobbe, sorprendentemente, non reagisce a questa orribile trasgressione, nonostante ne venga messo al corrente (35:22). Si può pensare che giunto a questo punto della sua esistenza, egli abbia fiducia in Dio e confidi nel fatto che manterrà la parola data nonostante il peccato e il male che talvolta continuano a circondarlo.

L’elenco dei suoi dodici figli presuppone esattamente questo insegnamento di fede, perché diventeranno gli antenati della nazione di Israele (35:22-26). Non esattamente persone gentili, come vedremo in seguito. Ma nonostante tutti i problemi, le disfunzioni, il male conclamato, come nel caso dell’episodio di Ruben e Bila, la volontà di Dio si compirà mediante questa famiglia, per quanto francamente malridotta.

`Dio realizzerà i suoi propositi, nonostante tutti gli errori umani. Pensa come sarebbe più facile se le persone collaborassero e gli ubbidissero. La volontà di Dio si compirebbe anche senza le sofferenze e i ritardi provocati dall’essere umano?`