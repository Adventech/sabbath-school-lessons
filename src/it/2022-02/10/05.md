---
title:  Idolatria Prevalente
date:  01/06/2022
---

`Leggere Genesi 34:30-35:15 . Cosa rivela l’episodio descritto a proposito della vera adorazione?`

Subito dopo il lamento di Giacobbe per la pace compromessa con i Cananei (Ge 34:30)  e il rimprovero ai due figli (v. 31), Dio lo esorta a lasciare Sichem per tornare a Betel e rinnovare così il suo patto. Il Signore gli dice che una volta giunto a destinazione dovrà erigergli un altare.

Intanto, subito dopo questa esortazione, il testo ci dice che Giacobbe impose alla sua gente di gettare gli idoli dei Cananei, sottratti durante il saccheggio della città di Sichem, come anche quelli che Rachele aveva rubato a suo padre (31:19,32). Un aspetto, questo, fondamentale nell’ottica del patto con Dio. Questi idoli erano stati conservati e probabilmente adorati, nonostante la devozione di Giacobbe nei confronti di Dio. Non era sufficiente abbandonare Sichem per evitare l’influenza cananea, occorreva sbarazzarsi degli idoli presenti nell’accampamento e nel cuore delle persone.

Il processo del pentimento non poteva esaurirsi nel semplice trasferimento da una località all’altra, così come non può bastare oggi spostarsi da una chiesa a un’altra. La cosa più importante è ricercare, con l’aiuto della grazia divina, di purificare l’idolatria che abbiamo nel cuore, indipendentemente dal luogo in cui abitiamo, perché siamo capaci di crearci degli idoli praticamente dal nulla.

Quando Giacobbe ubbidisce e procede secondo l’ordine ricevuto, Dio finalmente interviene e «il terrore di Dio invase le città che erano intorno a loro, e nessuno inseguì i figli di Giacobbe» (35:5). Egli è pronto ora ad adorare con «tutta la gente che aveva con sé» (v. 6), lasciando intendere che l’unità della famiglia era stata recuperata. Quel luogo si chiamerà El Betel, per rievocare il sogno della scala, segno che la ricongiunzione tra cielo e terra, interrottasi per qualche tempo, era stata ripristinata.

Stavolta l’attenzione è tutta rivolta al Dio di Betel e non alla località in sé. Dio ricorda a Giacobbe che il suo nome è Israele (v. 10), e quel nome implica una duplice promessa: prima, la benedizione di Giacobbe, che significa fertilità, trasmissione del seme messianico che genererà molte nazioni (v. 11); poi, la terra promessa (v. 12).

`In quali subdole modalità l’idolatria può farsi strada nel nostro cuore e cosa possiamo fare per arginarla?`