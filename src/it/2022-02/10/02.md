---
title:  Il Combattimento Con Dio
date:  29/05/2022
---

Giacobbe, lasciato Labano, vivrà presto una nuova intensa esperienza con Dio. Saputo che suo fratello Esaù gli viene incontro con quattrocento uomini (Ge 32:6), prega intensamente il Signore, pur riconoscendo di essere «troppo piccolo per essere degno di tutta la benevolenza che hai usata e di tutta la fedeltà che hai dimostrata al tuo servo» (v. 10). Giacobbe sta davvero comprendendo meglio cosa sia la grazia. Come gli risponde il Signore?

`Leggere Genesi 32:22-31  e Osea 12:3,4 . Qual è il significato spirituale di questo straordinario episodio?`

Giacobbe è comprensibilmente angosciato per quello che sta succedendo e, dopo aver fatto il possibile per proteggere la sua famiglia, si accampa per la notte. Viene improvvisamente aggredito da «un uomo» (Ge 32:24) , termine questo che può avere connotazioni speciali, come per esempio evocare la presenza divina (Is 53:3) . Daniele lo usa per indicare Michele, il sacerdote celeste (Da 10:5) , mentre Giosuè parla di «capo dell’esercito del SIGNORE» e lo chiama «il mio Signore», Yahweh (Gs 5:13-15) . A Giacobbe, in quel frangente di lotta, deve essere stato palese che aveva di fronte il Signore in persona, quando gli disse: «Non ti lascerò andare prima che tu mi abbia benedetto!» (Ge 32:26) . Ma la sua ostinata resistenza e il rifiuto di lasciarlo andare rivelano anche il suo appassionato desiderio di perdono e di essere giusto davanti al suo Signore.

«Giacobbe era perfettamente consapevole dell’errore commesso: aveva cercato di ottenere con l’inganno il diritto di primogenitura; non aveva avuto fiducia nelle promesse divine e aveva affrettato la realizzazione di ciò che Dio stesso avrebbe compiuto, secondo il suo piano, al momento opportuno» - PP, 197,198 [p. 161].

La dimostrazione del perdono è confermata dal cambio del nome: da Giacobbe, che gli ricordava il peccato commesso, a Israele, che commemora la sua vittoria. «Il tuo nome», disse l’uomo «non sarà più Giacobbe, ma Israele, perché tu hai lottato con Dio e con gli uomini e hai vinto» (32:28).