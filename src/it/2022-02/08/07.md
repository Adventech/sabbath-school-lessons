---
title:  Approfondimento
date:  20/05/2022
---

Tramonto del sole: ore 20,26

«Isacco rappresentava il Figlio di Dio offerto come sacrificio per i peccati del mondo. Dio voleva imprimere nella mente di Abramo il vangelo della salvezza. Per realizzare questo obiettivo, rendendo concreto il messaggio della verità e per mettere alla prova la sua fede, Dio chiese al patriarca di sacrificare Isacco. Tutto il dolore e l’angoscia che Abramo provò per quella dura e tremenda prova avrebbero prodotto un’impressione profonda su di lui affinché potesse comprendere il piano della redenzione dell’umanità. Dio voleva trasmettere, tramite un’esperienza personale, la portata del sacrificio del Dio infinito che offriva il suo unico Figlio per salvare l’uomo dalla rovina. Per Abramo nessuna tortura morale avrebbe potuto essere paragonata a quella che fu costretto a sopportare per ubbidire all’ordine divino di sacrificare il proprio figlio» - 3TT, 369 [p. 243].

«Abramo era ormai molto vecchio ma prima di morire, per assicurare l’adempimento della promessa di una discendenza, doveva ancora compiere un atto importante. Isacco, infatti, indicato da Dio come suo successore, custode della legge e padre del popolo eletto, non era ancora sposato. Conoscendo l’idolatria dei cananei, Dio aveva proibito al suo popolo di unirsi in matrimonio con gli abitanti di quella regione perché ciò li avrebbe portati all’apostasia. Il patriarca temeva inoltre che quell’ambiente corrotto avrebbe influenzato suo figlio, così gentile, accondiscendente e pieno d’affetto, il cui carattere rifletteva la fede costante di Abramo in Dio e la sua sottomissione alla volontà divina. Se Isacco si fosse unito a una donna che non rispettava Dio avrebbe forse potuto tradire i suoi princìpi per non rinunciare all’armonia in famiglia. Per Abramo la scelta di una moglie per suo figlio era una questione molto importante; [...] Isacco aveva fiducia nella saggezza e nell’affetto del padre ed era contento di seguire i suoi consigli; credeva inoltre che la sua scelta sarebbe stata guidata da Dio stesso» - PP, 171, [p. 138].

**Domande per la condivisione**

`1. Dialogare nella classe sulla disponibilità di Abraamo a sacrificare Isacco. Provate a immaginare che tipo di fede si nasconde dietro. Che cosa stupisce, e allo stesso tempo inquieta, in questo episodio?`

`2. Che dire della libertà di scelta? Perché la nostra fede non avrebbe senso se quella non esistesse? Quali esempi biblici ci dimostrano che, nonostante il libero arbitrio e alcune scelte sbagliate, alla fine comunque si compie la volontà divina?`