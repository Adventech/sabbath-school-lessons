---
title:  Il MONTE MORIA
date:  15/05/2022
---

`Leggere Genesi 22:1-12  ed Ebrei 11:17 . Qual era il senso di questa prova? Cosa ci insegna sul piano spirituale?`

Genesi 22  è diventato un classico della letteratura mondiale e ha ispirato diversi filosofi e artisti, oltre a teologi. È difficile tuttavia comprendere il significato della prova cui è sottoposto Abraamo. L’ordine divino contraddice le successive prescrizioni bibliche contro i sacrifici umani (Le 18:21)  e sembra tradire la promessa di un patto eterno attraverso Isacco (Ge 15:5) . Qual era allora lo scopo di Dio nell’avanzare questa richiesta? Perché mettere alla prova Abraamo in maniera così terribile? Il concetto biblico di «prova» (in ebraico nissah) abbraccia due idee opposte: il giudizio, che serve a conoscere quello che c’è nel cuore della persona testata (De 8:2 ; cfr. Ge 22:12 ), ma anche la certezza della grazia di Dio in favore della stessa persona sottoposta alla prova (Es 20:18-20) .

In questo caso, la fede in Dio porta Abraamo a rischiare di perdere il suo «futuro» (la sua posterità). Ma proprio per la fiducia che ripone nel Signore, farà quello che gli chiede, anche se è difficile per lui comprenderlo. In fondo, che cos’è la fede se non fiducia in quello che non vediamo o che non riusciamo a capire fino in fondo?

La fede biblica non consiste tanto nel donare a Dio e sacrificarsi per lui - anche se tutto questo ha indubbiamente un peso (Ro 12:1)  - ma nella capacità di confidare in lui e di ricevere la sua grazia, consapevoli di non meritarla.

Questa verità verrà riaffermata negli eventi che seguiranno. Tutte le opere di Abraamo, le molte sue scrupolose attività, il viaggio doloroso insieme al figlio, persino la sua prontezza nell’ubbidire e offrire a Dio il meglio di sé, per quanto istruttivo, non sarebbero state sufficienti a salvarlo. Per quale motivo? Perché il Signore aveva già provveduto a usare un montone per quel sacrificio, che a sua volta rimandava alla sua unica speranza di salvezza: Gesù. Abraamo, in quel momento, deve avere compreso la grazia. Non sono le opere compiute per Dio a salvarci, ma quella che egli realizza in nostro favore (Ef 3:8 ; cfr. Ro 11:33 ). Questo non toglie che, come Abraamo, ciascuno di noi sia chiamato a lavorare per il Signore, e le azioni del patriarca lo dimostrano efficacemente (Gc 2:2-23) .