---
title:  La Morte Di Sara
date:  17/05/2022
---

In Genesi 22:23  viene raccontata la nascita di Rebecca, che anticipa il futuro matrimonio tra lei e Isacco (Ge 24) . Così come il racconto della morte e della sepoltura della moglie di Abraamo, Sara (cap. 23), anticipa il futuro matrimonio tra il patriarca e Chetura (25:1-4).

`Leggere Genesi 23 . Quale funzione ha il racconto della morte e della sepoltura di Sara in relazione alla realizzazione della promessa divina ad Abraamo?`

La cronaca della morte di Sara segue immediatamente il racconto del sacrificio di Isacco, lasciando intendere che la donna potrebbe essere stata pesantemente colpita da quell’evento, che stava per costare la vita del figlio. Sara, in qualche modo, fu anch’essa coinvolta nella «prova» destinata al marito, esattamente come durante i viaggi e gli occasionali scivoloni nella fede (Ge 12:11-13) .

Sara non era il tipo di donna che tace sulle cose importanti e su quelle che la disturbano (cfr. 16:3-5; 18:15; 21:9,10). La sua assenza e il suo silenzio, finanche la tempistica della sua morte, dopo la vicenda del sacrificio di Isacco, parlano della sua partecipazione agli eventi molto più della sua presenza fisica. Il fatto che ne venga citata l’età avanzata (23:1), così come nel caso di Abraamo (24:1), testimonia il suo peso nel racconto.

Sara è l’unico personaggio femminile dell’Antico Testamento di cui si dicono gli anni, una conferma del suo ruolo centrale nell’intera vicenda che l’ha coinvolta. Lo spazio dedicato all’acquisto del luogo per la sepoltura (che occupa quasi l’intero capitolo), molto superiore rispetto alle parole spese per la sua morte, sottolinea il legame con la terra promessa. È sufficiente la precisazione che morì «nella terra di Canaan» (23:2) a evidenziare il radicamento della morte di Sara nella promessa divina della terra. Sara è la prima componente della famiglia di Abraamo a morire ed essere sepolta nella terra promessa. La considerazione di Abraamo riguardo la propria posizione - «Io sono straniero e di passaggio tra di voi» (v. 4) - e l’insistenza nei confronti dei figli di Chet, ci dimostrano che la sua preoccupazione non è tanto legata all’acquisto di un luogo di sepoltura, quanto alla collocazione permanente nella terra promessa.