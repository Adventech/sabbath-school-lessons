---
title:  «Scendiamo Dunque»
date:  27/04/2022
---

`Leggere Genesi 11:5-7  e Salmi 139:7-12 . Perché Dio scende sulla terra? Quale evento è alla base di questa sua reazione?`

Un’immagine singolare: gli uomini stanno salendo, il Signore deve scendere verso di loro. La discesa di Dio non fa che ribadire la sua supremazia. Egli sarà sempre al di fuori della portata umana. Qualsiasi tentativo di raggiungerlo e incontrarlo nel cielo è inutile e ridicolo. Per salvarci, Gesù è dovuto scendere sulla terra, non c’era alcun altro modo per ottenere quella grazia. Nel racconto relativo alla torre di Babele, si nasconde una sottile ironia: «[Il Signore discese] per vedere la città e la torre» (Ge 11:5) . Dio non aveva alcuna necessità di scendere (Sl 139:7-12 ; cfr. 4:2), ma lo fa comunque. La vicenda sottolinea il coinvolgimento divino nella storia dell’umanità.

`Leggere Luca 1:26-33 . Cosa dice a proposito del fatto che Dio scende verso di noi?`

La discesa di Dio ricorda a tutti noi il principio della giustificazione per fede e il meccanismo della grazia divina. Qualsiasi opera noi possiamo compiere per Dio, lui dovrà comunque scendere per incontrarci. Non saranno le nostre azioni a condurci a lui e alla redenzione, ma il suo movimento verso di noi a salvarci. In realtà, il testo della Genesi parla per due volte di «scendere», che sembra implicitamente dimostrare il suo interesse per le cose che stavano avvenendo sulla terra. Secondo il testo, il Signore intendeva mettere fine a quell’unità ben radicata che, considerata la loro condizione corrotta, poteva solo generare altro male. Ecco perché decise di confondere il loro linguaggio, determinando l’affondamento della loro strategia unitaria.

«Il progetto dei costruttori di Babele sfociò nella vergogna e nella sconfitta; il monumento del loro orgoglio rimase come ricordo della loro follia. Tuttavia, gli uomini continuarono ad avere lo stesso atteggiamento di autosufficienza e di rifiuto della legge di Dio. Era lo stesso principio che Satana aveva tentato di affermare nel cielo, lo stesso che ispirò Caino quando presentò la sua offerta a Dio» - PP, 123 [p. 96].