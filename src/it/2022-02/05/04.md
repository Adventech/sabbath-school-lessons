---
title:  Un'unica Lingua
date:  26/04/2022
---

`Leggere Genesi 11:1-4 . Per quale motivo gli uomini di «tutta la terra» erano così ansiosi di ottenere l’unità?`

L’espressione «tutta la terra» si riferisce a un piccolo numero di persone, quelle in vita dopo il diluvio. Il motivo di questa riunione è indicato chiaramente: vogliono costruire una torre che raggiunga il cielo (Ge 11:4) . La loro vera intenzione è prendere il posto di Dio, il Creatore. È significativo il fatto che la descrizione delle intenzioni e delle azioni di quelle persone ricordi intenzioni e azioni di Dio citate dal racconto creativo: «si dissero» (11:3,4; cfr. 1:6,9,14, ecc.); «facciamo» (11:3,4; cfr. 1:26). Il loro obiettivo è dichiarato esplicitamente: «acquistiamoci fama» (11:4), espressione usata esclusivamente in riferimento a Dio (Is 63:12,14) . In sintesi, i costruttori di Babele avevano l’insana ambizione di sostituire Dio, colui che aveva creato la terra (conosciamo bene chi li abbia ispirati - leggi Isaia 14:14 ). Il loro progetto doveva sicuramente essere stato stimolato dal ricordo del diluvio. Costruiscono un’altissima torre per sopravvivere a un altro diluvio, se mai ce ne fosse stato uno, nonostante la promessa divina.

Il ricordo del diluvio è stato conservato nella tradizione babilonese, sebbene distorto, in riferimento alla costruzione della città di Babele (Babilonia). Questo tentativo di raggiungere il cielo e usurpare la volontà divina caratterizza lo spirito di Babilonia. Ecco perché la storia della costruzione della torre è un tema molto importante anche nel libro di Daniele. L’accenno a Scinear, che introduce la vicenda di Babele (Ge 11:2) , ricompare all’inizio di Daniele, per indicare il luogo nel quale Nabucodonosor ha portato gli arredi del tempio di Gerusalemme (Da 1:2) . Tra i tanti altri passaggi del libro, l’episodio nel quale Nabucodonosor erige la statua d’oro, probabilmente nello stesso spazio e nella stessa pianura, è il più emblematico di questo stato d’animo. Nelle sue visioni relative ai tempi della fine, Daniele vede lo stesso scenario in cui le nazioni della terra si uniscono contro Dio (Da 2:43; 11:43-45 ; cfr. Ap 16:15,16 ), ma il loro tentativo fallirà anche in questo caso, come al tempo della torre di Babele.