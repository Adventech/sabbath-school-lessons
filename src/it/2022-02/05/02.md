---
title:  La Maeldizione Di Cam
date:  24/04/2022
---

`Leggere Genesi 9:18-27 . Qual è il messaggio di questo strano episodio?`

Il gesto compiuto da Noè nella vigna ricorda la vicenda di Adamo nell’Eden. I due episodi hanno alcuni elementi in comune: la consumazione di qualcosa che poi determina la nudità; il coprirsi, la maledizione e poi la benedizione. Noè si ricollega alle proprie radici adamitiche e, purtroppo, prosegue su quella falsariga sbagliata.

La fermentazione dell’uva non era un processo presente all’origine. Noè si concesse qualcosa, perse l’autocontrollo e si spogliò. Cam che «vede» la nudità del padre ci fa pensare a Eva, la quale «vide» l’albero proibito (Ge 3:6) . Quest’analogia suggerisce che Cam non dette un’occhiata furtiva e casuale alla nudità del padre. Andò a raccontare tutto senza nemmeno occuparsi del problema manifestato dal genitore. Al contrario, l’immediata reazione degli altri due fratelli, che coprirono il padre mentre Cam lo aveva lasciato nudo, rappresenta una denuncia del suo modo di agire.

La posta in gioco è molto più alta del rispetto dovuto a un genitore. Non onorare i propri genitori, che rappresentano il tuo passato, condizionerà il tuo futuro (Es 20:12 ; cfr. 6:2). Di qui la maledizione, che peserà sul futuro di Cam e del figlio Canaan.

Usare questo testo per giustificare teorie razziste contro chicchessia è ovviamente un errore grossolano, oltre che un delitto etico. La profezia è assolutamente ristretta a Canaan, il figlio di Cam. L’autore biblico ha in mente alcune delle pratiche corrotte in uso tra i cananei (Ge 19:5-7,31-35) . Inoltre, la maledizione contiene una promessa di benedizione, giocando sul nome «Canaan», che proviene dal verbo kana’, ovvero «reprimere». Grazie alla sottomissione di Canaan il popolo di Dio, discendente da Sem, entrerà nella terra promessa e preparerà il terreno alla venuta del Messia, il quale «estenderà Iafet nelle tende di Sem» (9:27). È un’allusione profetica all’espansione del patto di Dio a tutte le nazioni, che abbraccerà il messaggio di salvezza di Israele al mondo intero (Da 9:27 ; Is 66:18-20 ; Ro 11:25 ). La maledizione di Cam risulterà a tutti gli effetti una benedizione per le nazioni, compresi i discendenti di Cam e Canaan, che saranno disposti ad accettare la salvezza offerta dal Signore.

`Noè, «l’eroe» del diluvio, ubriaco? Questo ci dice di quanto siamo fragili e bisognosi in ogni istante della grazia divina.`