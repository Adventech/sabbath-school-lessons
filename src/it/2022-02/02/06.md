---
title:  La Sorte Dell'umanità
date:  07/04/2022
---

`Leggere Genesi 3:15-24 . Dopo la caduta, che cosa accadde ad Adamo ed Eva?`

Se il giudizio di Dio sul serpente viene inequivocabilmente identificato come maledizione (3:14), non lo è quello che riguarda la donna e l’uomo. L’unica circostanza in cui ricomparirà la parola «maledizione» riguarda il suolo (v. 17). Il Signore ha altri piani per la coppia; diversamente dal serpente, a loro viene offerta una speranza. Poiché il peccato della donna è dovuto alla sua associazione con il serpente, il versetto che parla del giudizio divino contro la donna è collegato a quello riguardante il serpente. Non solo il versetto 16 di Genesi 3 segue immediatamente il 15, ma le analogie tra le due profezie indicano chiaramente che quella afferente alla donna deve essere letta in abbinamento a quella messianica del versetto precedente. Il giudizio divino che la riguarda, ma anche la gravidanza, deve essere interpretato nell’ottica positiva della salvezza (cfr. 1 Ti 2:14,15) .

Considerato altresì che il peccato dell’uomo è da ascriversi al fatto di avere dato ascolto alla donna e non a Dio, il suolo dal quale l’uomo stesso è stato tratto verrà maledetto (Ge 3:17) , di conseguenza, egli dovrà lavorare duramente (vv. 17-19) per poi «ritornare» a quel suolo dal quale proviene (v. 19); un esito che non avrebbe mai dovuto verificarsi e che non era contemplato nel piano divino originale.

È significativo il fatto che davanti a questa prospettiva, apparentemente disperata della morte, Adamo si rivolga poi alla donna, nella quale vede la speranza della vita grazie alla sua capacità di procreare (v. 20). Nonostante sia stata appena pronunciata una sentenza capitale, egli coglie la speranza della vita. Intanto, come qualsiasi amorevole genitore avrebbe fatto, Dio desidera per loro solo il bene, non il male. Ma ora che lo conoscono, il Signore farà tutto quello che è possibile per salvarli da esso. Nonostante i giudizi e la palese disubbidienza, non tutto è perduto per i nostri progenitori; certo, considerata la loro vita nel paradiso, non vi era alcun motivo di dubitare di Dio, delle sue parole o del suo amore nei loro confronti.

`Anche se tendiamo a ritenere la «conoscenza» buona in sé, perché non sempre è così? Quali sono alcune delle cose che sarebbe meglio non conoscere?`