---
title:  Nascondersi Da Dio
date:  05/04/2022
---

`Leggere Genesi 3:7-13 . Come mai Adamo ed Eva sentirono il bisogno di nascondersi dal Signore? Perché pose la domanda «Dove sei?» e quale fu il tentativo di giustificazione della coppia?`

Dopo avere peccato, Adamo ed Eva si accorsero di essere nudi perché avevano perso i loro abiti della gloria, riflesso della presenza di Dio (Sl 8:5 ; cfr. 104:1,2  ). L’immagine di Dio era stata macchiata dal peccato. Il verbo «fare» del v. 7, nella frase «se ne fecero delle cinture», finora era abbinato esclusivamente al Dio creatore (Ge 1:7,16,25,  ecc.). È come se nel tentativo di nascondere il loro peccato si fossero sostituiti al Creatore stesso, atto che Paolo denuncia definendolo giustizia per opere (Ga 2:16) .

Quando Dio si avvicina alla coppia, pone una domanda retorica: «Dove sei?» (Ge 3:9) , lo stesso genere di interrogativo che farà in seguito a Caino (4:9). Il Signore, ovviamente, conosceva la risposta, ma le domande dovevano servire ai colpevoli per aiutarli a capire quello che avevano fatto e, contemporaneamente, a guidarli verso il pentimento e la salvezza. Dal momento in cui l’essere umano ha peccato, il Signore opera per la sua salvezza e redenzione.

In realtà, la scena, nel suo insieme, richiama il concetto del giudizio investigativo, che parte dal giudice, il quale interroga il reo (3:9) per prepararlo alla sentenza (vv. 14-19). Ma lo fa anche per stimolare il repentino pentimento che porterà alla salvezza (v. 15). Un leitmotiv ricorrente in tutta la Bibbia.

All’inizio, Adamo ed Eva cercano di essere evasivi, scaricando su altri la colpa, atteggiamento comune tra chi pecca. Adamo risponde alla domanda di Dio dicendo che è stata la donna che gli ha messo al suo fianco a fuorviarlo (v. 12); è stata colpa di Eva (e implicitamente di Dio), non sua. Lei sostiene, a sua volta, che sia stato il serpente a ingannarla. Il verbo ebraico nasha’, «ingannare» (v. 13), significa dare false speranze alle persone e far loro credere che stanno facendo la cosa giusta (2 R 19:10 ; Is 37:10 ; Gr 49:16 ). Adamo accusa la donna, dicendo che è stata lei a porgergli il frutto (qualcosa di vero c’è), mentre Eva accusa il serpente sostenendo di essere stata ingannata (e anche qui c’è del vero). Ma in sostanza sono entrambi colpevoli.

`Perché è facile scaricare su altri le accuse?`