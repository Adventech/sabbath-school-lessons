---
title:  La Sorte Del Serpente
date:  06/04/2022
---

`«Io porrò inimicizia fra te e la donna, e fra la tua progenie e la progenie di lei; questa progenie ti schiaccerà il capo e tu le ferirai il calcagno» (Ge 3:15). Cosa anticipa il Signore con queste parole rivolte al serpente e quale speranza è racchiusa in questo versetto?`

Dio inizia giudicando il serpente, perché è colui che ha innescato la tragedia, ed è anche l’unico essere a ricevere una maledizione nella narrazione. Siamo in qualche modo davanti a un «capovolgimento» della creazione. Se essa doveva condurre alla vita, all’apprezzamento del bene e alle benedizioni, il giudizio indica morte, sofferenze e maledizioni, ma anche speranza e promessa della salvezza. Accanto alla tetra immagine del serpente schiacciato che mangia la polvere (3:14), brilla la speranza della salvezza per l’umanità, che compare sotto forma di profezia. Prima ancora della condanna di Adamo ed Eva, che seguirà a breve, il Signore offre a entrambi la speranza della redenzione (v. 15). Sì, hanno peccato; soffriranno per questo e moriranno in conseguenza delle loro azioni. Ma nonostante tutto ciò, esiste una speranza assoluta, quella della salvezza.

`Leggere Genesi 3:15 ; Romani 16:20 ; Ebrei 2:14  e Apocalisse 12:17 . In che modo il piano della salvezza e il gran conflitto sono rivelati in questi versetti?`

Osservare le analogie tra i testi di Genesi 3:15 e Apocalisse 12:17: il dragone (serpente); infuriato (inimicizia); discendenza (progenie); la donna dell’Eden e quella di Apocalisse 12:17 . La battaglia (gran conflitto) combattuta nel cielo, con la caduta, proseguirà fino alla fine del tempo. Tuttavia, la promessa della sconfitta di Satana viene già anticipata nel giardino, quando è scritto che la sua testa sarà schiacciata, tematica ripresa più esplicitamente in Apocalisse nel descrivere la sua fine definitiva (Ap 20:10) . L’umanità, fin dal principio, ha ricevuto la speranza di una via d’uscita dal terribile guaio derivante dalla conoscenza del male, una speranza che oggi possiamo tutti condividere.

`Perché è consolante sapere che il Signore ha rivelato il piano della salvezza già nell’Eden?`