---
title:  Il Serpente
date:  03/04/2022
---

`Leggere Genesi 3:1 ; 2 Corinzi 11:3  e Apocalisse 12:7-9 . Chi è il serpente e in che modo inganna Eva?`

Il testo inizia con la parola «Il serpente». La sintassi della frase suggerisce intensità: il vocabolo «serpente» è il primo ed è preceduto dall’articolo determinativo, a indicare che si tratta di una figura ben conosciuta, come se il lettore sapesse già di chi si tratta. La realtà di questa creatura viene quindi chiarita fin dalla prima parola del capitolo.

La Scrittura identifica naturalmente il serpente come nemico di Dio (Is 27:1)  e lo chiama esplicitamente «il diavolo e Satana» (Ap 12:9) . Così, come nell’antico Medio Oriente, il serpente rappresentava le forze del male.

«Per non essere riconosciuto e avere quindi successo nel suo tentativo, Satana scelse di servirsi del serpente, un travestimento adatto per realizzare il suo inganno. A quel tempo, infatti, il serpente era una delle creature più intelligenti e più belle della terra. Aveva ali meravigliose e splendenti: quando volava, esse brillavano di una luce simile a quella dell’oro» PP, 53 [p. 36]. Quando parla del diavolo, in qualsiasi forma appaia, la Bibbia non si esprime per semplici metafore. Nella Scrittura, Satana viene descritto come essere letterale, non simbolo retorico o principio astratto raffigurante il male o il lato oscuro dell’umanità. Il serpente non si presenta come avversario di Dio, al contrario; cita le sue parole, le ripete e sembra appoggiarle. Fin dall’inizio, a Satana piace citare Dio e, come vedremo in seguito, riportare citazioni dalla Parola di Dio (Mt 4:6) .

Si nota anche che il serpente non discute immediatamente con la donna, ma le pone una domanda che, implicitamente, fa capire che crede in quello che il Signore ha detto alla coppia: «Come! Dio vi ha detto...» (Ge 3:1) . Questo essere appare da subito scaltro e ingannevole; e, come vedremo in seguito, otterrà gli esiti da lui sperati.

`Se Satana è riuscito a ingannare Eva nell’Eden, la quale non aveva peccato, quanto più vulnerabili saremo noi? Qual è la migliore difesa dai suoi inganni?`