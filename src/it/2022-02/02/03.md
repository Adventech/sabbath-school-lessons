---
title:  Il FRUTTO PROIBITO
date:  04/04/2022
---

`Leggere Genesi 2:16,17  e Genesi 3:1-6  (cfr. Giovanni 8:44) . Confrontare l’ordine di Dio ad Adamo con le parole che il serpente rivolge alla donna. Quali sono le differenze tra i due dialoghi e che cosa indicano?`

Ci sono delle analogie tra la conversazione che coinvolge Dio e Adamo (Ge 2:16,17)  e quella di Eva con il serpente. È come se quest’ultimo avesse sostituito ora il Signore e conoscesse le cose meglio di lui. Per cominciare, pone un semplice quesito, facendo intendere che forse la donna ha frainteso Dio. Poi Satana mette apertamente in dubbio le intenzioni divine, arrivando a contraddirlo. Il suo attacco si concentra su due fronti: la morte e la conoscenza del bene e del male. Se Dio aveva chiaramente ed enfaticamente dichiarato che sarebbero morti di sicuro (v. 17); Satana, al contrario, sostiene che non sarebbero morti affatto, supponendo la loro immortalità (3:4). Se il Signore proibì ad Adamo di mangiare dall’albero (2:17), Satana li incoraggiò a mangiare invece quel frutto, perché così sarebbero stati come Dio (3:5). Le due argomentazioni di Satana (immortalità e l’essere uguali a Dio) convinsero Eva a mangiare il frutto. È preoccupante osservare che non appena la donna decide di disubbidire e di consumarne il frutto, si comporti come se Dio non fosse più presente, sostituito da lei stessa. Il testo biblico allude a questo cambio di personalità. Eva usa il linguaggio tipico di Dio: «La donna osservò che... era buono» (3:6), evocativo della valutazione del creato da parte del Signore, «Dio vide che... era buona» (1:4).

Queste due tentazioni, l’immortalità e l’essere uguale a Dio, sono alla base del concetto di immortalità che ritroviamo nelle antiche religioni dell’Egitto e della Grecia. Il desiderio di vivere per sempre, che ritenevano fosse un attributo divino, obbligava quelle persone a ricercare anche uno status divino per (così speravano) acquisire l’immortalità. Questo modo di pensare si è infiltrato in modo subdolo nelle culture ebraica e cristiana e ha fatto nascere la dottrina dell’immortalità dell’anima, tuttora esistente in molte confessioni.

`Pensa a tutte le dottrine che oggi insinuano l’idea che nell’uomo ci sia qualcosa di intrinsecamente immortale. In che modo la nostra comprensione della natura umana e dello stato dei morti ci protegge da queste pericolose deviazioni?`