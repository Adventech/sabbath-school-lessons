---
title:  Il Dovere Dell'umanità
date:  31/03/2022
---

Non appena Dio creò l’uomo gli offrì tre doni: il giardino dell’Eden (Ge 2:8) , il cibo (v. 16) e la donna (v. 22).

`Leggere Genesi 2:15-17 . Qual è il dovere dell’uomo nei confronti del creato e di Dio? In che modo le due incombenze sono correlate?`

Il primo dovere dell’uomo riguarda l’ambiente naturale nel quale è stato collocato da Dio: «perché lo lavorasse e lo custodisse» (Ge 2:15) . Il verbo avad, «lavorare» si riferisce al lavoro. Non basta ricevere un dono, occorre lavorare su esso e renderlo fruttuoso, insegnamento che Gesù ribadirà nella parabola dei talenti (Mt 25:14-30) . Il verbo shamar, «custodire», implica la responsabilità di preservare quello che abbiamo ricevuto.

Il secondo dovere concerne il cibo. Ricordiamoci che l’uomo lo ha avuto da Dio (Ge 1:29) , il quale ha anche detto «Mangia pure» (2:16). Non sono stati gli uomini a creare gli alberi e nemmeno i frutti che producevano; sono stati un dono, un dono della grazia. Ma siamo anche davanti a un ordine: potevano ricevere e godere del generoso dono divino «da ogni albero» ma, nell’ambito della grazia, Dio aggiunge una restrizione: non avrebbero potuto mangiare i frutti di un determinato albero. Godere senza alcuna restrizione non può che condurre alla morte, principio valido nel giardino dell’Eden e per molti versi ancora oggi.

Il terzo dovere dell’uomo è nei confronti della donna, terzo dono divino: «Perciò l’uomo lascerà suo padre e sua madre e si unirà a sua moglie» (2:24). Questa straordinaria dichiarazione sottolinea con forza la responsabilità umana verso il patto coniugale, mentre l’obiettivo di diventare «una stessa carne» significa essere una sola persona (cfr. Mt 19:7-9) . Il motivo per cui si parla dell’uomo (e non della donna), che dovrà lasciare i suoi genitori, può essere ricondotto all’uso biblico generico del maschile; ne deriva che probabilmente questa disposizione si applica anche alla donna. In ogni caso, il vincolo del matrimonio, un dono di Dio, prevede che, una volta ottenuto, sia affidato alla responsabilità umana, che l’uomo e la donna sono chiamati ad adempiere fedelmente insieme.

`Pensa a tutto quello che hai ricevuto da Dio. Quali sono le tue responsabilità nei confronti di quelle cose?`