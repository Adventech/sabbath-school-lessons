---
title:  Il Sabato
date:  29/03/2022
---

`Leggere Genesi 2:2,3  ed Esodo 20:8-11 . Perché il sabato è legato alla creazione? In che modo questa evidenza condiziona la nostra osservanza?`

Dio ha istituito il sabato proprio perché aveva terminato la sua opera creativa. Il settimo giorno, il sabato appunto, è l’espressione della nostra fede nel fatto che Dio ha concluso la sua opera e l’ha trovata «molto buona». Osservare il sabato significa unirsi a Dio nella consapevolezza del valore e della bellezza del suo creato. Possiamo riposarci dalle nostre azioni così come Dio si è riposato dalle sue. Osservare il sabato equivale a dire «sì» alla creazione «molto buona» di Dio, che include anche il nostro corpo. Contrariamente ad alcune antiche (e moderne) convinzioni, nella Scrittura, Antico e Nuovo Testamento, non c’è niente che denigri il corpo dell’uomo considerandolo cosa impura. Si tratta di un concetto pagano, non biblico. Chi osserva il sabato è riconoscente per il creato, quindi anche per il proprio corpo, ecco perché possiamo goderci la creazione e prendercene cura.

Il sabato, che contraddistingue il primo «fine» della storia umana, è anche un segno di speranza per l’umanità sofferente e per il gemito del mondo. Da notare come l’espressione «completò l’opera» ricompaia al termine dell’edificazione del santuario (Es 40:33)  e poi ancora alla fine della costruzione del tempio di Salomone (1 R 7:40-51) , due luoghi nei quali sono state insegnate le lezioni del vangelo e della salvezza.

Dopo la caduta, il sabato, a conclusione della settimana, rimanda al miracolo della salvezza, che si manifesterà solo mediante quello di una nuova creazione (Is 65:17 ; Ap 21:1 ). Il sabato è un segno collocato alla fine della settimana dell’uomo, che indica anche la fine delle prove e delle sofferenze. Per questo Gesù lo ha scelto, ritenendolo il giorno più adatto per guarire le persone malate (Lu 13:13-16) . Contrariamente a qualsiasi tradizione alla quale si rifacevano i capi religiosi, con le guarigioni sabatiche Gesù voleva indicare alla gente, e a noi, il tempo in cui ogni dolore, patimento e morte non ci saranno più, che è poi la definitiva conclusione del processo della salvezza. Quindi, ogni sabato ci rimanda alla speranza della redenzione.

`In che modo il riposo sabatico ci fa assaporare quel riposo e quella salvezza che abbiamo oggi in Gesù e che si compiranno definitivamente con la creazione di un nuovo cielo e di una nuova terra?`