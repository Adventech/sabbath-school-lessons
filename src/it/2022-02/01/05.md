---
title:  La Creazione Del Genere Umano
date:  30/03/2022
---

La creazione dell’uomo è l’ultimo atto creativo di Dio, almeno nel racconto della Genesi. L’essere umano rappresenta l’apice di tutto il creato terrestre, lo scopo per il quale la terra stessa è stata fatta

`Leggere Genesi 1:26-29 e 2:7 . Qual è la connessione tra queste due versioni diverse rispetto alla creazione dell’uomo?`

La creazione dell’uomo a immagine di Dio è una delle dichiarazioni più audaci della Bibbia. Solo gli uomini possono vantare tale privilegio. Nonostante «Dio fece gli animali selvatici della terra secondo le loro specie, il bestiame secondo le sue specie» (Ge 1:25) , «creò l’uomo a sua immagine» (v. 27). Questa formula è stata spesso riferita esclusivamente alla natura spirituale degli esseri umani, quasi che «immagine di Dio» significhi semplicemente rappresentare Dio in senso amministrativo, o si riferisca solo alla relazione spirituale con lui o con gli altri.

Si tratta di interpretazioni corrette, ma che non includono l’importante realtà fisica di questa creazione. In realtà, nelle parole «immagine» e «somiglianza», che descrivono il processo di Genesi 1:26 , compaiono entrambe le dimensioni. Se tselem, «immagine», indica la forma fisica materiale del corpo, demut, «somiglianza», si riferisce a qualità astratte comparabili alla persona divina. Se ne deduce che la nozione ebraica dell’espressione «a immagine di Dio» dovrebbe essere intesa nel senso olistico della visione biblica rispetto alla natura umana. Il testo afferma che gli individui (uomini e donne) sono stati creati fisicamente, ma anche spiritualmente, a immagine di Dio. Come spiega Ellen G. White: «Quando Adamo ed Eva uscirono dalle mani del Creatore somigliavano, nella loro natura fisica, mentale e spirituale, al loro Padre» - ED, 15 [p. 10]. In effetti, questa comprensione olistica dell’immagine di Dio, che include anche il corpo fisico, viene riaffermata nell’altro racconto sulla creazione, dove si dice che «l’uomo divenne un essere vivente» (Ge 2:7) , in seguito a due azioni divine: Dio «formò» e Dio «soffiò». Da notare che il termine «soffio» è spesso riferito alla dimensione spirituale, ma anche strettamente connesso alla capacità biologica di respirare, la componente dell’uomo che fu formata «dalla polvere della terra»; è «alito vitale»: soffio (spirituale) e vita (fisico).

In seguito, il Signore effettua una terza operazione per creare la donna dal corpo dell’uomo (2:21,22), un modo per indicare che ha la sua stessa natura.