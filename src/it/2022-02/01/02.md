---
title:  Il Dio Della Creazione
date:  27/03/2022
---

`Leggere Salmi 100:1-3 . Qual è la risposta dell’uomo al Dio della creazione, e da cosa è determinata?`

In Genesi 1 , il primo messaggio del racconto creativo è «Dio». Lo vediamo già nella traduzione: «Nel principio Dio» (1:1). Al primo versetto, la parola «Dio» è collocata nel mezzo e sottolineata dall’accento più acuto dei canti liturgici tradizionali che enfatizzano l’importanza di Dio. Il testo della creazione comincia quindi con un’enfasi posta su Dio, autore della creazione. Il libro, in effetti, inizia con due diverse presentazioni di Dio.

Il primo racconto (1:1-2:4) ce lo mostra infinitamente distante dagli uomini, trascendente, Elohim, il cui nome rivela la supremazia divina. Il nome Elohim indica superiorità e forza, e l’uso della forma plurale esprime l’idea di maestosità e trascendenza.

Il secondo racconto creativo (2:4-25) rivela invece un Dio più vicino e personale, il Dio immanente Yahweh, il cui significato secondo molti indica prossimità e relazione. Il testo creativo nel suo complesso è dunque un implicito appello ad adorare Dio; in primo luogo per essere consapevoli della sua infinita grandezza e potenza, allo stesso tempo per riconoscere la nostra dipendenza da lui perché «è lui che ci ha fatti e noi siamo suoi» (Sl 100:3) . Ecco perché molti salmi associano spesso l’adorazione alla creazione (Sl 95:1-6; 139:13,14;  cfr. Ap 14:7 ). Questa duplice visione di un Dio tanto maestoso quanto potente, e anche prossimo, amorevole e in relazione con noi, contiene un elemento importante relativo al modo di avvicinarsi a lui in adorazione. Timore e riverenza vanno di pari passo con gioia e certezza della prossimità, del perdono e dell’amore divini (Sl 2:11) . Anche la sequenza delle due presentazioni di Dio è densa di significato: l’esperienza della prossimità di Dio e l’intimità della sua presenza seguono l’esperienza della sua distanza. Solo dopo aver compreso che Dio è grande riusciremo ad apprezzarne la grazia e a godere, in tremore, della sua straordinaria e amorevole presenza nelle nostre esistenze.

`Rifletti sulla vastità della potenza di Dio, che sorregge il cosmo, eppure può essere così vicina a ciascuno di noi. Perché siamo davanti a una verità davvero sconvolgente?`