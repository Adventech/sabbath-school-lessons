---
title:  La Creazione
date:  28/03/2022
---

`Leggere Genesi 1:4,10,12,18,21,25,31 e 2:1-3 . Qual è il significato del ritornello «era buono» nel primo racconto creativo? Qual è l’insegnamento implicito contenuto nella conclusione della creazione (2:1-3)?`

A ogni tappa del racconto sulla creazione, il Signore valuta la sua opera tov, «buona». Questo aggettivo viene generalmente inteso nel senso che l’opera creativa era riuscita; l’osservazione di Dio, «era buona», significa che «funzionava». La luce stava illuminando (1:4), le piante producevano frutti (v. 12) e così via. Ma questa parola faceva riferimento a qualcosa in più dell’efficienza di una funzione. Tov viene impiegata nella Bibbia per esprimere apprezzamento estetico di una cosa bella (24:16), ma anche in contrapposizione al male (2:9), a sua volta associato alla morte (v. 17). L’espressione «era buona» vuol dire che la creazione stava andando bene, che era bella e perfetta e non vi era niente di corrotto in essa. Il mondo non «era ancora» quello che conosciamo, danneggiato dal peccato e dalla morte, concetto ribadito nell’introduzione al secondo racconto riferito alla creazione (2:5).

Questa descrizione della creazione contraddice radicalmente le teorie dell’evoluzione e le loro affermazioni dogmatiche, secondo cui il mondo si è formato autonomamente e progressivamente attraverso una successione di eventi casuali, evolvendo da una condizione inferiore a una superiore.

Al contrario, l’autore biblico afferma che Dio ha creato intenzionalmente e improvvisamente la terra (1:1). In quell’atto non vi è niente di fortuito o accidentale. Il mondo non è venuto alla luce dal nulla, per conto proprio, ma è il risultato della volontà e della parola divine (v. 3).

Il verbo bara’, «creare», presente in Genesi 1 , quando si dice che in principio Dio «creò» i cieli e la terra, ricorre solo quando il soggetto è Dio e indica subitaneità: Dio parlò ed esso fu.

Il testo sulla creazione dice che tutto quanto è stato fatto allora, secondo la volontà del Creatore, e fu giudicato «molto buono» (v. 31). Genesi 1:1  sostiene l’evento stesso, la creazione del cielo e della terra; Genesi 2:1  dichiara che l’evento è stato completato in sette giorni, compreso il sabato.

`Perché l’idea di miliardi di anni evolutivi invalida totalmente il racconto creativo della Genesi? Perché le due visioni sono assolutamente incompatibili?`