---
title:  Approfondimento
date:  01/04/2022
---

Tramonto del sole: ore 19,32

«Il libro della natura e il libro della rivelazione recano l’impronta della stessa mente superiore, quindi sono in armonia tra di loro. Con metodi differenti e con diverso linguaggio essi testimoniano delle stesse grandi verità. La scienza scopre continuamente nuove meraviglie, ma non attinge da queste ricerche nulla che, se ben capito, sia in disaccordo con la rivelazione divina. Il libro della natura e la Parola scritta si illuminano a vicenda e ci fanno conoscere Dio, insegnandoci qualcosa delle leggi secondo le quali egli opera. Alcune conclusioni erroneamente tratte dai fatti osservati nella natura hanno indotto a credere che esistesse un conflitto tra scienza e rivelazione. Nell’intento di ristabilire l’armonia, sono stati adottati metodi di interpretazione delle Scritture che minano e distruggono la forza della Parola di Dio. Si è creduto che la geologia contraddicesse l’interpretazione letterale del racconto mosaico della creazione, e si è preteso che ci siano voluti milioni di anni per l’evoluzione della terra dal caos primitivo. Per mettere la Bibbia d’accordo con questa presunta rivelazione della scienza, i giorni della creazione sono stati ipotizzati come lunghi periodi indefiniti, che coprono migliaia, o perfino milioni di anni.

Tale conclusione è del tutto fuori posto, perché il racconto biblico è in armonia con se stesso e con l’insegnamento della natura» - ED, 128,129 [p. 75].

**Domande per la condivisione**

`1. Perché la qualità della nostra fede può essere intaccata se pensiamo che i racconti delle origini siano leggende, miti che si propongono sostanzialmente di trasmettere insegnamenti spirituali senza attinenza alla storia? Quali indizi del testo biblico ci suggeriscono che l’autore era consapevole della «storicità» di quei racconti, esattamente come degli altri presenti nella Genesi? Quanto vale la testimonianza di Gesù a supporto della loro verità storica?`

`2. Cosa ci insegna il racconto della Genesi circa l’importanza di sapere amministrare la terra? Come si diventa buoni amministratori del pianeta evitando il rischio di adorare il creato al posto del Creatore? (cfr. Ro 1:25) .`

`3. Nonostante la devastazione che il peccato ha provocato nei millenni, in che misura lo splendore originale del creato riesce ancora a manifestarsi e ci parla in modo potente della bontà e della forza divine?`