---
title:  Giuseppe Affronta I Fratelli
date:  13/06/2022
---

`Leggere Genesi 42 . Che cosa succede e come si manifesta in quella circostanza la provvidenza divina, a dispetto della malvagità e delle infrazioni umane?`

La carestia obbliga Giacobbe a dettare una strategia (42:1) e così manda i suoi figli in Egitto per comprare del grano. Lo sfortunato anziano, vittima di circostanze che sfuggono al suo controllo, mette inconsapevolmente in moto una straordinaria catena di eventi che lo porteranno a ricongiungersi con il figlio, per la cui perdita aveva sofferto così a lungo.

La natura provvidenziale di quell’incontro viene evidenziata grazie a due elementi fondamentali:

1. La realizzazione dei sogni di Giuseppe. L’evento predetto, «i vostri covoni si radunarono intorno al mio covone e gli s’inchinarono davanti» (37:7), si sta verificando. Giuseppe è identificato come «colui che comandava nel paese» (42:6) e «Signore del paese» (vv. 30,33). La sua potente posizione contrasta con quella dei fratelli bisognosi, i quali «si inchinarono davanti a lui con la faccia a terra» (v. 6) - gli stessi dieci fratelli che lo avevano deriso quando raccontò il suo sogno e ne misero in dubbio la realizzazione (37:8). 2. Questo incontro provvidenziale viene definito come una risposta. L’eco linguistico e tematico tra i due eventi sottolinea il carattere del giusto prezzo da pagare. La frase «si dicevano l’uno all’altro» (42:21) è la stessa usata quando iniziarono a complottare contro Giuseppe (37:19). La loro permanenza nella prigione (42:17) ricorda quella di Giuseppe (40:3,4). In effetti, quei fratelli riconducono quello che stanno vivendo al crimine commesso contro il fratello venti anni prima. «Allora si dicevano l’uno all’altro: “Sì, noi fummo colpevoli verso nostro fratello, giacché vedemmo la sua angoscia quando egli ci supplicava, ma non gli demmo ascolto! Ecco perché ci viene addosso quest’angoscia”» (42:21).

Le parole di Ruben «il suo sangue ci è ridomandato» (v. 22), che riportano al suo precedente avvertimento, «non spargete sangue» (37:22), avvalorano il concetto secondo cui quello che stanno passando è una conseguenza di ciò che avevano fatto.