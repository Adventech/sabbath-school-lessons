---
title:  «Io Sono Giuseppe, Vostro Fratello»
date:  16/06/2022
---

`Leggere Genesi 45 . Quali lezioni di fede, amore e speranza troviamo in questa storia?`

Nel preciso momento in cui Giuda parla del dolore (44:34) che avrebbe devastato ‘avi, «mio padre», Giuseppe grida (45:1) e si fa «riconoscere dai suoi fratelli». Questa espressione, usata spesso in riferimento al Dio che si rivela (Es 6:3 ; Ez 20:9 ), suggerisce come in questa circostanza anche il Signore abbia rivelato se stesso, dimostrando che la sua provvidenza regna sovrana, a dispetto delle debolezze umane.

I fratelli di Giuseppe non riescono a credere ai loro occhi e alle loro orecchie, e così lo costringono a ripetere «Io sono Giuseppe, vostro fratello» (45:4); solo la seconda volta, quando sentono le precise parole «che voi vendeste perché fosse portato in Egitto», gli credono. Giuseppe poi prosegue: «Dio mi ha mandato qui» (v. 5). La frase ha un duplice scopo: rassicurare i fratelli che egli non ha cattive intenzioni nei loro riguardi; ma anche esprimere una confessione di fede intensa e di speranza, perché quello che avevano fatto era necessario «per salvare la vita a molti scampati» e per conservare «un residuo» (v. 7).

Giuseppe esorta a questo punto i fratelli a tornare dal padre per prenderlo e condurlo in Egitto. Il suo appello è accompagnato da parole precise circa la località nella quale dimoreranno, Goscen, famosa per i ricchi pascoli, «il meglio del paese d’Egitto» (vv. 18,20). Si occupa anche del trasporto, provvedendo i carri per convincere definitivamente Giacobbe che i suoi figli non stavano mentendo e l’esperienza raccontatagli era vera (v. 27). Giacobbe interpreta questa evidenza visiva come dimostrazione che Giuseppe è vivo, ed è sufficiente per conservarlo in vita (cfr. 37:35; 44:29).

Ora le cose si sono sistemate. I dodici figli di Giacobbe sono vivi; lui viene chiamato «Israele» (45:28) e la provvidenza divina si è manifestata potentemente.

`Giuseppe si è dimostrato magnanimo nei confronti dei fratelli. Come si impara a esserlo nei confronti di chi ha agito male, anche quando i risvolti non sono così positivi, come nel caso di Giuseppe?`