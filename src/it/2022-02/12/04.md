---
title:  Giuseppe E Beniamino
date:  14/06/2022
---

Giacobbe non può acconsentire con leggerezza alla partenza di Beniamino, l’unico figlio concepito con Rachele che gli è rimasto. Teme di perdere anche lui, come è già successo con Giuseppe (43:6-8). Solo davanti alla totale mancanza di cibo (v. 2) e alla supplica di Giuda, che si rende garante del ritorno del fratello (43:9), Giacobbe finalmente accondiscende al secondo viaggio in Egitto e permette a Beniamino di unirsi ai fratelli.

`Leggere Genesi 43 . Quale effetto provoca la presenza di Beniamino sul corso degli avvenimenti?`

La presenza di Beniamino domina gli eventi. Quando tutti i fratelli sono in presenza di Giuseppe, questi ha occhi solo per Beniamino (43:16), l’unico che secondo il testo viene chiamato «suo fratello» (v. 29) e l’unico di cui viene fatto il nome, diversamente da tutti gli altri, connotati semplicemente dalla parola «uomini» (v. 16).

Giuseppe si rivolge a Beniamino dicendo «figlio mio» (v. 29), una sorta di espressione rassicurante che testimonia l’affetto particolare per il giovane. La benedizione di Giuseppe è da ricondursi alla «grazia» (43:29), una reminiscenza della sua supplica che non ottenne ascolto (42:21). Giuseppe restituisce a Beniamino quella grazia che lui non ottenne dagli altri fratelli. Mentre questi ultimi temono di essere ricacciati in prigione per il denaro trovato nelle loro sacche, Giuseppe fa preparare un banchetto per tutti, in onore della presenza di Beniamino, come se il fratello minore esercitasse un effetto liberatorio sull’intera vicenda. Dopo che tutti i fratelli si sono accomodati, in base all’età e nel rispetto delle regole d’onore, viene servito il cibo, ma la porzione di Beniamino è cinque volte più degli altri (43:33,34). Questo favoritismo, però, non li disturba, come era successo nei confronti di Giuseppe molti anni prima, quando le preferenze del padre li avevano spinti a commettere il loro terribile crimine (37:3,4).

«Manifestando questa preferenza, Giuseppe voleva accertare se il fratello più piccolo, come era accaduto per lui in precedenza, fosse oggetto di odio e invidia. Pensando che il governatore non comprendesse la loro lingua, i fratelli parlavano fra loro liberamente; egli poté così conoscere i loro veri sentimenti. Li volle mettere alla prova ancora una volta e ordinò che prima della loro partenza la sua coppa d’argento fosse nascosta nel sacco del fratello più giovane» - PP. 228,229 [p. 185].