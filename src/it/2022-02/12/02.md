---
title:  L'ascesa Al Potere Di Giuseppe
date:  12/06/2022
---

Per Giuseppe, i sogni del faraone rivelano quello che Dio «sta per fare» (41:28) sulla terra, ma non invita il sovrano a credere nel suo Dio, reagisce piuttosto affidandosi all’azione, proponendo un programma economico. È interessante notare che il faraone memorizza solo la parte finanziaria del discorso di Giuseppe, mostrandosi più attratto da quella che non dal significato spirituale del sogno e dal ruolo avuto da Dio nel generarlo.

`Leggere Genesi 41:37-57 . Quale ruolo svolge Dio nel successo di Giuseppe?`

Il faraone sceglie Giuseppe perché comandi al suo fianco; non lo elegge tanto perché aveva interpretato correttamente il sogno e rivelato l’imminente calamità che stava per abbattersi sul territorio, quanto perché aveva trovato una soluzione a quel problema, e «la cosa piacque al faraone» (41:37), opinione condivisa anche da altri servitori del sovrano. La scelta pare quindi essere di natura più pragmatica che religiosa. Eppure, il faraone riconosce la presenza dello «Spirito di Dio» (v. 38) in Giuseppe, che giudica «intelligente e savio» (v. 39), espressione riconducibile a quella saggezza che solo Dio può donare (cfr. Ge 41:33 ; cfr. 1 R 3:12 ).

Ogni dettaglio riportato dal testo biblico combacia con la situazione storica dell’Egitto in quel tempo. Dal punto di vista politico, non era inusuale in quel paese la nomina di un viceré straniero, come attestato da varie fonti. Il settennio alle porte sarebbe stato caratterizzato dall’abbondanza di frumento, tanto che il testo usa l’aggettivo «incalcolabile» (Ge 41:49) , dimostrazione della provvidenza soprannaturale. Il paragone con «la sabbia del mare» rivela che si tratta di una benedizione divina (22:17). Giuseppe gode personalmente di quella benedizione in termini di fecondità, una coincidenza che sottolinea la presenza dello stesso Dio dietro le due situazioni. Sua moglie gli partorisce due figli i cui nomi testimoniano l’esperienza dell’uomo con la provvidenza divina, che ha trasformato il ricordo del dolore in gioia (Manasse) e la precedente afflizione in fecondità (Efraim). Un altro chiaro esempio di come Dio possa trasformare il male in qualcosa di assolutamente buono.