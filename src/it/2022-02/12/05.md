---
title:  La Coppa Dei Presagi
date:  15/06/2022
---

`Leggere Genesi 44 . Per quale motivo Giuseppe introdusse la coppa da cui beveva per trarre dei presagi, nella sacca di Beniamino e non in quella di un altro fratello?`

Questo episodio richiama il precedente. Giuseppe, come prima, dà istruzioni precise e di nuovo ordina che i sacchi di quegli uomini siano riempiti di cibo. Stavolta, però, aggiunge la strana richiesta di inserire la sua preziosa coppa nella sacca di Beniamino. La vicenda prende così un corso inaspettato. Se prima i fratelli erano tornati a Canaan per prendere Beniamino, adesso devono tornare in Egitto e affrontare Giuseppe. Se nell’episodio precedente tutti avevano trovato la stessa cosa nelle loro sacche, stavolta è quella di Beniamino a contenere la coppa di Giuseppe. Il fratello più piccolo, che era stato l’ospite d’onore e aveva potuto bere da quella coppa, è inaspettatamente sospettato e accusato di averla rubata e dovrà andare in prigione. Il fatto che Giuseppe bevesse da una coppa dei presagi non significa che credesse nei suoi presunti poteri. «Egli non aveva mai preteso di avere capacità divinatorie, ma voleva che i fratelli credessero che poteva conoscere i segreti della loro vita» - PP, 229 [p. 186].

Quella coppa magica era stato un pretesto per evocare un dominio soprannaturale e risvegliare così nel cuore dei fratelli il loro senso di colpa verso Dio. Giuda interpreta esattamente in quest’ottica il messaggio implicito di Giuseppe, perché fa riferimento all’iniquità che Dio ha trovato in essi (44:16). Inoltre, il furto della coppa avrebbe giustificato una punizione severa e messo così alla prova il pensiero degli altri fratelli. L’intensità della loro emozione e della loro reazione è significativa. Sono tutti uniti nel medesimo dolore, nella paura per la sorte di Beniamino, che sarà perduto come Giuseppe e come lui diventerà uno schiavo in Egitto, pur essendo anch’egli innocente. È per questo che Giuda propone di sostituirsi come schiavo «invece» di Beniamino (v. 33), ricordando il montone che era stato sacrificato «invece...» (cfr. 22:13) dell’innocente Isacco. Giuda presenta se stesso come sacrificio, un sostituto, con il preciso scopo di far fronte al «dolore» che avrebbe devastato il padre (44:34).

`Quale principio d’amore, esemplificato nell’atteggiamento di Giuda, si manifesta nel meccanismo della sostituzione? In che modo questo genere di amore spiega la teologia biblica della salvezza? (cfr. Ro 5:8) .`