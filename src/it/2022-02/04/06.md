---
title:  Il Patto - Ii Parte
date:  21/04/2022
---

`Leggere Genesi 8:21-9:1 . Qual è il significato dell’impegno divino per la preservazione della vita? In che modo la benedizione divina adempie a quell’impegno?`

L’impegno di Dio nel preservare la vita fu un atto di grazia, non il risultato dei meriti dell’uomo. Il Signore decise di farlo nonostante la malvagità umana (8:21). «Finché la terra durerà» (v. 22). Significa che fino alla fine le stagioni si susseguiranno e la vita andrà sostenuta. Dio non abbandona ciò che ha creato.

Il passo seguente, che parla delle benedizioni divine, ci riporta alla creazione originale (1:22,28; 2:3). Il Signore stava offrendo all’umanità una possibilità di ripartenza.

`Leggere Genesi 9:8-17. Qual è il significato dell’arcobaleno? In che modo questo «segno del patto» (v. 13) è collegato all’altro segno del patto, ovvero il sabato?`

La frase «stabilisco... il patto» viene ripetuta tre volte (9:9,11,17) e rappresenta il culmine e il compimento della promessa iniziale di Dio (6:18). Dopo la sezione precedente, che corrisponde al sesto giorno della creazione, la nuova è affiancabile al racconto del settimo giorno, il sabato. La ripetizione per sette volte della parola «patto» è in sintonia con il sabato. Anche l’arcobaleno è un segno del patto (9:13,14,16; cfr. Es 31:12-17 ) e, analogamente al sabato, ha uno scopo universale, applicabile al mondo intero. Così, come il sabato rappresenta per tutti, ovunque, un segno della creazione, anche la promessa secondo cui non ci sarà mai più un diluvio vale per tutti e in ogni luogo.

`La prossima volta che vedi un arcobaleno pensa a tutte le promesse di Dio. Perché possiamo avere fiducia in esse? Come ci può aiutare l’arcobaleno in questo senso?`