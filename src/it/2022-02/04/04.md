---
title:  La Fine Del Diluvio
date:  19/04/2022
---

Genesi 7:22-24  racconta l’effetto travolgente e diffuso delle acque, le quali sterminarono tutti gli esseri viventi (v. 23) e «rimasero alte sopra la terra per centocinquanta giorni» (v. 24). È in questo contesto di devastazione e disperazione che Dio «si ricordò» (8:1). Una frase inserita al centro del racconto sul diluvio, come a indicare che si tratta di un concetto centrale dell’intero messaggio.

`Leggere Genesi 8:1 . Cosa vuol dire la frase «Dio si ricordò di Noè»?`

Il verbo zakhar, «ricordare», vuol dire che Dio non si era dimenticato; è più di un semplice esercizio mentale; nell’ambito biblico, il Dio che «si ricorda» significa il compimento della sua promessa, e spesso è legato alla salvezza (Ge 19:29) . Nel contesto del diluvio, indica che le acque cessarono (8:2) e Noè presto sarebbe stato in grado di lasciare l’arca (v. 16).

Anche se non riceve istruzioni dirette in tal senso, Noè prende l’iniziativa per verificare la situazione, liberando prima un corvo, poi una colomba. Alla fine, quando la colomba non ritorna, comprende che «le acque erano asciugate sulla terra e Noè scoperchiò l’arca, guardò» (v. 13).

Il comportamento di Noè è ricco di spunti pratici. Da un lato, ci insegna ad avere fiducia in Dio anche quando questi non si esprime direttamente; dall’altro, la fede non rinnega il valore del ragionamento e della prova empirica. Non elimina il dovere di pensare, di guardare e di capire se quello che abbiamo imparato è vero. Tuttavia, Noè esce solo quando Dio, alla fine, gli dice di farlo (vv. 15-19). Pur convinto che sarebbe stata una decisione legittima, Noè continua ad affidarsi al Signore e attende un suo segnale prima di abbandonare l’arca, restando pazientemente al suo interno. «... tuttavia attese con pazienza che Dio gli desse ordini precisi per uscire... Finalmente un angelo scese dal cielo, aprì la solida porta e ordinò al patriarca e alla sua famiglia di uscire sulla terraferma, insieme a tutti gli animali» - PP, 105 [p. 81].

`Leggere Genesi 8:1; 19:29  e Salmi 106:4 . Che cosa significa l’espressione «Dio si ricordò»? Che valore ha per noi una simile verità oggi?`