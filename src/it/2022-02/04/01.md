---
title:  Il Diluvio
date:  16/04/2022
---

### Letture
Genesi 6:13-7:10; 7; 8; 9:1-17;  2 Pietro 2:5-9 ; Romani 6:1-6 ; Salmi 106:4

> <p></p>
> «Come fu ai giorni di Noè, così sarà alla venuta del Figlio dell’uomo» Matteo 24:37

«Il SIGNORE vide che la malvagità degli uomini era grande sulla terra e che il loro cuore concepiva soltanto disegni malvagi in ogni tempo» (Ge 6:5) . Il verbo «vide» riporta il lettore a ogni singola tappa dell’iniziale creazione divina. Ma ciò che Dio vede ora non è più tov, «buona», ma ra’, «male». È come se si fosse pentito di avere creato il mondo, che adesso è pieno di ra’. Nonostante tutto, il rimpianto di Dio contiene degli elementi di salvezza.

Il vocabolo ebraico che indica «dispiacere» (nakham) è ripreso nel nome di Noè (Noakh), che vuol dire «consolazione» (Ge 5:29) .

La risposta divina a questa malvagità ha dunque due facce: contiene la minaccia della giustizia, che per qualcuno significherà distruzione; tuttavia, la risposta promette consolazione e misericordia, che per altri vorranno dire salvezza. Questa «doppia voce» era già stata udita con Caino e Abele/Set e si ripete attraverso il contrasto tra le due discendenze di Set («i figli di Dio») e Caino («i figli degli uomini»). Ora Dio propone un’ulteriore differenziazione: quella tra Noè e il resto dell’umanità.