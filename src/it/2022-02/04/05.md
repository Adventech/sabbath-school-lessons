---
title:  Il Patto - I Parte
date:  20/04/2022
---

Sta per adempiersi la promessa del patto: «Ma io stabilirò il mio patto con te; tu entrerai nell’arca: tu e i tuoi figli, tua moglie e le mogli dei tuoi figli con te» (Ge 6:18)  Questo patto, diversamente dalla minaccia divina di distruzione (v. 17) rappresenta la promessa della vita.

`Leggere Genesi 8:20 . Cosa fece Noè appena uscito dall’arca e perché?`

Noè, come Adamo ed Eva che adorarono dopo il sesto giorno, fece altrettanto appena terminato il diluvio, di per sé un altro evento creativo. C’è però una differenza tra i due tipi di adorazione: diversamente dalla prima coppia, che adorava Dio direttamente, Noè dovette ricorrere a un sacrificio. È la prima volta che nella Scrittura si parla di altare. Il sacrificio consiste in un olocausto (‘olah), il genere più antico e ricorrente. Per Noè rappresentò un atto di ringraziamento (cfr. Nu 15:1-11) , offerto per esprimere gratitudine al Creatore che lo aveva salvato.

`Leggere Genesi 9:2-4 . In che modo il diluvio cambiò le abitudini alimentari dell’uomo? Qual è il principio che si cela dietro queste restrizioni divine?`

Per gli effetti del diluvio, il cibo vegetale non fu più fruibile come prima, così il Signore concesse all’uomo di mangiare carne animale. Il cambiamento alimentare generò anche una mutazione nelle relazioni tra uomini e animali, che strideva apertamente con le originali condizioni del creato. Nel racconto creativo, uomini e animali si nutrivano degli stessi cibi vegetali e non si minacciavano a vicenda. Nel mondo post-diluviano, l’uccisione delle bestie, per motivi alimentari, implica un rapporto basato sulla paura e sul terrore (9:2). Una volta che hanno incominciato a divorarsi reciprocamente, esseri umani e animali hanno dato vita a una relazione molto diversa rispetto a quella sperimentata nell’Eden.

La tolleranza divina prevedeva però due restrizioni:

● Non tutti gli animali potevano essere consumati, concetto implicito nella distinzione tra bestie «pure» e «impure», e parte dell’ordine stabilito alla creazione (8:19,20; cfr. 1:21,24).

● La seconda era esplicita e nuova: riguardava l’astensione dall’assunzione di sangue, poiché la vita risiede nel sangue stesso (9:4).