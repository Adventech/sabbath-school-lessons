---
title:  Preparazione Per Il Diluvio
date:  17/04/2022
---

`Leggere Genesi 6:13-7:10 . Cosa ci insegna questo straordinario racconto, che ci riporta agli albori della storia umana?`

Noè, come Daniele, è un profeta che predice la fine del mondo. Il termine ebraico per «arca» (tevah) (Ge 6:14)  è la stessa, rara parola presa in prestito dalla lingua egizia che individua il canestro fatto di giunchi nel quale fu nascosto e protetto Mosè, che avrebbe dovuto salvare Israele dall’Egitto (Es 2:3) . Qualcuno poi ha colto delle analogie nella struttura complessiva dell’arca e quella del tabernacolo (25:10). Così, come l’arca del diluvio avrebbe consentito la sopravvivenza del genere umano, quella del patto, segno della presenza di Dio in mezzo al suo popolo (v. 22), rimanda all’opera salvifica del Signore. La frase «Noè fece così; fece tutto quello che Dio gli aveva comandato» (Ge 6:22)  termina la sezione preparatoria.

Il verbo ‘asah, «fece», riferendosi all’azione di Noè, risponde al verbo ‘asah, «fare», che si trova nel comando di Dio e che viene ripetuto per cinque volte nei versetti 14-16. L’eco tra il comando di Dio e la risposta di Noè suggerisce l’assoluta obbedienza di Noè a ciò che Dio gli aveva detto di fare (‘asah).

È interessante osservare che questa parola è presente anche nel contesto della costruzione dell’arca del patto (Es 39:32,42; 40:16) .

«Dio aveva dato a Noè indicazioni precise sulle dimensioni dell’imbarcazione, fornendogli dati particolareggiati sul progetto. Nessun uomo aveva mai costruito in precedenza qualcosa di così gigantesco e resistente. Dio stesso era l’ispiratore dell’opera e Noè il capocantiere» - PP, 92 [p. 71]. L’analogia tra le due «arche» ribadisce ulteriormente la loro comune funzione redentiva. L’ubbidienza di Noè è considerata parte del piano divino della salvezza. Noè è stato salvato semplicemente perché ha avuto fiducia di fare quello che il Signore gli ha comandato (Eb 11:7) . È stato un esempio di fede che si è manifestata nell’ubbidienza, unico tipo di fede che conta (Gm 2:20) .

In sostanza, sebbene Noè «trovò grazia agli occhi del SIGNORE» (Ge 6:8) , egli agì fedelmente e con ubbidienza alle disposizioni divine proprio in virtù di questa grazia che gli era stata già concessa.

`Leggere 2 Pietro 2:5-9 . Perché fu salvata solo la famiglia di Noè? Qual è oggi il nostro ruolo davanti a un mondo che ha bisogno di essere avvertito in merito al prossimo giudizio?`