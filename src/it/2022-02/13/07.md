---
title:  Approfondimento
date:  24/06/2022
---

Tramonto del sole: ore 20,48

Da Patriarchi e profeti, leggere il capitolo 21, «Giuseppe e i suoi fratelli», pp. 181-196.

«La vita di Giuseppe simboleggia quella di Cristo. L’invidia aveva spinto i suoi fratelli a venderlo come schiavo: in questo modo essi pensavano di impedire che diventasse più potente di loro. [...] Tuttavia, Dio fece in modo che essi stessi attuassero ciò che avevano cercato di impedire. Anche i sacerdoti e gli Ebrei più autorevoli nutrivano invidia per Cristo, perché temevano che egli accentrasse su di sé l’attenzione del popolo. Così, per impedirgli di diventare re, lo condannarono a morte, realizzando proprio quel piano che avevano voluto ostacolare. La schiavitù in Egitto permise a Giuseppe di diventare il salvatore della famiglia di suo padre. Questo fatto non rende meno grave la colpa dei suoi fratelli. La crocifissione di Cristo, eseguita dai suoi nemici, permise che diventasse il Redentore, il Salvatore dell’umanità perduta, il Sovrano di tutto il mondo. L’intervento divino controllò gli eventi per la gloria di Dio e per il bene dell’umanità: tuttavia quel crimine rimane, in tutta la sua atrocità, come se quell’intervento non fosse mai avvenuto. Come Giuseppe fu venduto ai mercanti dai suoi fratelli, così anche Cristo fu abbandonato ai suoi peggiori nemici da uno dei discepoli. Per la sua onestà, Giuseppe fu accusato ingiustamente e gettato in prigione; Cristo fu disprezzato e rifiutato proprio perché la sua giustizia e la sua vita di rinuncia costituivano un costante rimprovero per i peccatori. Benché egli fosse totalmente innocente, fu condannato in base a false testimonianze. La bontà e la pazienza di Giuseppe [...] rappresentano la pazienza che il Salvatore stesso manifestò nella sua vita. Gesù non si lamentò per la cattiveria e gli abusi dei malvagi. Come allora perdonò i suoi assassini, ancora oggi è disposto a perdonare tutti coloro che si rivolgono a lui per confessare i loro peccati ed esserne liberati» - PP, p. 195.

**Domande per la condivisione**

`1. Dopo la morte di Giacobbe, i fratelli temettero la vendetta di Giuseppe, rivelando come il senso di colpa albergasse ancora nei loro cuori. Cosa rispose Giuseppe?`

`2. Quali altre analogie si possono individuare tra la vita di Giuseppe e quella di Gesù?`

`3. Dio conosce il futuro alla perfezione, ma questo non toglie nulla alla nostra libertà di scelta. Come riconciliare questi due concetti?`