---
title:  La Speranza Della Terra Promessa
date:  23/06/2022
---

`Leggere Genesi 49:29-50:21 . Quali temi forieri di una grande speranza possiamo trovare nelle pagine conclusive della Genesi?`

Tre auspici densi di speranza segnano la fine del libro della Genesi.

1. Il ritorno di Israele nella terra promessa. Mosè, autore della Genesi, presenta la morte e la sepoltura di Giacobbe e di Giuseppe come avvenimenti che rimandano a quella terra. Subito dopo la sua benedizione e la profezia sulle «dodici tribù di Israele» (49:28), Giacobbe pensa alla propria morte e incarica i suoi figli di seppellirlo a Canaan, presso la caverna di Macpela, dove era stata sepolta Sara (49:29-31). La narrazione della processione funebre verso Canaan anticipa, diversi secoli prima, l’Esodo dall’Egitto.

2. Dio trasformerà il male in bene. Dopo la morte e la sepoltura di Giacobbe, i fratelli di Giuseppe sono preoccupati sul loro futuro e temono la sua vendetta. Così si recano da Giuseppe e si inginocchiano davanti a lui, disposti a diventare suoi servi (50:18). Lo scenario ricorda i sogni profetici di Giuseppe, il quale li rassicura dicendo loro «non temete» (v. 19), espressione che indica il futuro (15:1); poiché «il male contro di me... Dio ha pensato di convertirlo in bene» (50:20), cambiando il corso degli eventi verso la salvezza (vv. 19-21; cfr. Ge 45:5,7-9 ). Nonostante tutti i fallimenti degli uomini, la provvidenza di Dio prevarrà.

3. Dio salverà l’umanità caduta. Il racconto della morte di Giuseppe nell’ultimo versetto della Genesi va oltre il significato dell’evento in sé. Stranamente, Giuseppe non ordina la sepoltura delle sue ossa, ma indica il momento in cui «Dio per certo vi visiterà; allora portate via da qui le mie ossa» (50:25). L’ordine sarà eseguito anni dopo (Es 13:19) . In definitiva, la speranza della terra promessa, Canaan, rappresenta un simbolo precursore della speranza finale della salvezza, della nuova Gerusalemme in un nuovo cielo e in una nuova terra; una speranza resa certa dalla morte di Sciloh.

`Leggere Apocalisse 21:1-4 . Perché questi versetti rappresentano la nostra più grande speranza?`