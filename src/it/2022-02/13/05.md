---
title:  Giacobbe Benedice I Suoi Figli
date:  22/06/2022
---

`Leggere Genesi 49:1-28 . Quale significato spirituale assume la benedi-zione dei figli da parte di Giacobbe?`

Oltre le profezie che riguardano la storia immediata delle tribù di Israele, Giacobbe vede il Messia e la speranza definitiva della salvezza. Una speranza già accennata con l’incipit, «nei giorni a venire» (49:1), espressione tecnica che indica la venuta del re messianico (Is 2:2 ; Da 10:14 ).

Il testo prosegue anticipando la sorte futura di ciascuno di questi uomini. Non si tratta di predestinazione voluta da Dio; piuttosto, sono le conseguenze di quello che i loro caratteri e i caratteri dei loro figli avrebbero determinato. Per esempio, dire che Dio conosce la perpetrazione di un omicidio è totalmente diverso dall’affermare che Dio ha ispirato quell’atto.

`Leggere Genesi 49:8-12 . Quale profezia viene presentata e perché è importante?`

Al di sopra e al di là del libero arbitrio, Dio conosce il futuro e ha previsto che il Messia arrivasse attraverso la stirpe di Giuda (49:8-12). Questi, rappresentato da un leone (v. 9), rimanda ai concetti di regalità e lode. Da Giuda proverrà il re Davide, ma anche Sciloh, vale a dire colui che porterà shalom, la pace (Is 9:6,7)  e a cui «ubbidiranno i popoli» (49:10). Gli Ebrei l’hanno considerata una profezia messianica che indica la venuta del Messia, e anche i cristiani hanno interpretato questo passo riferendosi a Gesù. «Finché venga colui al quale esso appartiene», antesignana, forse, della promessa del Nuovo Testamento, secondo cui «nel nome di Gesù si pieghi ogni ginocchio» (Fl 2:10) .

Come scrive Ellen G. White: «Il leone, re della foresta, è un simbolo adatto per questa tribù, dalla quale vennero Davide e il Figlio di Davide, Sciloh, il vero “leone della tribù di Giuda” davanti al quale tutte le potenze s’inchineranno e tutte le nazioni renderanno omaggio alla fine dei tempi» - PP, 236 [p. 192].