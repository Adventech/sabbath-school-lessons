---
title:  Giacobbe Va Da Giuseppe
date:  19/06/2022
---

`Leggere Genesi 46 . Perché è significativa la partenza di Giacobbe da Canaan?`

Quando Giacobbe lascia la sua casa a Canaan è ricco di speranza. L’assicurazione che non avrebbe più sofferto la fame e la bella notizia di Giuseppe ancora vivo devono avergli conferito l’impeto di cui aveva bisogno per abbandonare la terra promessa. La partenza di Giacobbe ricorda l’esperienza di Abraamo, anche se in questo caso il patriarca era diretto verso la terra promessa. Giacobbe ascolta la stessa promessa che Abraamo aveva udito da Dio, fare di lui «una grande nazione» (46:3; cfr. 12:2). In questo caso la chiamata divina ricorda anche il patto stabilito con Abraamo, perché in entrambe le circostanze ritornano le medesime, rassicuranti parole «non temere» (46:3; 15:1), che accompagnano la promessa di un futuro glorioso. L’elenco esauriente dei nomi dei figli di Israele trasferitisi in Egitto, femmine comprese (46:7), ricorda la promessa di fecondità fatta ad Abraamo quando era ancora senza prole. Il totale di «settanta» (Giacobbe, Giuseppe e i suoi due figli inclusi) esprime un concetto di totalità. «Tutto Israele» va in Egitto. Settanta è anche il numero delle nazioni (Ge 10) , lasciando intendere che con il viaggio di Giacobbe è in gioco anche il destino di tutte le nazioni. Una realtà che sarà più evidente solo anni più tardi, dopo la croce e la rivelazione più piena del piano della salvezza per l’intera umanità, in ogni luogo, e non solo per i figli di Abraamo.

In altre parole, per quanto interessanti le storie che riguardano questa famiglia, la discendenza di Abraamo, e tutti gli insegnamenti spirituali veicolati, trovano posto nella Parola di Dio solo perché fanno parte della storia della salvezza, del piano divino per redimere quanti più abitanti possibili di questo pianeta corrotto.