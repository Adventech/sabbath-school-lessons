---
title:  Giacobbe Benedice I Figli Di Giuseppe
date:  21/06/2022
---

Avvicinandosi per lui il giorno della morte, Giacobbe ricorda il suo primo ritorno a Betel (Ge 35:1-15) , quando ricevette da Dio la rinnovata promessa della «proprietà perenne» (48:4) donata ad Abraamo (17:8). La speranza della terra promessa è quindi un pensiero confortante che alimenta il suo stato d’animo, mentre sente che la morte ormai è a un passo. Giacobbe si rivolge poi ai due figli di Giuseppe, ma lo fa nell’ambito della promessa futura che riguarda la sua propria discendenza.

`Leggere Genesi 48 . Perché Giacobbe benedice i due figli di Giuseppe e non anche gli altri nipoti?`

I due figli di Giuseppe, Manasse ed Efraim, sono gli unici nipoti a ricevere la benedizione da Giacobbe, che in questo modo li eleva dallo status di nipoti a quello di figli (Ge 48:5) . Sebbene quella cerimonia lasci presupporre un ruolo preminente del secondo (Efraim) sul primo (Manasse), la benedizione investe essenzialmente Giuseppe (v. 15). Quello che abbiamo letto è il resoconto di una testimonianza personale sulla fedeltà che Dio ha dimostrato nel passato verso quella famiglia e riguarda la sua promessa futura. Giacobbe fa riferimento al Dio di Abraamo e Isacco, che aveva provveduto loro il cibo e la protezione. Quello stesso Dio che «mi ha liberato da ogni male» (v. 16). Giacobbe ripensa anche al «Dio di Betel» (31:13), a quello con il quale ha lottato (32:29) e che ha cambiato il suo nome in Israele (vv. 26-29). Ricordando tutte queste esperienze, dove Dio ha trasformato il male in bene, Giacobbe esprime una speranza: il Signore si prenderà cura non solo dei suoi attuali nipoti, come ha fatto nei confronti suoi e di Giuseppe, ma pensa anche al futuro, quando i suoi discendenti torneranno a Canaan. Una speranza palese visto il suo riferimento a Sichem (48:22), che non era solo la porzione di terra acquistata (33:19), ma anche il luogo nel quale verranno seppellite le ossa di Giuseppe (Gs 24:32)  e dove verranno radunate le tribù di Israele (v. 1). Nonostante tutti gli eventi che lo hanno visto protagonista, Giacobbe ha preservato nella mente le promesse di Dio, il quale aveva detto che in lui sarebbero state «benedette tutte le famiglie della terra» (12:3).