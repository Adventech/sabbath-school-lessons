---
title:  Acque Agitate In Famiglia
date:  05/06/2022
---

Giacobbe si è finalmente insediato nella terra. Se Isacco era stato considerato solo uno «straniero», il testo dice che Giacobbe «abitò nel paese di Canaan» (Ge 37:1) . Ma proprio allora iniziarono i problemi, stavolta all’interno del nucleo familiare. Il conflitto non riguarda il possesso del suolo o l’utilizzo di un pozzo, ma è di natura prevalentemente spirituale.

`Leggere Genesi 37:1-11 . Quale dinamica familiare predispone i fratelli di Giuseppe a tanto odio nei suoi riguardi?`

Si capisce fin dal principio che Giuseppe, avuto da Giacobbe in età avanzata (37:3), gode di un rapporto preferenziale con il padre, il quale «lo amava più di tutti gli altri fratelli» (v. 4). Giacobbe non si limita a questo, va oltre e gli confeziona «una veste lunga con le maniche» (v. 3), un abito da principe (2 S 13:18) , che svela la sua intenzione segreta, ovvero, elevare Giuseppe, primo figlio avuto da Rachele, al rango di primogenito. Il futuro confermerà i desideri di Giacobbe, perché Giuseppe riceverà i diritti legati alla primogenitura (1 Cr 5:2) . Non meravigliamoci, dunque, se i fratelli lo odiano e non riescono a intrattenere conversazioni pacifiche con lui (Ge 37:4) . Non bastasse questo, Giuseppe riporta al padre ogni azione censurabile che commettono (v. 2) e nessuno può amare chi fa la spia. Quando parla dei suoi sogni, lasciando intendere che Giacobbe lo eleverà a un ruolo più alto rispetto ai fratelli e che questi si sarebbero inginocchiati ai suoi piedi, viene odiato con maggiore intensità. Il genuino carattere profetico dei sogni è confermato dal ripetersi degli stessi (41:32). Anche se Giacobbe rimprovera aspramente il figlio (37:10), conserva dentro di sé questo episodio, medita sul suo significato e ne attende l’adempimento (v. 11). Forse, pensa intimamente, potrebbe esserci qualcosa di vero in questi sogni. Aveva ragione, anche se non poteva saperlo in quel momento.