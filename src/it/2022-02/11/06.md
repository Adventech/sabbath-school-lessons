---
title:  I Sogni Del Faraone
date:  09/06/2022
---

`Leggere Genesi 40:1-41:36 . Qual è il nesso tra i sogni del faraone e quelli degli ufficiali? Cosa significa quest’analogia?`

Prosegue la natura provvidenziale degli avvenimenti. Con il passare del tempo, Giuseppe diventa il responsabile dei prigionieri, due dei quali sono ex ufficiali del faraone, il capo dei coppieri e quello dei panettieri (41:9-11). Sono entrambi angosciati da sogni che non riescono a capire, perché «non c’è nessuno che ce lo interpreti» (40:8). Ci pensa Giuseppe. Dopo due anni, anche il faraone fa due sogni che nessuno è in grado di interpretare (41:1-8). In quel momento, il panettiere, che è tornato a corte, si ricorda provvidenzialmente di Giuseppe e lo raccomanda al faraone (vv. 9-13). Questi, come gli ufficiali, è angosciato, e rivela i sogni fatti (vv. 14-24); Giuseppe, di nuovo, li interpreta. Come nel caso degli ufficiali, anche i sogni del faraone presentano analogie nei simboli: le sette vacche grasse e le sette vacche scarne, come le altre due composte da sette spighe piene e sette vuote, che rappresentano due cicli di sette anni, fecondo il primo e pessimo il secondo. Le sette vacche vanno in parallelo con le sette spighe, ripetendo il medesimo messaggio, prova dell’origine divina di quei sogni, come anche di quelli di Giuseppe (41:32; cfr. 37:9).

Sebbene sia lui a interpretare il sogno, Giuseppe vuole accertarsi che il faraone capisca che è Dio, Elohim, a mostrare al re quello che (Dio) stava per fare (41:25,28). Tutto lascia intendere che il faraone abbia colto il messaggio, perché quando decide di nominare un viceré, argomenta così: «Poiché Dio ti ha fatto conoscere tutto questo, non c’è nessuno che sia intelligente e savio quanto te. Tu avrai autorità su tutta la mia casa e tutto il popolo ubbidirà ai tuoi ordini» (vv. 39,40). Straordinario: grazie a Dio, Giuseppe passa dall’amministrazione della casa di Potifar a quella della prigione, finendo per governare su tutto l’Egitto! Una storia incredibile, che dimostra la potenza della grazia divina, anche in circostanze che sembrano terribili.

`Come imparare ad avere fiducia nel Signore e aggrapparsi alle sue promesse, anche quando gli eventi ci sono sfavorevoli e Dio sembra rimanere in silenzio?`