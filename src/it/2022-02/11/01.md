---
title:  Giuseppe, Il Signore Dei Sogni
date:  04/06/2022
---

### Letture
Genesi 37; 38; 39; 40:1-41:36 ; Matteo 20:26,27 ; Atti 7:9

> <p></p>
> «Dissero l’uno all’altro: «Ecco, il sognatore arriva!» Genesi 37:19

La storia di Giuseppe (Ge 37-50)  occupa l’ultima sezione del libro della Genesi, dai suoi primi sogni nella terra di Canaan (37:1-11) fino alla morte avvenuta in Egitto (50:26). In realtà, lo spazio dedicato a Giuseppe è superiore rispetto a quello di ogni altro patriarca della Genesi. Sebbene si tratti di uno dei figli di Giacobbe, viene presentato come un grande patriarca, analogamente ad Abraamo, Isacco e Giacobbe. Come vedremo, la sua vita evidenzia due verità teologiche importanti: Dio adempie le sue promesse; egli può trasformare il male in bene.

Nello studio di questa settimana ci concentreremo sui primi anni di vita di Giuseppe. È il figlio preferito di Giacobbe, soprannominato ironicamente ba’al hakhalomot, il «sognatore» (37:19), che vuol dire alla lettera «signore dei sogni», perché è un esperto in materia. Un attributo che gli calza a pennello, perché non solo riceve, comprende e interpreta sogni profetici, ma perché li realizzerà anche nella propria vita. In questi capitoli vedremo riaffermarsi la provvidenza divina, nonostante la malvagità del cuore umano.