---
title:  Giuda E Tamar
date:  07/06/2022
---

La vicenda di Tamar non è decontestualizzata. Questo incidente segue cronologicamente la vendita di Giuseppe in Egitto (Ge 38:1)  ed è coerente con il fatto che Giuda abbandona i fratelli, sottintendendo il suo dissenso nei loro confronti. Il testo, inoltre, replica un certo numero di parole e motivazioni comuni con il capitolo precedente e veicola lo stesso insegnamento teologico: un atto malvagio che verrà trasformato in evento positivo collegato alla salvezza.

`Leggere Genesi 38 . Quali sono le differenze tra il comportamento di Giuda e quello di Tamar, la Cananea? Chi tra i due è più corretto e perché?`

Giuda trova una moglie cananea (Ge 38:2)  che gli darà tre figli, Er, Onan e Sela. Poi dà in sposa la cananea Tamar al primogenito Er, per assicurare una prospera genealogia. Quando Er e Onan vengono uccisi da Dio a motivo della loro malvagità, Giuda promette a Tamar di darle il suo ultimo figlio, Sela. Passa qualche tempo e l’uomo pare essersi dimenticato della promessa fatta e, dato che cerca consolazione dopo la morte della moglie, Tamar decide di fingersi una prostituta per costringerlo a onorare la promessa. Poiché Giuda non ha con sé il denaro per pagare la prostituta, che non riconosce, le assicura che le farà avere a breve un capretto del suo gregge. Tamar, però, esige una garanzia di pagamento immediata: il suo sigillo, il suo cordone e il bastone. La donna resterà incinta in seguito a questo unico rapporto. Più avanti, accusata di essere una prostituta, mostrerà all’accusatore Giuda proprio i tre pegni da lui ricevuti a garanzia del capretto. Giuda comprende e chiede scusa. La conclusione di questa squallida vicenda è la nascita di due gemelli: Perez e Zerac. Perez significa «fare breccia», come Giacobbe nacque per secondo e diventò primo e fu citato nella storia della salvezza in quanto antenato di Davide (Ru 4:18-22)  e poi di Gesù (Mt 1:3) . Per quanto riguarda Tamar, è la prima di quattro donne (Raab [Mt 1:5] , Rut [v. 6] e la moglie di Uria [v. 6]) che hanno preceduto genealogicamente Maria, la madre di Gesù (v. 6). Cosa ci insegna questa storia? Così come Dio ha salvato Tamar mediante la sua grazia, cambiando in bene il male, allo stesso modo salverà il suo popolo grazie alla croce di Gesù; nel caso di Giuseppe, i suoi tormenti si sarebbero trasformati nella salvezza di Giacobbe e dei suoi figli.