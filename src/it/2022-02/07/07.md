---
title:  Approfondimento
date:  13/05/2022
---

Tramonto del sole: ore 20,19

La paziente e tenace supplica che Abraamo rivolge a Dio a favore degli abitanti di Sodoma (Ge 18:22-33)  dovrebbe incoraggiarci a pregare per le persone malvagie, nonostante la loro condizione di peccato ci appaia disperata. Inoltre, la pronta risposta divina all’insistenza del patriarca e la disponibilità a perdonare, a patto che ci siano anche solo dieci uomini giusti, è un concetto «rivoluzionario», come sottolinea Gerard Hasel: «L’antico pensiero collettivo, che condannava anche il membro innocente di un gruppo colpevole, viene trasposto in qualcosa di nuovo, in maniera assolutamente rivoluzionaria: la presenza di un rimanente di giusti può avere una funzione preservatrice per il collettivo... Per amore del rimanente giusto Yahweh avrebbe perdonato nella sua giustizia (tsedaqah) la città corrotta. Il concetto viene ampiamente esteso nel discorso profetico del servitore di Yahweh che ottiene la salvezza “per molti”» - G.F. Hasel, The Remnant: The History and Theology of the remnant Idea From Genesis to Isaiah, terza edizione, 1980, Berrien Springs, MI: Andrews University Press, pp. 150,151.

«Intorno a noi vi sono molte persone che stanno perdendo ogni speranza di salvezza, proprio come gli abitanti di Sodoma. Ogni giorno, in ogni momento, vi sono uomini che smarriscono ogni possibilità di essere salvati, ponendosi fuori dal potere di intervento della grazia divina. Dove sono le voci di avvertimento e supplica che offrono loro di fuggire da questa spaventosa minaccia? Dove sono coloro che con fede, umiltà e pazienza dovrebbero intervenire per loro presso Dio? Abramo nutriva in sé lo stesso amore di Cristo, il Figlio di Dio, il grande difensore dei peccatori. Colui che ha pagato il prezzo della salvezza dell’uomo, conosce bene il valore di ogni singolo individuo» - PP, 140 [pp. 112,113].

**Domande per la condivisione**

`1.  Solo l’arcobaleno e la circoncisione sono definiti «segno del patto». Quali sono le analogie e le divergenze tra i due patti?`

`2. Abraamo ha commesso degli errori, nonostante fosse stato chiamato da Dio e nel Nuovo Testamento sia spesso indicato come esempio di fede. Cosa ci deve insegnare e cosa non dobbiamo apprendere dal suo esempio?`

`3. Non tutti sono convinti dell’idea che Dio punirà i perduti, perché sarebbe un atto contrario al suo amore. Come controbatteresti questa argomentazione?`