---
title:  Lot A Sodoma
date:  12/05/2022
---

`Leggere Genesi 18:16-19:29 . In che misura il ministero profetico di Abraamo coinvolge anche una responsabilità nei riguardi di Lot?`

Ad Abraamo è stata appena riconfermata da parte di Dio la promessa di un figlio. Ma invece di godersi la bella notizia, si dedica a un dialogo appassionato con il Signore in merito alla sorte che attende Lot a Sodoma. Abraamo non è solo il profeta al quale Dio rivela la sua volontà, ma anche quello che intercede per le persone malvagie. L’espressione ebraica «rimase ancora davanti al SIGNORE» (Ge 18:22)  è un’espressione idiomatica che significa pregare. In realtà, Abraamo sfida Dio e contratta con lui per salvare Sodoma, dove abita suo nipote. Il Signore avrebbe salvato i suoi abitanti se solo dieci di loro fossero stati ritenuti giusti. Leggendo quello che è successo, quando i due angeli sono andati da Lot per metterlo in guardia (19:1-10), capiamo il livello di malvagità raggiunto da quella popolazione. Era davvero un luogo corrotto, come molte delle nazioni limitrofe, e questo è uno dei motivi per il quale, alla fine, vengono allontanati da quel territorio (15:16).

«L’ultima notte di Sodoma si stava avvicinando. Nubi minacciose proiettavano ormai la loro ombra sulla città, condannata alla rovina. Nessuno però se ne accorse, e mentre gli angeli si preparavano a compiere la loro opera di distruzione, gli uomini continuavano a sognare ricchezze e piaceri. L’ultimo giorno sembrò simile agli altri. Le ombre della sera si allungavano su un paesaggio dolce e sereno; i raggi del sole, ormai al tramonto, lo illuminavano facendolo apparire di una bellezza incomparabile. L’aria fresca aveva richiamato all’aperto gli abitanti della città e la folla si spostava alla ricerca dei divertimenti, desiderando godere il più possibile in quelle ore» - PP, 157,158 [p. 127].

Dio alla fine salva solo Lot, sua moglie e le sue due figlie (19:15), quasi la metà del minimo richiesto di dieci giusti. I generi, che non avevano dato peso agli avvertimenti di Lot, restano in città (v. 14).

Quella bella località giace ora distrutta. Il verbo ebraico hafakh, «rovesciare», ricorre più volte in questa descrizione (19:21,25,29) e caratterizza la devastazione di Sodoma (De 29:23 ; Am 4:11 ). Quella città è stata praticamente «capovolta». Così come il diluvio aveva «capovolto» il creato originale (Ge 6:7) , la distruzione di Sodoma rappresenta un «capovolgimento» del giardino dell’Eden (13:10) e anticipa anche la distruzione finale (Gd 7) .