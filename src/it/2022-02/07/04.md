---
title:  I Segni Del Patto Abramitico
date:  10/05/2022
---

`Leggere Genesi 17:1-19  e Romani 4:11 . Qual è il significato spirituale e profetico del rito della circoncisione?`

La mancanza di fede da parte di Abramo, come si è visto nell’episodio precedente (Ge 16) , interrompe il progresso del suo cammino spirituale con Dio, che in quella fase resta in silenzio. Adesso, per la prima volta, si rivolge nuovamente ad Abraamo, ristabilendo il contatto e ripartendo dal patto stabilito con lui (15:18).

Il Signore gli rivela il segno di quel patto. Il significato della circoncisione è stato una materia sulla quale gli studiosi hanno dibattuto a lungo, ma poiché quel rito implica lo spargimento di sangue (cfr. Es 4:25) , può essere inteso nel contesto del sacrificio, un’indicazione che al circonciso viene imputata la giustizia (cfr. Ro 4:11) .

È altresì sintomatico il fatto che tale patto, sancito dalla circoncisione, sia descritto con una terminologia che riporta alla prima profezia messianica (cfr. Ge 17:7  con 3:15 ). La similitudine tra i due testi suggerisce che la promessa divina riguarda qualcosa che va oltre la nascita materiale di un popolo e coinvolge la promessa della salvezza per tutti i popoli della terra. Il concetto di «patto eterno» (17:7) si riferisce all’opera della discendenza messianica, il sacrificio di Cristo che assicura la vita eterna a tutti quelli che la rivendicano per fede, con tutto ciò che comporta (cfr. Ro 6:23  con Tt 1:2 ). Questa promessa di un futuro eterno è contenuta nel cambiamento dei nomi di Abramo e Sarai, che nell’accezione al presente significano «padre elevato» (Abramo) e «nobile, distinta» (Sarai). La modifica, inserita in un contesto futuro, cambia così i significati: «padre di molte nazioni» e «principessa» (per chiunque). Parallelamente, non senza ironia, Isacco («egli sorriderà») ricorda il sorriso di Abramo (primo episodio del genere narrato nella Scrittura, in Genesi 17:7 ); un sorriso frutto dello scetticismo, oppure dello stupore. In un modo o nell’altro, nonostante credesse nella chiara promessa divina, Abramo si trova ancora alle prese con i dubbi legati a essa, perciò sono dubbi di fede.