---
title:  I Dubbi Di Abramo
date:  09/05/2022
---

`Leggere Genesi 16:1-16 . Qual è il senso della decisione di Abramo di unirsi ad Agar, nonostante la promessa che il Signore gli aveva fatto? Perché possiamo dire che quelle donne rivelano due diversi atteggiamenti della fede? (cfr. anche Ga 4:21-31 ).`

Quando Abramo dubitò (Ge 15:2) , Dio lo rassicurò dicendogli espressamente che avrebbe avuto un figlio. Sono passati dieci anni e la predizione non si è ancora avverata. Nonostante la chiara profezia del Signore, Abramo sembra avere smarrito la fede e non crede che potrà più concepire un figlio con Sarai (poi Dio trasforma il suo nome in Sara - Ge 17:15 ). Questa, avendo ormai perso la speranza, prende l’iniziativa e lo spinge a ricorrere a una pratica comune per l’epoca in Medio Oriente: rivolgersi a una surrogata. La scelta cade su Agar, serva di Sarai. Il sistema funziona e qualcuno potrebbe pensare che questa strategia umana sia più efficace della fede nelle promesse divine.

Il brano dove si parla della relazione tra Sarai e Abramo riporta alla vicenda di Adamo ed Eva nell’Eden. I due testi hanno diversi elementi comuni (Sarai, come Eva, è attiva; Abramo, come Adamo, passivo), compresi verbi ed espressioni. Quest’analogia tra le due vicende anticipa la disapprovazione di Dio per questo modo di agire. L’apostolo Paolo cita l’episodio di Agar per chiarire la sua tesi sul contrasto tra opere e grazia (Ga 4:23-26) . L’esito finale è il medesimo in entrambi gli episodi: la ricompensa immediata per l’agire dell’uomo che esclude la volontà divina, creerà problemi nel futuro. In questo frangente, da notare, Dio è assente. Sarai ne parla, ma non si rivolge mai a lui, e il Signore non parla né a lei né ad Agar. Quest’assenza colpisce, soprattutto dopo la sua presenza intensa nel capitolo precedente.

Poi appare ad Agar, ma solo dopo che la serva ha lasciato la casa di Abramo. Quest’apparizione inattesa rivela la presenza divina anche quando l’uomo si è impegnato a fondo per escluderlo. Il riferimento all’«angelo del SIGNORE» (Ge 16:7) , è un attributo che viene spesso identificato con Yahweh (18:1,13,22). Stavolta è Dio a prendere l’iniziativa e annunciare ad Agar che farà nascere un bambino, Ismaele, il cui significato è «Dio ascolta» (16:11). L’episodio, che termina con questa enfasi sul verbo ascoltare (shama’), ricorda singolarmente l’inizio della storia, quando Abramo «diede ascolto alla voce di Sarai» (v. 2).