---
title:  La Fede Di Abramo
date:  08/05/2022
---

`Leggere Genesi 15:1-21  e Romani 4:3,4,9,22 . Perché Abramo dimostra concretamente cosa significhi vivere per fede? Qual è il significato del sacrificio richiestogli da Dio?`

La prima risposta di Dio alla preoccupazione di Abramo circa un suo erede (Ge 15:1-3) , lo tranquillizza: «colui che nascerà da te sarà tuo erede» (v. 4). È lo stesso linguaggio usato dal profeta Natan quando parla della discendenza del futuro re messianico (2 S 7:12) . Abramo viene rassicurato e «credette nel Signore» (Ge 15:6) , perché capisce che l’adempimento di quella promessa non dipende tanto dalla sua giustizia, ma da quella divina (v. 6; cfr. Ro 4:5,6) . Era un concetto straordinario, soprattutto in quella cultura. Nella religione degli antichi egiziani, per esempio, per giudicare occorreva contare le opere giuste della persona, confrontandole con quelle della dea Maat, che rappresentava la giustizia divina. La salvezza, in sostanza, andava guadagnata. Il Signore predispone una cerimonia sacrificale che Abramo dovrà eseguire. Quel sacrificio rimanda alla morte di Cristo per i nostri peccati. Gli esseri umani sono salvati per grazia - il dono divino della giustizia simboleggiato da quei sacrifici. Ma questa cerimonia particolare contiene alcuni messaggi specifici per Abramo. I rapaci che si avventano sulle prede sacrificali (15:9-11) indicano che i discendenti di Abramo saranno schiavi per un periodo di «quattrocento anni» (v. 13), o quattro generazioni (v. 16). Poi, nel corso della quarta generazione, quei discendenti «torneranno qua» (v. 16).

L’ultima scena della cerimonia sacrificale è ricca di pathos: «ecco una fornace fumante e una fiamma di fuoco passare in mezzo agli animali divisi» (v. 17). Questo spettacolo sovrumano presuppone l’impegno divino a realizzare la promessa del patto, che prevedeva il dono della terra ai discendenti di Abramo (v. 18).

I confini di tale territorio, «dal fiume d’Egitto al gran fiume, il fiume Eufrate», ci ricordano quelli del giardino di Eden (2:13,14). Questa profezia si estende dunque oltre l’Esodo e la patria per Israele. Sul suo lontano orizzonte, nei discendenti di Abramo che prendono possesso di Canaan, si profila l’idea della salvezza finale del popolo di Dio, che farà ritorno al giardino di Eden.