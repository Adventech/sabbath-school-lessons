---
title:  Il Figlio Della Promessa
date:  11/05/2022
---

L’ultima scena della circoncisione coinvolge tutti: non solo Ismaele, ma ogni maschio della casa di Abraamo fu circonciso (Ge 17:23-27) . La parola kol, «tutti», «ogni», viene ripetuta quattro volte. È in questo contesto che Dio appare ad Abraamo per ribadirgli la promessa di un figlio, che si chiamerà Isacco.

`Leggere Genesi 18:1-15  e Romani 9:9 . Cosa ci insegna Abraamo in termini di ospitalità? Come spieghi la risposta di Dio davanti all’atteggiamento di Sara?`

Non è chiaro se Abraamo conoscesse o meno quei due ospiti (Eb 13:2) , anche se li tratta come se tra di loro vi fosse Dio in persona. Era seduto «all’ingresso della sua tenda nell’ora più calda del giorno» (Ge 18:1) e dato che nel deserto i visitatori sono rari, probabilmente non vede l’ora di passare del tempo in loro compagnia. Quindi, corre verso quegli uomini (v. 2), nonostante abbia 99 anni, e si rivolge a uno di loro chiamandolo Adonai, «mio Signore» (v. 3), titolo spesso attribuito a Dio (20:4; Es 15:17 ). Va in tutta fretta dalla moglie per chiederle di organizzare un pasto (Ge 18:6,7) , trascorre del tempo insieme agli ospiti, premuroso e attento alle loro necessità (v. 8).

Il comportamento di Abraamo nei riguardi degli stranieri celesti diventerà un modello ispiratore per l’ospitalità (Eb 13:2) . In realtà, la sua deferenza veicola una vera e propria filosofia dell’ospitalità. Mostrare rispetto e attenzione verso gli stranieri non è solo un gesto apprezzabile di cortesia. La Bibbia sottolinea che è un dovere religioso, come se fosse rivolto a Dio in persona (cfr. Mt 25:35-40) . Dio si identifica più nello straniero affamato e bisognoso che nell’uomo generoso che l’accoglie. Dall’altro lato, l’intrusione divina nella sfera umana ne sottolinea la grazia e l’amore verso l’umanità. Quest’apparizione è anticipatrice di quella di Cristo, il quale ha abbandonato la sua casa celeste e si è fatto servitore per raggiungere l’umanità (Fl 2:7,8) . Nel nostro caso, questa comparsa prova la certezza della sua promessa (Ge 18:10) . Il Signore vede Sara, che se ne sta in disparte, e conosce i suoi pensieri più intimi (v. 12). Sa che sta ridendo e lo scetticismo della donna diventa l’occasione per l’adempimento della sua parola.