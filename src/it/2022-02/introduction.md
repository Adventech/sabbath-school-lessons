### Il libro del principio di Jacques B. Doukhan

La Genesi parla di Gesù: nostro creatore, sostenitore e redentore. Scrivendo millenni dopo il testo della Genesi redatto da Mosè, l’apostolo Giovanni rivela Gesù nel racconto della creazione: «Nel principio era la Parola, la Parola era con Dio, e la Parola era Dio. Essa era nel principio con Dio. Ogni cosa è stata fatta per mezzo di lei; e senza di lei neppure una delle cose fatte è stata fatta. In lei era la vita, e la vita era la luce degli uomini» [ 01 ] Gv 1:1-4.

Che cosa dice Giovanni con queste parole? «Nel principio» sono state fatte tutte le cose, che prima non c’erano e sono esistite per mezzo di Gesù, che ha creato e sostiene tutto, dalle galassie al meticoloso Dna, che si intreccia miracolosamente nelle cellule, fino alle onde quantistiche. Il libro della Genesi è la prima testimonianza nella Scrittura tanto di questa creazione, quanto della sua redenzione.

Solo in questo libro possiamo trovare l’unica versione «originale» delle nostre origini.

Genesi deriva dal greco genesis «principio» che a sua volta proviene dall’ebraico bere’shit, «nel principio» la prima parola del libro. La Genesi sono le fondamenta sulle quali poggia l’intero impianto della Scrittura. Essendo il primo e risultando essenziale per tutto quello che seguirà, è probabilmente il libro più citato nel resto della Bibbia.

La Genesi è importante perché, più di ogni altro testo, ci aiuta a capire come siamo fatti noi esseri umani; una realtà che appare particolarmente rilevante proprio in tempi come quelli che stiamo vivendo e che avvalorano l’idea di una nostra esistenza dettata dal caso, di un creato frutto di circostanze del tutto fortuite, o di un universo puramente materialistico. Addirittura, come ha detto un fisico, noi esseri umani saremmo «fango organizzato».

La Genesi ci rivela invece le nostre reali origini, spiegandoci che siamo stati creati intenzionalmente e perfettamente a immagine di Dio, in un mondo perfetto. In esso si parla anche della caduta, dei motivi per i quali noi e questo nostro mondo non siamo più perfetti. Ma troviamo anche elementi di conforto, come la promessa divina della salvezza, nonostante un contesto che parli solo di dolore e morte.

Con le sue straordinarie cronache che ci narrano miracoli (la creazione, le nascite, l’arcobaleno) e punizioni (il diluvio, Sodoma e Gomorra) e testimoniano la sacra presenza di Dio, la Genesi incute timore. Ma è anche un libro che parla di commoventi storie d’amore (Giacobbe e Rachele), di figli (Isacco, Giacobbe e i suoi figliuoli), di omicidi (Caino, Simeone e Levi) e di perdono (Esaù e Giacobbe, Giuseppe e i suoi fratelli).

Si può anche definirlo un testo educativo con vari insegnamenti sull’etica (Caino, Babele), la fede (Abraamo, Giacobbe), come sulla speranza e la promessa della redenzione (la testa schiacciata del serpente, la terra promessa).

Nel corso di questo trimestre, non ci limiteremo a leggere e a studiare il libro della Genesi, ma beneficeremo dei suoi bei racconti e impareremo a camminare più correttamente al fianco del Signore della creazione, il Dio di Abramo, Isacco e Giacobbe.

Gli spostamenti geografici del libro dall’Eden a Babele, alla terra promessa, all’Egitto, fino alla prospettiva della terra promessa ci ricordano che siamo nomadi in cammino e alimentano la speranza della vera terra promessa, vale a dire «un nuovo cielo e una nuova terra». Scopriremo anche che le storie dei vari personaggi che si susseguiranno, nonostante le differenze di tempo, luogo, cultura e circostanze, somigliano per tanti versi alle nostre.

Il ritratto di Gesù che ci fa trattenere il respiro, la vastità e la profondità dell’amore che Dio nutre per noi saranno i temi del trimestre. E così, come l’immagine di Gesù nelle pupille della ragazza hanno catturato l’attenzione del giovane, possa l’immagine di Cristo, rappresentata nella Lettera agli Ebrei, attrarre non solo il nostro sguardo, ma anche il nostro amore e l’ammirazione per lui, nostro fratello in cielo.