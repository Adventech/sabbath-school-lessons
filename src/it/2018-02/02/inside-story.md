---
title:  Finestra sulle missioni
date:   13/04/2018
---

#### Il migliore amico

Avevo 16 anni quando andai in chiesa per la prima volta. Il motivo, beh, è piuttosto imbarazzante: la mia migliore amica, Otko, aveva deciso di passare la notte con il suo ragazzo. Prima, però, mi aveva chiesto consiglio fuori del nostro liceo a Ulaanbaatar, la capitale della Mongolia. Ero convinta che la sua non fosse una buona scelta e per esserne più sicura parlai anche con la mia sorella maggiore, che frequentava la Chiesa cristiana avventista del 7° giorno, per sapere cosa ne pensasse. Si rivolse a Otko in maniera molto diretta, dicendole che avrebbe dovuto attendere il matrimonio.

La mia amica si infuriò con me perché avevo rivelato il suo segreto e mi mise in cattiva luce davanti ai miei compagni di classe, i quali presero a ignorarmi. In una sola settimana avevo perso la mia migliore amica e tutti gli amici di scuola.

Mi sentivo molto sola e chiesi a mia sorella di poterla accompagnare in chiesa. Le persone mi accolsero calorosamente e mi insegnarono tante cose su Dio.

Dopo qualche mese, i miei compagni ricominciarono lentamente a parlarmi, avevano capito che andavo in una chiesa e mi domandarono: «Cosa stai facendo, perché frequenti quella chiesa?». Risposi che stavo diventando cristiana.

Non riuscii però a essere altrettanto franca con i miei genitori, che sono buddisti come la maggior parte dei mongoli ed erano molto arrabbiati per l’interesse che avevo mostrato per il cristianesimo.

Continuai ad andare in chiesa ogni sabato ma in segreto. Alla fine mi decisi a dire la verità e scoprii che sapevano già tutto. Accettarono la mia decisione di battezzarmi.

Era passato un anno e mezzo da quando avevo rotto ogni rapporto d’amicizia con Otko; una sera venne a casa mia per ammettere che avevo ragione. Mi raccontò amareggiata di essere rimasta incinta e di avere abortito. «Ma tu» mi disse «sei una persona celeste e non ti voglio perdere come amica. Sarei disposta a morire per te».

Otko non lo sapeva, ma le sue parole si ritrovano anche in Giovanni 15:13, dove Gesù dice: «Nessuno ha amore più grande di quello di dar la sua vita per i suoi amici».

Oggi io e lei siamo di nuovo buone amiche, ma il mio migliore amico è colui che ha dato la sua vita per me.

Batdelger Battseteg, 32 anni, insegna presso la Tusgal School, l’unica scuola avventista di tutta la Mongolia. Parte dell’offerta di questo trimestre servirà alla costruzione di un convitto e di liberare così spazi da utilizzare per gli studenti delle scuole elementari.