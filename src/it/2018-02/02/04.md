---
title:  L’immagine d’oro
date:   10/04/2018
---

Gli studiosi della Bibbia hanno subito individuato il collegamento tra Daniele 3, la storia dei tre Ebrei nella pianura di Dura, e Apocalisse 13, una descrizione delle persecuzioni che il popolo di Dio ha subito nel passato e che subirà negli ultimi giorni.

`Confrontare Daniele 3:1-6 con Apocalisse 13:11-15. Quali sono le analogie tra i due brani?`

In entrambi i casi, il tema centrale è l’adorazione, ma in ambedue le situazioni essa viene imposta. I poteri politici, in quel momento dominanti, esigono l’adorazione che è dovuta esclusivamente al Signore.

`Leggere Daniele 3:13-18. Il racconto può essere una grande lezione che, in qualche modo, prefigura cosa potrebbe succedere negli ultimi giorni, ma ci indica anche come dovremmo porci davanti a essa.`

Nabucodonosor, come tutti i leader più potenti della terra, si prende gioco di quegli uomini e del loro Dio, dicendo: «quale Dio potrà liberarvi dalla mia mano?» (v. 18). Lo avrebbe scoperto da lì a non molto e infatti in seguito dichiarerà: «Benedetto sia il Dio di Sadrac, di Mesac, e di Abed-Nego, il quale ha mandato il suo angelo e ha liberato i suoi servi che hanno confidato in lui, hanno trasgredito l’ordine del re, hanno esposto i loro corpi per non servire né adorare alcun altro Dio che il loro» (v. 28). Dopo avere assistito a un miracolo del genere, il re si convince che il Dio servito da quegli Ebrei ha davvero qualcosa di straordinario.

Ipotizziamo per un momento che i tre giovani non vengano liberati dalle fiamme, possibilità che in qualche modo avevano messo in preventivo (v. 18). Farebbero comunque la cosa giusta disubbidendo all’ordine del re, anche se significa ardere vivi? L’episodio è una potente testimonianza della loro fede e della disponibilità a lottare per ciò in cui si crede, indipendentemente dalle conseguenze.

`Quando negli ultimi giorni nascerà il problema dell’adorazione, siamo certi che sapremo rimanere fedeli come hanno fatto loro? Se non cominciamo a esserlo oggi nelle cose piccole, come pensiamo di riuscirci davanti a una situazione enorme come quella?`