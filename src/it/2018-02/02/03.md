---
title:  L’umiltà di Daniele
date:   09/04/2018
---

Per millenni, in tutto il mondo, Daniele 2 ha contribuito ad avvicinare e a far credere un numero immenso di persone nel Dio della Bibbia. Quel capitolo fornisce una straordinaria evidenza logica non solo dell’esistenza di Dio, ma anche della sua preconoscenza. In realtà, proprio la rivelazione lì presente di tale preconoscenza mostra la prova dell’esistenza di Dio.

`Leggere Daniele 2. In che senso troviamo la convincente evidenza dell’esistenza di Dio? Prendiamo, ad esempio, il quadro dell’Europa attuale descritto nel testo (vv. 40-43). Come poteva un uomo vissuto duemilaseicento anni fa riportare così fedelmente la situazione, se non attraverso la rivelazione divina?`

Daniele dichiara in maniera aperta e senza reticenze che è stato Dio a rivelargli ogni informazione. Avrebbe tranquillamente potuto vantarsi di avere la conoscenza e la sapienza innate per riuscire non solo a conoscere, ma anche a interpretare il sogno del re! Ma il ragazzo sapeva ben altro. Le preghiere che lui e altri avevano innalzato (vv. 17-23) sono la testimonianza della loro profonda dipendenza dal Signore; in caso contrario, sarebbero morti insieme a tutti gli altri saggi.

In seguito, Daniele ricorderà al sovrano che nessuno tra i suoi presunti saggi, incantatori, o maghi, erano stati capaci di interpretare il suo sogno. Al contrario, il Dio del cielo può rivelare qualsiasi mistero, perché è l’unico vero Dio.

Così, con spirito di umiltà e dipendenza dal Signore, Daniele fu un grande testimone. È bene ammettere che, sulla scorta del suo esempio, anche noi oggi siamo chiamati a essere quanto mai umili. Dopo tutto, abbiamo la rivelazione del piano della salvezza di cui il profeta non disponeva; e se esiste anche una sola ragione per cui essere umili, questa è la conoscenza di quello che Gesù ha compiuto sulla croce.

`Cosa deve insegnarci la croce in termini di umiltà? Galati 6:14.`