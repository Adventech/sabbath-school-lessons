---
title:  Daniele e gli ultimi tempi
date:   07/04/2018
---

### Letture
Luca 16:10; Daniele 1,2; 3:1-6, 13-18; cap. 4,6; Apocalisse 13:11-15; Giovanni 3:7.

> <p></p>
> «Poi il re parlò a Daniele e disse: “In verità il vostro Dio è il Dio degli dèi, il Signore dei re e il rivelatore dei segreti, poiché tu hai potuto svelare questo mistero”» Daniele 2:47.

Il Signore aveva grandi piani per l’antico Israele: «e mi sarete un regno di sacerdoti, una nazione santa» (Es 19:6). Questa nazione santa, questo regno di sacerdoti, doveva testimoniare al mondo che Yahweh era il solo Dio (Is 43:10,12). Purtroppo la nazione non si conformò a quella chiamata santa del Signore e finì addirittura prigioniera di Babilonia.

L’elemento degno di nota è che Dio riuscì comunque a servirsi di singoli Ebrei come suoi testimoni, nonostante il disastro della schiavitù. In altre parole, egli avrebbe ottenuto mediante Daniele e tre suoi amici prigionieri ciò che non era riuscito a realizzare con Israele e Giuda. Quegli uomini rappresentano, per certi versi, l’esempio di quello che doveva essere e doveva fare il popolo d’Israele.

Le loro storie si svolgono in un tempo e un luogo davvero distanti dagli ultimi giorni, eppure in quegli uomini cogliamo tratti e caratteristiche che possiamo considerare dei modelli di riferimento per un popolo come il nostro, che non solo vive nella fase finale della storia umana, ma che è anche chiamato a essere testimone di Dio a un mondo che, analogamente ai pagani nella corte babilonese, non lo conosce. Cosa possono insegnarci quei racconti?