---
title:  Fedeltà nelle cose minime
date:   08/04/2018
---

> <p></p>
> «Chi è fedele nelle cose minime è fedele anche nelle grandi, e chi è ingiusto nelle cose minime è ingiusto anche nelle grandi» (Lu 16:10).

Consideriamo queste parole di Gesù. Non è difficile scendere a compromessi, dimostrarsi «ingiusti nelle cose minime». Il punto non è tanto l’importanza in sé delle «cose minime», altrimenti non sarebbero tali. Come sappiamo bene, per esperienza personale o vissuta da altri, il problema è che il primo compromesso ne richiama immediatamente un altro, poi un altro ancora, fino a diventare «ingiusto anche nelle cose grandi». Fatta questa riflessione, prendiamo il racconto descritto in Daniele 1, il primo che narra le esperienze di questi quattro GEbrei prigionieri a Babilonia.

`Leggere Daniele 1. Da cosa si capisce che Daniele, Anania, Misael e Azaria fanno ciò che avrebbe dovuto compiere la nazione d’Israele? Leggere anche Deuteronomio 4:6-8 e Zaccaria 8:23.`

Anche se il testo non unisce direttamente la scelta dei cibi al fatto di essere «dieci volte superiori» in «saggezza e intelletto» rispetto a tutti gli altri (Da 1:20), il collegamento è innegabile. Nel capitolo è altresì scritto che fu Dio a donare loro «capacità di discernimento, ampia conoscenza nel sapere e saggezza» (v. 17 -Tilc). Il Signore riuscì ad agire in essi grazie alla fedeltà nei suoi riguardi, dimostrata nel gesto di rifiutare i cibi impuri di Babilonia. I quattro ubbidirono e Dio li benedì. Il Signore non avrebbe forse fatto qualcosa di analogo per la nazione d’Israele, se questa avesse aderito all’insegnamento biblico con la stessa diligenza e fedeltà dimostrate da quei giovani? La risposta è ovvia. E lo stesso discorso non vale anche per noi oggi?

`Abbiamo ricevuto, come chiesa, una quantità significativa di conoscenza e di verità e dobbiamo domandarci se siamo stati sempre fedeli a quello che ci è stato donato.`