---
title:  Dal sabato alla domenica?
date:   08/05/2018
---

Spesso ascoltiamo fratelli e sorelle di altre denominazioni cristiane sostenere che la legge non è più in vigore, che non siamo più sotto la legge, ma sotto la grazia. In realtà, stanno parlando del quarto comandamento. Molti, per essere chiari, non dicono neanche questo, ma sostengono che il sabato in quanto settimo giorno è stato sostituito dal primo giorno - la domenica - in onore della risurrezione di Gesù. Ritengono di avere anche dei testi per supportare la loro teoria e di seguito ne elencheremo alcuni tra i più comuni del Nuovo Testamento che, secondo diversi cristiani, indicano il passaggio dal sabato dell’Antico Testamento alla domenica del Nuovo.

Mentre li leggeremo, domandiamoci: parlano davvero di un cambiamento di giorno oppure semplicemente descrivono avvenimenti accaduti, ma senza arrivare al punto da prescrivere un cambiamento?

`Giovanni 20:19-23. Per quale motivo, secondo il testo, i discepoli sono riuniti in quella stanza? Si tratta di un servizio di adorazione in onore del Gesù risorto, come alcuni sostengono?`

`Atti 20:6,7. Quale dato presente in questi versetti, se esiste, suggerisce che il sabato venne sostituito dalla domenica, primo giorno della settimana? Leggi anche Atti 2:46`

`1 Corinzi 16:1-4. Oltre al fatto che dovevano mettere da parte le offerte a casa il primo giorno della settimana, quale altra informazione lascia intendere un cambiamento dal sabato alla domenica?`

Queste sarebbero nella sostanza le prove «testuali» utilizzate per promuovere la dottrina della sostituzione del sabato con la domenica. Oltre a descrivere sporadiche circostanze nelle quali i credenti, per vari motivi, sono riuniti, nessuno di questi passi dimostra che si trattava di servizio di adorazione svoltisi il primo giorno della settimana invece del settimo. Questo ragionamento va semplicemente a pescare nei testi della secolare tradizione cristiana che osserva la domenica. Si vuol far dire ai versetti biblici una cosa che non è neanche lontanamente contemplata.