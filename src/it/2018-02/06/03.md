---
title:  Legge e peccato
date:   07/05/2018
---

Lo studio di ieri è stato incentrato su versetti che asserivano la realtà del peccato per ognuno, anche per i cristiani. Ma nei versetti precedenti, Paolo parla della legge, grazie alla quale ci accorgiamo quanto il peccato sia diffuso e letale.

`Leggere Romani 7:1-14. Qual è la relazione tra legge e peccato? Perché è impossibile salvarsi mediante la legge?`

Emergono due concetti fondamentali: primo, Paolo dimostra che il problema non è nella legge, la quale è «santa, giusta e buona», ma nel peccato, che porta alla morte. Il secondo concetto è che la legge non è in grado di salvarci da peccato e morte, ma il suo compito è quello di evidenziarne l’esistenza; se non altro, rende il problema più visibile, ma non offre alcuna possibilità di soluzione.

Solo un lettore superficiale utilizza questi passi (ignorandone tanti altri) per sostenere che la legge, i dieci comandamenti, sono stati annullati. È proprio l’esatto contrario del ragionamento di Paolo. Nulla di ciò che scrive ha senso se la legge è stata invalidata. La sua argomentazione funziona partendo dal presupposto che essa è ancora vincolante, perché ci svela la realtà del peccato e la conseguente necessità del vangelo. «Che cosa diremo dunque? La legge è peccato? No di certo! Anzi, io non avrei conosciuto il peccato se non per mezzo della legge; poiché non avrei conosciuto la concupiscenza, se la legge non avesse detto: “Non concupire”» (Ro 7:7).

`Leggere con attenzione Romani 7:13. Cosa dice Paolo a proposito della legge e della sua sempre attuale indispensabilità?`

La legge non produce la morte, al contrario del peccato. La legge svela proprio quanto il peccato sia letale. Essa è buona, perché ci indica il male, ma non offre alcuna risposta al riguardo; quella spetta solo al vangelo. La tesi di Paolo è che noi, in quanto cristiani e salvati in Cristo, dobbiamo servire «nel nuovo regime dello Spirito» (v. 6). Cosa vuol dire? Vivere una relazione di fede con Gesù, confidando nei suoi meriti e nella sua giustizia per la salvezza.

`Secondo la tua esperienza, l’osservanza della legge ti ha aiutato a capire la necessità della grazia divina?`