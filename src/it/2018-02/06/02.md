---
title:  La promessa
date:   06/05/2018
---

Una delle principali promesse della Bibbia si trova in Romani 8:1: «Ora dunque non vi è alcuna condanna per coloro che sono in Cristo Gesù, i quali non camminano secondo la carne ma secondo lo Spirito» [versione ND – ndr]. Queste parole sono una sorta di chiave di volta, la conclusione dopo una linea di pensiero appena espressa. Solo studiando quello che dice Paolo prima di questo versetto è possibile cogliere al meglio la speranza e la promessa veicolate da queste parole.

`Leggere Romani 7:15-25. Cosa dice in sostanza l’apostolo e perché questi versetti rendono così rassicurante Romani 8:1?`

Anche se nel mondo cristiano queste parole hanno fatto sorgere un vasto dibattito sul fatto che l’apostolo stia parlando specificatamente di se stesso come credente, una cosa è chiara: Paolo sta affrontando la realtà del peccato. Chiunque può in qualche modo trovare dei punti in comune con il conflitto cui fa cenno Paolo.

A chi non è mai successo di avvertire l’impulso della carne e del «peccato che abita in me», e di sentirsi costretto a fare quello che sapeva essere sbagliato? Secondo Paolo, il problema non è nella legge, ma nella nostra carne.

A chi non è mai successo di agire male, pur desiderando fare il bene? Anche se l’apostolo non parla di ineluttabilità del peccato nella vita di un cristiano nato di nuovo, di certo apre il caso della battaglia infinita che deve affrontare chiunque desideri ubbidire a Dio. Giungendo, così, alle famose parole conclusive: «Me infelice! Chi mi libererà da questo corpo di morte?» (7:24).

La sua risposta si trova in Gesù e nella grande promessa di «nessuna condanna» per il credente in Cristo che, per grazia, cammina secondo lo Spirito.

È vero, i credenti combattono, affrontano tentazioni; il peccato è qualcosa di reale e concreto. Ma grazie alla fede in Gesù, chi crede non è più condannato dalla legge, anzi, la osserva. È in questo modo che si impara a camminare nello Spirito e non «secondo la carne».

`Rileggere il testo proposto oggi. Cosa ti fa sentire vicino alle parole dette da Paolo?`