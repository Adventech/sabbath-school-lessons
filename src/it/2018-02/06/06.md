---
title:  Il tentato cambio del sabato
date:   10/05/2018
---

La legge di Dio, i dieci comandamenti, è ancora vincolante (Gm 2:10-12) e al suo interno è presente anche il sabato. Perché allora tanti credenti cristiani osservano la domenica senza poter avocare alcuna giustificazione biblica?

Daniele 7 parla dell’ascesa di quattro grandi imperi: Babilonia, la Medo-Persia, la Grecia e Roma, quarta e ultima potenza. Nell’ultima fase del dominio romano, è scritto che dal suo interno sorge un piccolo corno; fa sempre parte dell’Impero romano, ma dell’ultimo periodo. Non si tratta forse del papato, nato direttamente da Roma e, fino ai giorni nostri, ancora parte integrante di essa? Thomas Hobbes scrisse nel XVII secolo: «Se un uomo considera l’origine di questo grande dominio ecclesiastico, percepirà chiaramente che il papato altro non è che il fantasma del defunto Impero romano, sulla cui tomba siede incoronato». T. Hobbes, Leviathan, Oxford University Press, 1996, p. 463.

`Leggere Daniele 7:23-25. In che modo questi passi possono aiutarci a comprendere le origini dell’osservanza della domenica?`

L’aramaico, che è la lingua originale, dice al versetto 25 che il potere del piccolo corno «intendeva» cambiare la legge. Quale potere terreno può davvero cambiare la legge di Dio? Sebbene i dettagli precisi risultino parzialmente sfumati nella storia, sappiamo che nel periodo della Roma papale l’osservanza del sabato è stata sostituita con quella della domenica, una tradizione così saldamente radicata da essere conservata viva persino dalla Riforma protestante, ancora oggi nel ventunesimo secolo. La maggior parte dei protestanti odierni, infatti, continua a osservare il primo giorno della settimana e non il settimo, come da disposizione biblica.

`Leggere Apocalisse 13:1-17 e confrontare con Daniele 7:1-8, 21,24 e 25. Quali sono le analogie tra le immagini utilizzate nei due libri, utili alla comprensione degli eventi finali?`

L’Apocalisse, riprendendo direttamente immagini simboliche del libro di Daniele, tra cui quella che raffigura l’ultima fase di Roma (quella papale), rimanda alla persecuzione finale che si scatenerà su quanti rifiuteranno di «adorare» secondo i dettami delle potenze descritte nell’ultimo libro della Bibbia.

`In che modo Apocalisse 14:6 e soprattutto il versetto 7 svelano che il sabato sarà determinante in questa crisi finale che verterà sull’adorazione?`