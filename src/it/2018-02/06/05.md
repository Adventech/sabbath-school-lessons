---
title:  Il settimo giorno nel Nuovo Testamento
date:   09/05/2018
---

Come abbiamo visto nella lezione di ieri, i testi comunemente usati per accreditare l’idea della sostituzione del sabato con la domenica, non dicono nulla del genere. In realtà, ogni riferimento al sabato in quanto settimo giorno, nel Nuovo Testamento, conferma che continuava a essere osservato come uno dei dieci comandamenti.

`Leggere Luca 4:14-16; 23:55,56. Cosa dicono questi brani a proposito del sabato, prima e dopo la morte di Cristo?`

Facciamo bene attenzione: le donne, che erano state con Cristo, «il sabato si riposarono, secondo il comandamento» (Lu 23:56). Il comandamento in questione, ovviamente, è il quarto, inciso sulla pietra nel Sinai. Qualunque cosa avessero appreso nel periodo trascorso con Gesù, di certo era stato insegnato loro di osservare i comandamenti di Dio, compreso quello relativo al sabato. A questo riguardo, Gesù dice ai suoi discepoli: «Osservate i miei comandamenti» (Gv 14:15 – versione ND - ndr). I suoi comandamenti, che egli per primo ha rispettato, comprendevano anche il sabato. Se era prevista una sua sostituzione con la domenica, queste donne non ne sapevano niente.

`Leggere Atti 13:14; 16:12,13. Cosa si dice a proposito del giorno di adorazione?`

In questi passi non vi è alcuna evidenza del cambiamento dal sabato alla domenica, anzi: confermano chiaramente la pratica vigente tra i primi credenti in Cristo di osservare il sabato.

Particolarmente interessante il testo di Atti 16:13, perché descrive un fatto accaduto in un contesto esterno rispetto alla sinagoga. I credenti si stavano riunendo nei pressi di un fiume, «luogo ordinario» nel quale alcuni si recavano a pregare. Tutto questo avviene di sabato, molti anni dopo la morte di Gesù. Se c’era stato un cambiamento con la domenica, questo testo non lo implica in alcun modo.

`Si può testimoniare il sabato con cortesia e rispetto a chi osserva la domenica?`