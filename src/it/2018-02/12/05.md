---
title:  Harmaghedon e il monte Carmelo – I parte
date:   20/06/2018
---

In cosa consiste dunque questa grande battaglia di Harmaghedon? Il nome sembra voler dire «monte di Megiddo», ma nella zona che ha questo nome non vi è alcuna montagna; la più vicina è il monte Carmelo e secondo gli esperti l’espressione «monte di Megiddo» farebbe proprio riferimento al monte Carmelo.

Più precisamente, ritengono che l’episodio di Elia e dei falsi profeti di Baal presso quel monte sia un simbolo, un tipo di quello che poi sarebbe stato svelato in Apocalisse 13. Come abbiamo visto ieri, Apocalisse 16:13, con il suo accenno al dragone, alla bestia e al falso profeta, rimanda agli eventi del capitolo 13, vale a dire la trinità contraffatta di cui abbiamo parlato nella nona lezione.

Le questioni di quel capitolo giungono all’apice ai versetti 13 e 14, quando la seconda bestia compie atti soprannaturali, fino «a far scendere fuoco dal cielo sulla terra in presenza degli uomini». Tali eventi conducono poi direttamente allo scontro tra Dio e Satana, tra quelli che adorano il vero Dio e gli altri che si inginocchiano all’«immagine della bestia» (v. 14).

`Leggere 1 Re 18:1-18. Quali particolari di questo episodio anticipano parte delle questioni che saranno sollevate nel corso degli eventi finali, secondo la descrizione dell’Apocalisse?`

Per tanti aspetti, quello che abbiamo appena letto è un crudo ritratto del gran conflitto. Elia coglie il problema molto chiaramente al versetto 18: «… avete abbandonato i comandamenti del Signore, e tu sei andato dietro ai Baal».

Non si è forse sempre trattato di questo, a prescindere dalle infinite forme e modalità assunte dal male per manifestarsi nel corso della storia? Adorare «colui che ha fatto il cielo, la terra, il mare e le fonti delle acque» (Ap 14:7) oppure qualcuno o qualcos’altro. A noi la scelta!

Nel caso di Apocalisse 13 e degli eventi che vediamo compiersi, il popolo decide di adorare la bestia e la sua immagine. Non esiste una via di mezzo, o ci schieriamo dalla parte del Signore o da quella di Satana. Ecco spiegata l’importanza della posta in gioco oggi, ma soprattutto in vista della battaglia di Harmaghedon dove, come vedremo nella storia sul monte Carmelo, la distinzione diventa molto netta.