---
title:  Approfondimento
date:   22/06/2018
---

«In diversi punti della narrazione sulla battaglia di Harmaghedon, le orrende creature e gli eventi drammatici passano per qualche momento in secondo piano ed emergono barlumi di una verità più personale. Come abbiamo visto, uno di questi momenti capita in Apocalisse 16:15: “Ecco, io vengo come un ladro; beato chi veglia e custodisce le sue vesti perché non cammini nudo e non si veda la sua vergogna”. Questo passo, che cade esattamente nel mezzo del primo accenno biblico ad Harmaghedon, riporta alla mente diversi brani del Nuovo Testamento che riguardano la preparazione personale al ritorno di Gesù e agli eventi finali.

Un altro passo di questo genere si trova in Apocalisse 17:14 “Combatteranno contro l’Agnello e l’Agnello li vincerà, perché egli è il Signore dei signori e il Re dei re; e vinceranno anche quelli che sono con lui, i chiamati, gli eletti e i fedeli”. In questa circostanza la grande battaglia coinvolge alla fine un esercito di persone il cui scopo principale non è distruggere i nemici con le armi, ma restare fedeli alla loro chiamata ed elezione divina. È un tipo di conflitto estremamente diverso da quelli che gli stati e i ribelli continuano a mettere in atto oggi. Come ho più volte ribadito, la battaglia di Harmaghedon è una lotta per il controllo della mente e anche del cuore - l’appello a una devozione sincera all’Agnello che è stato immolato (Ap 5:9,10,12; 13:8)» - J. Paulien, Armageddon At the Door, Autumn House Publishing, a division of Review and Herald Publishing Association, Hagerstown, Md., 2008, p. 193.

**Domande per la condivisione**

`1. Come aiuteresti chi è convinto che gli eventi descritti nell’Apocalisse si materializzeranno esattamente nei luoghi citati? Quale approccio lo potrebbe aiutare a capire perché è un modo sbagliato di interpretare i testi?`

`2. L’influsso di Babilonia abbraccia il mondo intero. Quali sono i suoi insegnamenti, come si riconoscono e come si evitano?`

`3. Nella citazione di Ellen G. White della lezione di lunedì si dice che «Solo quando si realizzerà questa condizione e l’unione delle chiese con il mondo sarà raggiunta in tutta la cristianità, la caduta di Babilonia sarà completa». Pensiamo alla frase «l’unione delle chiese con il mondo». Perché rappresenta un forte avvertimento per ciascuno di noi?`