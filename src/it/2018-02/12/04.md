---
title:  Harmaghedon
date:   19/06/2018
---

Per quanto pochi, anche tra i cristiani, conoscano a fondo il libro dell’Apocalisse, c’è un’immagine o un nome che è entrato a far parte della cultura popolare, Harmaghedon (Ap 16:16), dove ha assunto il significato di battaglia finale nella quale saranno in ballo le sorti finali della terra. A questo proposito anche Hollywood ha prodotto nel 1998 un film diventato molto famoso, Harmaghedon appunto, dove un asteroide gigante minaccia di distruggere il nostro pianeta. Per certi versi, l’idea della fine del mondo è presente anche nella mente degli individui secolarizzati.

Diversi credenti cristiani che hanno più familiarità con l’Apocalisse e credono profondamente in quel libro, considerano la battaglia di Harmaghedon un conflitto militare vero e proprio che divamperà nel medio Oriente verso la fine del mondo. Secondo una versione, ci sarà un esercito composto da circa 200 milioni di combattenti che dall’Asia avanzerà verso il settentrione d‘Israele (cfr. Ap 9:14-16). Altre si concentrano invece sui vari conflitti militari e politici in quella parte del mondo che, nella loro interpretazione, prepareranno il campo per la battaglia finale di Harmaghedon nella zona di Meghiddo.

Ma la Bibbia descrive un quadro completamente diverso, nel quale Harmaghedon costituisce l’apice finale non delle liti tra nazioni ma del conflitto cosmico. È una battaglia religiosa, non economica o politica, anche se questi due ultimi fattori potrebbero comunque entrare in gioco.

`Leggere Apocalisse 16:12-16. Cosa possono spiegarci questi passi a proposito di Harmaghedon?`

Osserviamo innanzitutto il simbolismo del linguaggio. Spiriti simili a rane escono dalla bocca del dragone, del falso profeta e della bestia (riferimento ai poteri di Apocalisse 13; il «falso profeta» deve avere un nesso con la bestia che sale dalla terra del v. 11). Il gran conflitto si mostra qui in tutta la sua recrudescenza, quando gli «spiriti di demoni» (16:14) vanno per preparare la battaglia «del gran giorno del Dio onnipotente». In qualsiasi modo si manifesterà, Harmaghedon è un conflitto mondiale tra le forze di Cristo e quelle di Satana; non si parla certo di uno scontro locale nell’area di Meghiddo, esattamente come la Babilonia dell’Apocalisse non fa riferimento a eventi confinati nella zona dell’attuale Iraq.

`Leggere Apocalisse 16:15. Nel pieno di avvenimenti drammatici, Gesù ci incoraggia con la promessa del suo ritorno e ci ricorda la necessità di essere coperti dalla sua giustizia. In che modo queste parole ci aiutano a comprendere la natura spirituale della battaglia che ci vede coinvolti?`