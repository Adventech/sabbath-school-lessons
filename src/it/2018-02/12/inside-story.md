---
title:  Finestra sulle missioni
date:   22/06/2018
---

#### Di casa in casa

_Andrew McChesney, Adventist Mission_

Kiyong Kwon, uomo d’affari sudcoreano, decise che, insieme ad altri membri della sua chiesa, era necessario recarsi di casa in casa per condividere il vangelo e riempire di persone la chiesa che aveva fondato.

«Il lavoro di porta in porta è difficile» ammette l’uomo «la maggior parte delle persone non è in casa durante la giornata e quelli che troviamo generalmente non vogliono parlare. Ma io seguii il consiglio di Ellen G. White:

«Di analoga importanza alla missione pubblica è il lavoro di casa in casa. Nelle grandi città ci sono determinate fasce di persone che non possono essere raggiunte con le conferenze. Si deve andare alla loro ricerca come fa il pastore con le sue pecore smarrite» - Servizio cristiano, Edizioni Adv, Firenze, p. 96, 2010.

Così, tutti i giovedì, Kiyong e altri membri della sua chiesa andavano di porta in porta, non per portare letteratura religiosa né per offrire studi biblici, ma semplicemente domandando: «In che modo possiamo aiutare lei e la sua famiglia?».

Un giorno, Kiyong suonò diversi campanelli senza esito. A un certo punto vide una porta aperta e la donna in piedi davanti all’ingresso disse: «Entri».

Kiyong accettò l’invito ma rimase molto sorpreso: «Lei sa chi sono?» disse. «Perché mi fa entrare?». «So che sta evangelizzando» rispose la donna.

«La maggior parte della gente mi respinge» ribatté Kiyong «perché lei mi accoglie?».

La donna gli spiegò che la notte prima aveva fatto un sogno nel quale un uomo alto le aveva aperto la porta e l’aveva invitata a entrare.

«Quando lei ha suonato il campanello, l’ho vista attraverso il videocitofono e mi è parso alto. Per questo l’ho fatta entrare».

Lo stupore di Kiyong aumentava minuto dopo minuto e domandò alla donna se poteva essere di aiuto a lei o alla sua famiglia. «Mia figlia è depressa» rispose «si rifiuta di uscire. La prego, mi aiuti». «La faccia venire in soggiorno» le propose Kiyong. «No, mia figlia si rifiuta di uscire dalla sua camera».

«Stavolta sarà diverso» la rassicurò l’uomo «le dica solo di venire qui».

Inaspettatamente, la ragazza si presentò in soggiorno, dove Kiyong pregò e lesse la Bibbia insieme a lei. La figlia di quella donna cominciò a frequentare la chiesa e poi si battezzò.

«Più e più volte ho vissuto esperienze di questo tenore» spiega Kiyong «è Dio a condurre la missione, a lui tutta la gloria».