---
title:  «Il vino della sua ira»
date:   17/06/2018
---

`Leggere Apocalisse 14:8; 16:19; 17:5; 18:2,10,21, ovvero i sei riferimenti a Babilonia presenti nel libro dell’Apocalisse. Ricordando le cronache dell’Antico Testamento che parlano della città, cosa ci svelano questi passi su Babilonia nel contesto degli eventi finali?`

Qualcuno ha detto che la Bibbia è il racconto di due città, Gerusalemme e Babilonia. Se la prima è simbolo della città di Dio e del patto con il suo popolo (Sl 102:21; Is 52:9; 65:19; Ap 3:12), Babilonia rappresenta l’oppressione, la violenza, la falsa religione e la ribellione palese contro Dio. Pensiamo, per esempio, alla torre di Babele (Ge 11:9). La parola ebraica per «Babele» è la medesima usata per il regno di «Babilonia». In 1 Pietro 5:13, l’apostolo si fa tramite dei saluti dalla chiesa in «Babilonia», che secondo l’interpretazione condivisa non è quella sorta dalle rovine dell’antico regno che si trovava nel territorio del moderno Iraq, ma di Roma stessa, che ben presto sarebbe diventata forza opprimente per la chiesa. Si tratta di una designazione piuttosto interessante alla luce del libro dell’Apocalisse e del ruolo di Roma in esso presentato.

`Leggere Apocalisse 14:8 e 18:3. Quanti danni ha provocato il malvagio influsso di Babilonia sul mondo e sul popolo di Dio?`

Il potere che Babilonia rappresenta, secondo la descrizione di Apocalisse, è altamente corrotto da questo influsso pervertito che si estende, a vari livelli, in tutto il mondo. L’espressione «il vino dell’ira della sua prostituzione» (Ap 14:8) è un riferimento alla falsa dottrina, ai falsi insegnamenti, alle pratiche corrotte e alle inevitabili conseguenze che esse determinano. Babilonia è una forza che sta dalla parte del male e che si è diffusa a «tutte le nazioni» (18:3). Ne consegue che tutti dobbiamo fare attenzione se non vogliamo essere a nostra volta corrotti.

`Diamo un’occhiata al mondo contemporaneo: confusione, corruzione, oppressione. Non basta questo a farci capire che occorre rimanere ancorati a Gesù e alla sua parola?`