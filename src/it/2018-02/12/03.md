---
title:  Babilonia è caduta
date:   18/06/2018
---

L’influsso di Babilonia nel mondo è stato negativo e molto diffuso, ma l’Apocalisse insegna che un giorno terminerà.

`Leggere Apocalisse 18:1-10. Cosa dicono questi passi a proposito di «Babilonia la grande»?`

Il messaggio del secondo angelo (Ap 14:8), che annunciava la caduta di Babilonia, viene ripreso al capitolo 18, versetto 2, dove si racconta il livello di corruzione raggiunto da questa entità. «La Bibbia dichiara che prima del ritorno del Signore, Satana agirà “con ogni sorta di opere potenti, di segni e di prodigi bugiardi con ogni sorta d’inganno d’iniquità” e coloro che “non hanno aperto il cuore

all’amor della verità per esser salvati” subiranno “una potenza d’errore perché credano alla menzogna» (2 Te 2:9-11). Solo quando si realizzerà questa condizione e l’unione delle chiese con il mondo sarà raggiunta in tutta la cristianità, la caduta di Babilonia sarà completa. Il cambiamento è progressivo e l’adempimento di Apocalisse 14:8 deve ancora realizzarsi» - GC, pp. 389,390 [335].

Solo il Signore sa se ciò si sia già verificato. Quello che però noi sappiamo, in base a questi testi, è che la Babilonia spirituale un giorno dovrà affrontare il giudizio divino a motivo della sua grande malvagità. «Perché i suoi peccati si sono accumulati fino al cielo e Dio si è ricordato delle sue iniquità» (Ap 18:5). Un’espressione che riprende il linguaggio dell’Antico Testamento riferito alla Babilonia di quell’epoca (Gr 51:9) e indica che sicuramente arriverà il tempo del giudizio. Quel momento non dovrà coglierci di sorpresa, dopo tutto la stessa antica Babilonia ha dovuto affrontare il giudizio (Da 5). La Scrittura più volte ribadisce che un giorno tutti dovranno rispondere delle loro azioni, Babilonia compresa. Ci conforta, come cristiani, sapere di poter contare su un intercessore che in quel giudizio perorerà la nostra causa (1 Gv 2:1; Da 7:22). In caso contrario, la nostra sorte non sarebbe stata migliore di quella che attende Babilonia.

`Quale consolazione troviamo nella promessa secondo cui ogni ingiustizia e iniquità apparentemente impunita un giorno sarà giudicata da Dio?`