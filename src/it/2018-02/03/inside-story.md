---
title:  Finestra sulle missioni
date:   20/04/2018
---

#### «Troppo impaurita per adottare»

Fin da bambina, desideravo adottare un bambino e l’idea è proseguita anche dopo essermi sposata e aver dato alla luce un figlio; avevo paura però di non essere adatta. Finalmente decisi di compilare il modulo di richiesta e cominciai a pregare: «Affidami un piccolo che possa gestire. Dammi un segno inconfondibile che sei tu a mandare questo bambino: il primo che incontrerò sarà quello che adotterò».

Pregai in questo modo per due mesi e mezzo, quando l’orfanotrofio mi affidò Bomin, una cucciola di due anni. Una volta entrata in casa, però, mi lanciò un’occhiataccia. Volevo conquistare il suo affetto e così la feci mangiare e le donai una bambola, che però fece volare a terra e non mi permise di avere un contatto fisico con lei. Rimandai Bomin all’orfanotrofio.

«Sono troppo terrorizzata per adottare», confidai a mio marito. Ma sentii Dio che mi sussurrava: «Cosa è successo alle tue preghiere e alla richiesta di un segno da parte mia?». Piansi e confessai al Signore: «Sono troppo impaurita per vivere con questa bambina».

Modificai allora la mia richiesta: «Se è previsto che adotti quella bambina, concedimi la fiducia e la certezza che sarai tu a farla crescere. In caso contrario, allontana da me il peso dell’adozione». Pregai così per cinque giorni, poi lessi 2 Samuele 24:14 e capii che quella era la risposta. In quel passo, il re Davide dice: «Io sono in una grande angoscia! Ebbene, cadiamo nelle mani del Signore, perché le sue compassioni sono immense».

Ricordai che Dio mi aveva sempre guidato ed ero convinta che avrebbe continuato ad avere cura della mia famiglia con grande misericordia. Decisi così di mettere tutto nelle sue mani. Mentre tornavamo all’orfanotrofio, le lacrime rigavano il mio volto. Rivedevo lo sguardo di quella bambina che mi fissava e poi pensai: «Basta, sto andando incontro a questa mia figlia preziosa». Allora pregai il Signore di aiutarmi.

Attendemmo un po’ di tempo, quindi Bomin entrò nella stanza. Venne lentamente verso di me e mise le sue piccole mani nelle mie. Era come se il Signore me le stesse stringendo. «Condurrò queste mani in cielo», pensai, e tornammo a casa.

Sang Sook Park, 58 anni, gestisce un’agenzia di adozioni, la Morning Calm Family, che ha collocato 238 bambini in 160 famiglie avventiste della Corea del sud negli ultimi dieci anni. Sang ha adottato quattro bambini.