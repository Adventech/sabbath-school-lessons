---
title:  Il tema del santuario nell’Apocalisse
date:   17/04/2018
---

Oltre alle due principali distinzioni cui abbiamo fatto cenno (storica ed escatologica), l’Apocalisse ha un altro elemento portante: il santuario ebraico. Questo tema attraversa tutto il testo.

Nel santuario terreno si parte dal cortile, proprio dall’altare dei sacrifici, dove gli animali venivano uccisi. Dopo il sacrificio, simbolo della croce, il sacerdote entrava nella prima stanza del santuario, modello di quello che Gesù avrebbe fatto nel santuario celeste dopo la sua ascensione. L’immagine che riproduce l’evento è il passaggio di Gesù in mezzo ai candelabri (Ap 1:13).

`Leggere Apocalisse 1:10-18. Dove avviene questa prima apparizione del Cristo risorto? Cfr. Esodo 27:20-21.`

Quando Gesù compare per la prima volta nell’Apocalisse, si trova davanti ai candelabri del luogo santo, che nel santuario ebraico corrispondeva alla prima stanza.

`Leggere Apocalisse 11:19. Quanto è significativo il fatto che dopo l’apertura del tempio celeste Giovanni veda apparire l’arca del patto, che nel santuario terreno si trovava nella seconda stanza (Le 16:12-14)?`

L’immagine dell’arca del patto nel santuario celeste è un riferimento incontrovertibile al luogo santissimo, o seconda stanza. Nell’Apocalisse, possiamo non solo vedere che Gesù compie il ministero in entrambi i luoghi del santuario, ma anche essere confortati del fatto che gli eventi sulla terra e nel cielo sono collegati. Anche nelle prove che ci attendono negli ultimi giorni e che l’Apocalisse descrive, abbiamo la certezza che «il cielo intero è impegnato nell’atto di preparare un popolo ad affrontare il giorno del giudizio. L’unione tra cielo e terra pare imminente» - ML, p. 307.