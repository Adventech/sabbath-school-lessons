---
title:  La struttura dell’Apocalisse
date:   15/04/2018
---

Tra le tante cose che hanno in comune Daniele e l’Apocalisse, segnaliamo due fondamentali distinzioni: storica ed escatologica (eventi finali). Entrambi i concetti sono intrinsecamente connessi in ciascun libro. Possiamo considerare gli eventi storici dei precursori, o esempi - anche se su scala più ridotta - degli avvenimenti enormi e globali che caratterizzeranno gli ultimi tempi. Studiando quello che è accaduto ai tempi dell’Antico Testamento, potremo trarre degli indizi di ciò che succederà nel presente e anche oltre. Tuttavia, questo principio non si applica solo a Daniele e Apocalisse.

`Leggere 1 Corinzi 10:1-11. Come si esprime in questi passi il principio appena enunciato?`

Come abbiamo visto la scorsa settimana, alcuni dei racconti narrati in Daniele (Da 3:6,15,27; 6:6-9,21,22) sono avvenimenti storici ben individuati che riflettono in qualche misura quelli finali descritti nell’Apocalisse. Mediante la loro analisi, si possono avere spunti, indizi, anche su scala più vasta, in merito ad alcuni dei problemi che il popolo di Dio si troverà ad affrontare negli ultimi giorni. Ma il punto fondamentale è che, indipendentemente dalla nostra situazione immediata, abbiamo la certezza della liberazione definitiva. Apocalisse presenta tanti insegnamenti, ma di certo garantisce la vittoria ai fedeli. La sezione storica dell’Apocalisse, con qualche eccezione, copre i capitoli da 1 a 11 ed è seguita da quella che riguarda invece gli eventi finali, da 13 a 22.

`Leggere Apocalisse 12:1-17. Dove collocare questo capitolo, nella sezione storica o in quella escatologica? Perché?`

Questo capitolo, come emerge piuttosto chiaramente, appartiene a entrambi i segmenti. Per quale motivo? Parla di conflitti storici (l’espulsione di Satana dal cielo - vv. 7-9), dell’attacco di Satana al piccolo Gesù (v. 4) e della persecuzione della chiesa nella fase successiva (vv. 14-16), cui segue una descrizione dell’attacco perpetrato dal nemico alla chiesa del rimanente, negli ultimi tempi (v. 17).

`Si dice che uno degli insegnamenti della storia è che da essa non si impara mai. A prescindere dalle circostanze e dai contesti, le persone continuano a ripetere sempre i medesimi errori. Come potremmo evitare tutto ciò?`