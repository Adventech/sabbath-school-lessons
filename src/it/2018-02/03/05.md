---
title:  Cristo nell’Apocalisse – I parte
date:   18/04/2018
---

Nell’Apocalisse, ogni cosa - dalla forma al contenuto - ha un unico proposito: rivelare Gesù Cristo. Per questo inizia con le seguenti parole: «Rivelazione di Gesù Cristo» (Apocalypsis Iesou Christou). Generalmente lo si interpreta così: «la rivelazione da Gesù Cristo», oppure «la rivelazione su Gesù Cristo» (1:2).

Il fatto che si tratti di una rivelazione confuta l’idea di chi ritiene che l’Apocalisse sia troppo difficile da comprendere. Perché il Signore avrebbe inserito nella Bibbia un libro se non voleva che fosse capito da chi lo legge?

`Leggere Apocalisse 1:1-8. Cosa ci insegnano questi passi su Gesù?`

Cristo viene presentato come «principe dei re della terra» (v. 5), mentre verso la fine è definito «Re dei re» (19:16). Nonostante il caos e la confusione che regnano sulla terra, siamo rassicurati dal fatto che il nostro amorevole Signore e Salvatore, nelle sue mani, ha il controllo ultimo di ogni cosa.

Nel primo capitolo, al versetto 5, leggiamo un evidente riferimento a Cristo quale redentore. «A lui che ci ama e ci ha liberati dai nostri peccati con il suo sangue» è un’espressione che rimanda alla sua morte espiatrice sulla croce. Egli ci ha non solo giustificati, ma anche santificati (1 Co 6:11). Testi come questo ci offrono la certezza della salvezza, perché dimostrano che Gesù è colui che ha tolto i nostri peccati. Di sicuro non avremmo potuto farlo da noi stessi.

`Leggere Apocalisse 1:7. Cosa si dice su Gesù in questo testo?`

Al centro dell’intera fede cristiana vi è la promessa del ritorno di Cristo «sulle nuvole». Il Salvatore verrà di nuovo, in maniera letterale, e sarà un evento che il mondo intero potrà osservare, che porrà fine una volta per tutte alla sofferenza, al caos e ai disastri di questo mondo e inaugurerà il compimento di tutte le promesse relative all’eternità.

`Cosa ci svela su Cristo Apocalisse 1:8?`