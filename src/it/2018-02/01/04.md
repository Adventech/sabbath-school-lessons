---
title:  Guerra nel cielo e sulla terra
date:   03/04/2018
---

La caduta dei nostri progenitori ha fatto sprofondare il mondo nel peccato, nella malvagità e nella morte. Forse si può dissentire sulle cause immediate, sull’attribuzione della responsabilità, ma chi può negare la realtà dei tumulti, della violenza, dei disordini e dei conflitti che affliggono gli abitanti della terra?

Stiamo parlando di un conflitto cosmico, è la pura verità. Ma quali che siano le origini cosmiche di tale conflitto, sappiamo che si sta compiendo anche sulla terra. In effetti, buona parte della storia biblica - dalla caduta nell’Eden fino agli eventi conclusivi che condurranno al ritorno di Gesù - è per tanti versi una manifestazione del gran conflitto. Noi ci viviamo in mezzo. La parola di Dio ci spiega quello che sta avvenendo, cosa c’è dietro e, soprattutto, come andrà a finire.

`Leggere Apocalisse 12:1-7. Quali battaglie che si svolgono sia nel cielo sia sulla terra vengono descritte in questo brano?`

Abbiamo una battaglia che divampa nel cielo e altre sulla terra. La prima coinvolge il dragone (Satana - Ap 12:7-9) e Michele (il cui significato in ebraico è «chi è come Dio?»). Lucifero si ribella contro colui che lo ha creato; il gran conflitto non riguarda un duello tra divinità, ma coinvolge una creatura che si ribella al suo Creatore e lo manifesta aggredendo anche il creato.

Uscito sconfitto dalla battaglia contro Cristo svoltasi nel cielo, Satana cerca di «divorarlo» sulla terra poco dopo la sua nascita come uomo (Ap 12:7).

Sconfitto nuovamente e ripetutamente, anche nel deserto e in seguito sulla croce, Satana, dopo la disfatta irreversibile subita presso il Calvario, decide di dichiarare guerra al popolo di Dio. Questo conflitto è continuato per gran parte della storia cristiana (Ap 12:6; 14:16) e proseguirà fino alla fine dei tempi (12:17), quando Satana subirà un’altra sconfitta, al ritorno di Cristo.

`Leggere Apocalisse 12:10-12. Quale speranza ci comunicano questi versetti, all’interno di un contesto che descrive un conflitto furioso?`