---
title:  sempre Con voi, fino alla fine
date:   04/04/2018
---

Il libro dell’Apocalisse ha predetto la persecuzione che il popolo di Dio avrebbe subito per buona parte della storia della chiesa. I 1260 giorni profetici di Apocalisse 12:6 rimandano ai 1260 anni di persecuzione contro la chiesa.

«Queste persecuzioni, iniziate con Nerone al tempo del martirio dell’apostolo Paolo, proseguirono, con maggiore o minore violenza, nel corso dei secoli successivi. I cristiani erano ritenuti responsabili dei crimini più abietti e considerati la causa di ogni calamità: carestie, pestilenze, terremoti. Diventati oggetto dell’odio e del sospetto popolare, erano accusati ingiustamente da informatori assetati di guadagni. Venivano condannati come ribelli nei confronti dell’imperatore, nemici della religione e pericolosi per la società. Numerosissimi furono quelli che vennero gettati in pasto alle belve o arsi vivi negli anfiteatri» - GC, p. 40 [40,41].

Contestualmente, la donna (chiesa) fuggiva nel deserto (Ap 12:6). Per due volte la sua descrizione parla di due ali, come quelle di un’aquila. L’immagine evocata è quella di una fuga in volo verso un luogo nel quale poter trovare aiuto. C’è chi si è preso cura di lei nel deserto e il serpente, Satana, non ha potuto raggiungerla (v. 14). Dio ha preservato un rimanente anche in occasione delle persecuzioni più feroci e farà altrettanto negli ultimi tempi.

`A proposito dei pericoli dei giorni finali, Gesù ha detto al suo popolo: «Ed ecco, io sono con voi tutti i giorni, sino alla fine dell’età presente» (Mt 28:20). Come interpreti questa straordinaria promessa alla luce del martirio patito da molti dei suoi fedeli? Leggere Romani 8:31-39 e Matteo 10:28.`

Niente potrà separarci dall’amore di Dio, nemmeno persecuzione, carestia o morte. La presenza di Cristo accanto a noi, oggi come in futuro, non implica che saremo risparmiati dal dolore, dalla sofferenza, dalle prove o addirittura dalla morte. Non abbiamo mai ricevuto promesse in tal senso nella vita terrena. Significa però che, mediante Gesù e quello che ha compiuto, possiamo vivere con la speranza e la promessa che Dio ci sosterrà nelle eventuali prove e che avremo la vita eterna in nuovi cieli e nuova terra.

Possiamo vivere con la speranza che a prescindere da tutto quello che subiremo in questo mondo, secondo le parole di Paolo «Ormai mi è riservata la corona di giustizia che il Signore, il giusto giudice, mi assegnerà in quel giorno; e non solo a me, ma anche a tutti quelli che avranno amato la sua apparizione» (2 Ti 4:8). Anche noi che abbiamo «amato la sua apparizione» possiamo rivendicare questa promessa.