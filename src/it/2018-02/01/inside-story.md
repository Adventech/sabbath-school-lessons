---
title:  Finestra sulle missioni
date:   06/04/2018
---

#### «Voglio uccidere persone»

Il telefono cellulare di Fengyan squillò improvvisamente: «Mamma, sono un miserabile», disse la voce dall’altro capo del filo. Era Yang-yang la nuora di Li Fengyan; stava piangendo in modo isterico. «La mia vita è impossibile, non so cosa fare».

Allarmata, Fengyan andò a prendere la nuora per portarla a casa sua, dove le due iniziarono a parlare. Yang-yang le raccontò che udiva delle voci ordinarle di commettere atti violenti: «Sento l’impulso di picchiare qualcuno, il desiderio di uccidere. Nascondi i tuoi coltelli perché se ne vedo uno lo potrei prendere per uccidere una persona».

Fengyan chiamò il suo pastore della Chiesa cristiana avventista del 7° giorno cinese di Tokyo. Era mercoledì e Ya Chuanfu stava conducendo la consueta riunione serale di preghiera, ma si precipitò immediatamente a casa della donna, dove pregò e lesse la Bibbia insieme a Yang-yang. La ragazza apprezzò le preghiere e la parola di Dio, che iniziò a leggere con regolarità mentre soggiornava presso la suocera. Ebbe modo di leggere anche alcuni libri di Ellen G. White. Le voci cessarono e Yang ricominciò a sorridere. Il sabato si recava nella chiesa cinese di Tokyo.

Il marito di Yang-yang fu stupito per quel cambiamento repentino e decise di frequentare quella chiesa insieme alla moglie e alla madre. Un anno dopo, la coppia si battezzò. Poi la madre della ragazza si ammalò, i dottori non sapevano cosa fare e allora la figlia chiese ai membri della sua chiesa di pregare. Disse alla madre di gettare via gli idoli di famiglia dedicati a Budda e di avere fiducia in Dio. La madre di Yang-yang ebbe un recupero miracoloso!

«Prima che iniziassero quelle preghiere, sua madre non credeva in Gesù» racconta Fengyan «ma da lì in poi tutto è cambiato».

La madre si sbarazzò dell’idolo e, «alcuni mesi dopo, si battezzò insieme a suo marito. E non finisce qui: Yang-yang e Fengyan hanno parlato di Dio ad alcuni parenti in Cina e diversi di loro hanno iniziato a frequentare le locali comunità avventiste.Fengyan, 53 anni, rende merito a Dio e alla chiesa cinese di Tokyo per la straordinaria trasformazione avvenuta nella sua famiglia di immigrati cinesi:

«Ogni sabato abbiamo un luogo nel quale potere adorare».

Grazie al suo influsso, ben otto persone si sono battezzate nella Chiesa cristiana avventista del 7° giorno cinese di Tokyo, l’unica del Giappone in cui si parla il mandarino; inaugurata nel 2012 grazie anche a un’offerta mondiale in occasione di un tredicesimo sabato, oggi la chiesa conta 50 membri e ha in progetto di raddoppiare la superficie dei suoi spazi. «Ringraziamo le sorelle e i fratelli di tutto il mondo per la loro generosità» dice il pastore Yu. «Pregate per la nostra crescita».

_Andrew McChesney, Adventist Mission_