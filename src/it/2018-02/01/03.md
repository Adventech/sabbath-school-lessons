---
title:  Una conoscenza non solo intellettuale
date:   02/04/2018
---

Anche se non possiamo spiegare perché è nato il male (non esiste giustificazione per la sua esistenza), la Scrittura rivela che ha avuto origine in cielo, nel cuore di Lucifero. Oltre le straordinarie intuizioni che possiamo cogliere dai libri di Ellen G. White (p.e. il capitolo «L’origine del male», nella Grande speranza), la Bibbia non ci dà molte altre informazioni sulle modalità della sua comparsa, ma è più esplicita su come si è presentato sulla terra.

`Leggere Genesi 3:1-7. Che cosa rivela la colpevolezza di Adamo ed Eva?`

La cosa più triste è che Eva conosceva le parole rivolte loro da Dio e le ripeté: «Dio ha detto: “Non ne mangiate e non lo toccate, altrimenti morirete”» (Ge 3:3).

Ma per quanto riguarda la Scrittura, da nessuna parte si trova un divieto a toccare il frutto. Eva sapeva la verità, ovvero che mangiare quel frutto avrebbe determinato la morte. Satana, poi, contraddisse palesemente e platealmente quelle parole: «Il serpente disse alla donna: “No, non morirete affatto”» (v. 4). Può esistere contrasto più stridente? Dopo essere ricorso a un primo approccio sottile, dopo aver catturato l’attenzione della donna e verificato che non opponeva resistenza, Satana sfidò apertamente il comandamento divino. La cosa tragica è che Eva non interloquiva da una posizione di ignoranza, non poteva giustificarsi dicendo: «Non lo sapevo!».

Ma sebbene in possesso delle informazioni necessarie, sbagliò comunque. Se neanche in un ambiente perfetto come l’Eden la conoscenza è servita a impedire a Eva di peccare (e poi anche ad Adamo, anch’egli a conoscenza della verità), non inganniamoci pensando che il solo sapere sia sufficiente a salvarci. È vero, abbiamo bisogno di conoscere quello che la parola di Dio ci dice, ma oltre questo dobbiamo raggiungere quel livello di resa allo Spirito che ci permetterà anche di ubbidire alle sue istanze.

`Dio disse una cosa, Satana un’altra. Nonostante la conoscenza in loro possesso, Adamo ed Eva scelsero di dare ascolto a Satana. Pensa a quanto poco è cambiato nel corso dei millenni. Come evitare di ricommettere il medesimo errore?`