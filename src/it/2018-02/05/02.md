---
title:  Sacrificio supremo
date:   29/04/2018
---

Lo studio del sacrificio di Cristo è propedeutico per la preparazione dei credenti agli ultimi tempi. Gli uomini spesso guardano all’obiettivo che hanno di fronte, e ha una logica. Ma serve anche capire che l’obiettivo è alle nostre spalle. Stiamo parlando del Calvario. Quell’obiettivo, raggiunto per noi da Cristo, è irreversibile, definitivo e offre certezze anche riguardo all’obiettivo che abbiamo davanti.

`Leggere Romani 8:3, 1 Timoteo 1:17, 6:16 e 1 Corinzi 15:53. Perché Dio ha mandato il suo Figlio nel mondo?`

Dio ha inviato Gesù come offerta per il peccato, perché questo fosse condannato nella carne. Che cosa significa? Cristo, in quanto essere immortale, non poteva certo morire e quindi il Signore è diventato uomo, assumendo su se stesso la condizione di mortalità per poter morire come nostro sostituto.

Sebbene divino, e quindi in forma di Dio, Gesù è diventato «simile agli uomini» e ha umiliato se stesso «facendosi ubbidiente fino alla morte» sulla croce (Fl 2:6-8).

Secondo una modalità nota solo a Dio, la divinità di Gesù non è morta insieme a lui sulla croce. Andando oltre ogni possibilità di umana comprensione, la divinità di Gesù era quiescente durante i nove mesi nel ventre di Maria e nei giorni in cui è stato nella tomba, e non vi ha mai fatto ricorso per aiutare la propria umanità nel corso della sua vita e del suo ministero.

`Leggere Luca 9:22. Cosa ci dice questo passo a proposito dell’intenzionalità della morte di Cristo?`

Cristo è nato per morire. Si può ipotizzare che nemmeno per un momento, nell’eternità, sia stato libero dai pensieri della derisione, della fustigazione, delle percosse e della crocifissione che avrebbe dovuto affrontare. Siamo di fronte a un amore senza paragoni, mai testimoniato prima e mai pienamente compreso.

`Noi uomini cosa possiamo fare davanti a questa espressione di amore se non prostrarci e adorare in fede e ubbidienza? Perché la realtà della croce mette a nudo l’inutilità del merito umano?`