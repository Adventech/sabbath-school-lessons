---
title:  Il nostro sommo sacerdote
date:   01/05/2018
---

`Leggere Ebrei 7:24-27, 8:6. Quale grande speranza viene affidata a questi testi?`

Cristo ha la capacità di dare la salvezza eterna grazie a diverse qualifiche che nessun altro sacerdote avrebbe potuto vantare. Egli è Dio e ha l’autorità di perdonare i peccati; detiene un sacerdozio permanente; nel corso dell’era cristiana intercede di continuo per il suo popolo, mosso dalla stessa amorevole compassione che lo spingeva a guarire i malati e a consolare le persone sole. È anche uomo, nato però immacolato e rimasto tale. E, forte di questa condizione, è morto schiacciato dal peso sconvolgente della somma totale dei peccati dell’uomo. Solo lui quindi, Dio e uomo, può intercedere per i peccatori nel santuario celeste.

Questi passi rivelano anche che il sacrificio di Cristo è stato una volta per tutte. Occorreva che si verificasse solamente in quella circostanza ed è stato sufficiente per dare la salvezza a ogni essere umano mai esistito. D’altronde, considerando le caratteristiche di chi si è offerto come sacrificio, non avrebbe potuto essere altrimenti.

`Leggere Ebrei 9:11-15. Cosa ha ottenuto Cristo per noi attraverso la sua morte e oggi con il suo ministero nel cielo?`

Ebrei 9:12 dice che Cristo ha «acquistato una redenzione eterna». «Redenzione» deriva dal greco e significa anche «riscattare», «liberare». È la stessa parola usata in Luca 1:68, quando Zaccaria dichiara che Dio «ha visitato e riscattato il suo popolo».

Il riferimento al sangue di Cristo – il sangue dell’unico sacrificio sufficiente – dimostra che è stato Cristo, in quanto agnello sacrificale, a ottenere questa redenzione, questa liberazione. Ma la grande notizia del vangelo è che non l’ha fatto per se stesso, ma per noi, e diventa efficace nel momento stesso in cui accettiamo quel sacrificio.

`Cristo ha «ottenuto la redenzione eterna» per noi e solo dopo averlo fatto ha iniziato l’opera nel santuario celeste. Che speranza ti offre questa consapevolezza?`