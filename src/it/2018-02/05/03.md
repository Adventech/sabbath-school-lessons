---
title:  l’Agnello di Dio
date:   30/04/2018
---

`Leggere Giovanni 1:29, Apocalisse 5:12, 13:8. Quale immagine hanno in comune questi passi e quale importanza assume nell’aiutarci a capire il piano della salvezza?`

Quando Giovanni il battista definisce Gesù «Agnello di Dio», è un riferimento inconfutabile al santuario. In modo diretto, stabilisce un nesso con la morte di Cristo, solo e unico sacrificio per il peccato, annunciata dalla morte degli agnelli (e di ogni animale) offerti in sacrificio nel rituale del santuario ebraico. In fondo, i quattro vangeli raccontano quello che Gesù ha fatto in quanto agnello di Dio che toglie i peccati del mondo.

Ma il racconto di Gesù e della sua opera per la nostra salvezza non si esaurisce nei vangeli. Fin dal principio, la Lettera agli Ebrei affronta il tema di Cristo che nel santuario celeste agisce da sommo sacerdote. Dopo la prima citazione in tal senso (1:3), anche nei capitoli successivi il libro continua a farvi riferimento. La descrizione della sua opera all’interno del santuario celeste viene sviluppata in ogni dettaglio in Ebrei 7:1-28.

`Leggere Ebrei 7:1-28. Cosa dice l’autore a proposito di Gesù?`

Siamo davanti a versetti di grande ricchezza e profondità, che nella sostanza dicono che Gesù garantisce un sacerdozio migliore rispetto a quello offerto dai sacerdoti della stirpe di Aaronne nel servizio del santuario terreno. Ma adesso, al posto di un sacerdozio terreno, abbiamo un sommo sacerdote che agisce in nostro favore nel santuario in cielo. Quando fissiamo oggi i nostri occhi su Cristo, lo facciamo sul nostro sommo sacerdote.