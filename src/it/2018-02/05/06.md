---
title:  Il giorno dell’espiazione
date:   03/05/2018
---

La Lettera agli Ebrei ci insegna che il servizio del santuario ebraico era un modello di quello celeste, nel quale Cristo è entrato e ha inaugurato la fase di sommo sacerdote. Il servizio nel santuario ebraico, con i suoi due luoghi e i rituali di sacrificio e purificazione, era «rappresentazione e ombra delle cose celesti, come fu detto da Dio a Mosè quando questi stava per costruire il tabernacolo» (8:5). E così come il rituale prevedeva un ministero nei due luoghi, santo e santissimo, lo stesso vale per il servizio di Cristo nel santuario celeste. In quello terreno, il concetto di giudizio era rappresentato dal giorno dell’espiazione, che prevedeva la purificazione del santuario, secondo la descrizione di Levitico 16. Succedeva una sola volta l’anno, quando il sommo sacerdote entrava nel luogo santissimo (vv. 12-14) per compiere un’opera di purificazione ed espiazione a nome del popolo.

`Leggere Ebrei 9:20-23. Che cosa deve essere purificato?`

Gli studiosi biblici sono rimasti sorpresi dall’affermazione che attesta la necessità di purificare anche il santuario celeste. Tuttavia, una volta compreso che si tratta di un riferimento al giorno dell’espiazione, il problema svanisce. Ebrei 9:23 rivela che l’opera compiuta da Cristo nel santuario celeste è la vera espressione di quella eseguita dal sommo sacerdote durante il servizio che aveva luogo una volta l’anno, dentro il santuario israelita, nel giorno dell’espiazione. L’atto di purificazione effettuato dal sacerdote terreno presagiva l’opera che un giorno Cristo avrebbe compiuto in cielo. Il testo non dice che tale purificazione avviene immediatamente dopo l’ascensione di Gesù; grazie allo studio del libro di Daniele, sappiamo che tale fase ha avuto inizio nel 1844. Nella condizione di cristiani avviati verso gli ultimi giorni, occorre capire la solennità del tempo che stiamo vivendo, ma anche tranquillizzarci nella certezza di quello che Cristo ha fatto per ciascuno di noi nel passato, e che continua a compiere anche in questo momento all’interno del luogo santissimo del santuario celeste.

`Il messaggio del primo angelo dichiara: «Temete Dio e dategli gloria, perché è giunta l’ora del suo giudizio» (Ap 14:7). La realtà del giudizio ci indica l’avvicinarsi della fine. In che modo deve condizionare il modo in cui viviamo?`