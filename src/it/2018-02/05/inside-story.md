---
title:  Finestra sulle missioni
date:   04/05/2018
---

#### La testimonianza social

Gli avventisti sudcoreani risultano tra i più attivi nella missione evangelistica. Chi va in medio oriente troverà coreani in Turchia e Libano, ma vivono anche in paesi africani e sudamericani; persino in zone remote del Bangladesh o dell’India vi è una loro presenza attiva. Malgrado questo spirito focalizzato sulla missione, molti giovani di quella nazione sono combattuti, secondo il resoconto dei leader della chiesa. Il problema è legato al gap culturale-generazionale e alle difficoltà di fare carriera in uno Stato nel quale il sabato è un giorno lavorativo a tutti gli effetti. Ma ferisce anche la derisione proveniente da altri cristiani, che rappresentano circa un quarto della popolazione complessiva di 51 milioni, mentre gli avventisti sono un’esigua minoranza. La Chiesa cristiana avventista del 7° giorno è rigettata come culto e i suoi membri vengono beffardamente etichettati come «sdas», un gioco di parole che parte dall’acronimo inglese della chiesa stessa «SDA».

Sei studenti universitari avventisti hanno deciso di averne abbastanza e hanno così creato un gruppo Facebook e una radio online con l’obiettivo di nutrire con materiale consono i giovani della loro chiesa.

«Il nostro scopo è raggiungere i giovani che non sentono l’appartenenza all’avventismo “convenzionale”» racconta Hansu Hyun, 27 anni, studente di progettazione grafica presso l’università Sahmyook, che si trova a Seoul, la capitale sudcoreana. I giovani avventisti ne hanno preso nota. Il gruppo Facebook, nato nel 2014, ha circa 900 followers, numero significativo per la realtà avventista in quel Paese. Mette a disposizione alcuni «meme» colorati (immagini divertenti), oltre a ricette vegetariane e testimonianze. Per quanto riguarda queste ultime, gli amministratori intervistano un giovane membro di chiesa, oppure qualche volta una personalità pubblica avventista (attore o cantante) conosciuta a livello nazionale e la testimonianza che ne risulta viene diffusa attraverso cinque o più «meme». Molto successo hanno avuto una serie di «meme» che evidenziavano la storia vera di un eroe avventista come Desmond Doss, il protagonista del film Hacksaw Ridge.

«Abbiamo scoperto che un contenuto informale come questo è più facile venga accolto dal pubblico giovane» dice il cofondatore del progetto Taegyun Bong, 25 anni, studente di teologia presso l’università Sahmyook. «I giovani avventisti che hanno lasciato la chiesa ci hanno detto che stanno trovando conforto grazie al nostro ministero e ne siamo davvero felici».

La stazione radio, collegata al gruppo Facebook, offre una programmazione settimanale di due ore e si giova del contributo di leader della gioventù che raccontano come trascorrono il sabato pomeriggio, ma anche di uno studente di legge che affronta la tematica delle difficoltà legate all’osservanza del sabato.

Ogni settimana si collegano dai 700 ai 2.000 ascoltatori, spiega un altro cofondatore, Hyunho Kim, studente di letteratura inglese. «Il nostro progetto complessivo può essere descritto con una sola parola: disponibilità. Capita facilmente di vivere passivamente l’esperienza cristiana ma noi siamo giovani disposti ad agire per avere un impatto sulla comunità avventista».