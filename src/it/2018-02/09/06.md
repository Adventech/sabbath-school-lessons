---
title:  La trinità contraffatta
date:   31/05/2018
---

Il concetto della natura trina di Dio permea l’intera Bibbia. Tuttavia, nel contesto degli inganni e della persecuzione che caratterizzeranno i tempi finali, l’Apocalisse (cap. 13) parla di una «trinità contraffatta» composta dal dragone, dalla bestia che viene dal mare e da quella che viene dalla terra.

`Leggere Apocalisse 12:17; 13:1,2. Quale scena viene descritta?`

Il dragone viene visto come la contraffazione del Padre, essendo quello che ha chiaramente il controllo delle cose. Egli conferisce potere, autorità e un trono alla bestia che viene dal mare; per quale motivo quest’ultima viene considerata contraffazione di Cristo?

`Leggere Apocalisse 13:2-5. Quali sono le caratteristiche di questa bestia?`

Oltre a ricevere autorità dal dragone, reminiscenza dell’affermazione di Gesù che disse di avere ricevuto l’autorità dal Padre (Mt 28:18), questa bestia affronta la morte e poi risorge (Ap 13:3). È scritto ancora che esercita la sua autorità per quarantadue mesi, o tre anni e mezzo, contraffazione profetica del ministero letterale di Cristo, sulla base del principio giorno-anno.

`Leggere Apocalisse 13:11-17. Come viene descritta la bestia che sale dalla terra?`

Questa bestia promuove gli interessi di quella proveniente dal mare, rievocando la figura dello Spirito Santo il quale non glorificò se stesso ma Gesù (Gv 16:13,14). Inoltre, proprio come lo Spirito che fece discendere lingue di fuoco dal cielo (At 2:3), anch’essa compie un atto soprannaturale analogo (Ap 13:13).

«Alla fine, la bestia che sale dalla terra falsifica la Pentecoste! A quale scopo? Per dimostrare al mondo che la trinità contraffatta è il vero Dio» - John Paulien, What the Bible Says About the end-Time, Md.: Review and Herald Publishing association, Hagerstown, 1998, p. 111.

`Quali sono altri inganni che si manifesteranno negli ultimi tempi, di cui dobbiamo essere consapevoli? Come faremo a riconoscerli?`