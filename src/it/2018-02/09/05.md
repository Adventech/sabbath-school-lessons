---
title:  Il sabato e la teoria dell’evoluzione
date:   30/05/2018
---

Satana è riuscito a ingannare il mondo non solo grazie alla teoria dell’immortalità dell’anima, ma ha avuto successo anche il suo piano di usurpazione del sabato a beneficio della domenica, la cui durata coincide con buona parte della storia del cristianesimo. Negli ultimi anni, egli si è dato da fare con un altro imbroglio che ridimensiona il valore del sabato nella mente delle persone: la teoria dell’evoluzione.

`Leggere Genesi 1-2:3. In che modo Dio ha creato il nostro mondo e quanto tempo ci ha impiegato?`

Anche la lettura sommaria di questi passi rivela due dati relativi alla narrazione biblica della creazione: primo, ogni cosa venne pianificata e calcolata, nulla fu lasciato al caso o all’arbitrarietà. La Scrittura non lascia spazio al dubbio in questo senso: il processo creativo non è stato in alcun modo casuale.

Secondo, i testi affermano che ogni creatura è stata fatta separatamente e distintamente da ogni altra. La Bibbia non dice nulla a proposito di una presunta discendenza naturale comune (una cellula primordiale) che ha dato origine a ogni forma di vita sulla terra.

Questi due elementi sono evidenti anche con un’interpretazione non letterale della Genesi: nulla è stato casuale durante l’atto creativo e non vi è alcuna discendenza comune naturale delle specie.

Eccoci invece alla teoria dell’evoluzione darwiniana, che nelle sue variabili insegna sostanzialmente due cose: la casualità e la discendenza naturale comune per tutte le specie. Perché allora in tanti interpretano la Genesi attraverso la lente di una teoria che contraddice quel libro nelle sue istanze di base? In effetti, l’errore dell’evoluzione non solo ha fuorviato milioni di persone, ma tanti cristiani ritengono di potere armonizzare quella teoria con la loro fede, nonostante le eclatanti contraddizioni appena menzionate.

Tuttavia, le implicazioni dell’evoluzione nel contesto degli eventi finali rendono ancor più manifesto il pericolo dell’inganno. Perché prendere sul serio un settimo giorno come memoriale non di una creazione durata sei giorni, ma 3 miliardi di anni (l’ultima data presunta dell’inizio della vita sulla terra)?

L’evoluzione spoglia il settimo giorno di qualsiasi valore perché trasforma i sei giorni del racconto creativo in qualcosa che somiglia a un mito, simile a quello che narra come Romolo e Remo siano stati allevati dalla lupa. Se una persona è convinta che la creazione abbia richiesto miliardi di anni, e non sei giorni, rischierebbe la persecuzione o addirittura la morte per perorare la causa del sabato contro la domenica?