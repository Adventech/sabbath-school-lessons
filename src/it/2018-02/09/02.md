---
title:  L’inganno peggiore
date:   27/05/2018
---

Nella prima lezione del trimestre parlavamo di conflitto cosmico che, purtroppo, ha scavalcato i confini del cosmo per raggiungere la nostra terra. Il problema è che molte persone, cristiani compresi, non credono in questa realtà semplicemente perché non credono a Satana. Secondo la loro interpretazione, i testi biblici che parlano di questa figura sono semplici espressioni di una cultura prescientifica che cerca di spiegare il male e la sofferenza nel mondo. Per tanti, troppi individui, l’idea di un’entità letterale e soprannaturale che pianifichi progetti malvagi contro il genere umano è il prodotto della finzione fantascientifica, una sorta di Darth Vader del famoso Guerre stellari.

`Leggere i testi di seguito, tutti tratti dall’Apocalisse. Cosa ci dicono a proposito della realtà di Satana e del suo ruolo nel contesto degli eventi finali? Apocalisse 2:13,24; 12:3, 7-9,12,17; 13:2; 20:2,7,10.`

L’Apocalisse ci spiega quanto potere eserciterà Satana negli ultimi tempi su buona parte della popolazione mondiale, allontanandola dalla salvezza e indirizzandola a perseguitare chi conserva la fedeltà a Gesù. Tra i tanti, forse la peggiore delle «macchinazioni» (2 Co 2:11 - dal greco noemata) che attuerà Satana, sarà quella di convincere le persone che egli non esiste. Chi cercherebbe di fuggire da un nemico terribile che però crediamo non esista? È sorprendente sapere quanti cristiani dichiarati non prendano con serietà l’idea di un avversario letterale. Assumono questa posizione solo per ignoranza oppure reinterpretano tanti passaggi della parola di Dio che ne rivelano l’azione e le trame nel mondo, in particolare negli ultimi tempi? Il dato di fatto che comunque ci sia una fetta importante di individui restii a credere all’esistenza letterale di Satana, anche di fronte a evidenti prove bibliche, ci ricorda che è fondamentale capire quello che la Scrittura insegna davvero.

`Malgrado in Apocalisse si parli delle macchinazioni di Satana, quale grande speranza troviamo nel passo del capitolo 12, versetto 11? Da dove deriva la nostra forza contro il nemico?`