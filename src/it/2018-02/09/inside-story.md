---
title:  Finestra sulle missioni
date:   01/06/2018
---

#### Né ricco né povero

_Andrew McChesney, Adventist Mission_

Chang fece un sogno nel quale vedeva denaro e benessere in Cina. Pensò che la fabbrica di produzione di zaini per la quale lavorava lo avrebbe reso ricco e così restò perplesso quando l’azienda entrò in crisi. Un amico conosciuto online gli dette un consiglio insolito: «Vai in chiesa».

Prima che l’azienda fallisse, Chang era troppo impegnato per pensare alla chiesa e non fu particolarmente colpito dopo la sua prima visita. Qualcuno però gli disse che se avesse perseverato Dio lo avrebbe benedetto. «Volevo che Dio mi benedicesse con del denaro e così ritornai una seconda volta» spiega.

In quel periodo Chang fu assunto come cuoco nel ristorante di un’altra città. Appena arrivato, si dette da fare per cercare una chiesa e pensò di controllare su internet. «Volevo trovare una chiesa per guadagnare più denaro». Trovò due: una realtà religiosa grande, i cui servizi si svolgevano di domenica e una più piccola, avventista. «Non so perché ma decisi di andare in quella piccola».

Un giorno, un membro di quella chiesa scambiò alcune vedute con Chang a proposito del sabato. «Se lo osservi, riceverai ulteriori benedizioni» gli disse.

Chang voleva solo altro denaro e così chiese ai fedeli di pregare perché potesse osservare il sabato. Il giorno dopo, disse al suo superiore che voleva il sabato libero, altrimenti si sarebbe licenziato. «Non minacciare il licenziamento, prenditi libero il tuo sabato» gli rispose l’uomo. Quando però il proprietario del ristorante venne a sapere di quell’accordo ordinò spazientito a Chang di venire a lavorare di sabato, il quale si licenziò senza pensarci due volte; ma la cosa sorprendente è che fecero altrettanto anche gli altri impiegati in segno di solidarietà.

I membri della chiesa proposero a Chang di condurre corsi sulla salute presso un centro di cura avventista e a lui piacque l’idea. Avendo un diploma di nutrizionista, avrebbe potuto guadagnare belle somme. Ma in lui iniziava a farsi strada un crescente desiderio di conoscere Dio. Pregò per potere approfondire la Bibbia e il giorno successivo due membri provenienti da chiese diverse lo chiamarono separatamente per consigliargli di frequentare un corso di studi biblici in un’altra città. Quel corso cambiò la sua esistenza: perse l’ansia di fare denaro e divenne un missionario al servizio del Signore. Chang indica il passo di Isaia 55:8 come sintesi della sua vita: «“Infatti i miei pensieri non sono i vostri pensieri, né le vostre vie sono le mie vie” dice il Signore».

Ecco le sue parole: «Oggi non mi sento ricco ma neanche povero. Un giorno una predicatrice mi disse che non le mancava nulla. Non le credetti e le risposi che doveva avere tanto denaro per parlare in quel modo. Ora capisco cosa intendesse. Anche a me non manca niente».

Parte della vostra offerta sosterrà i pionieri di Global Mission come Chang.