---
title:  L’immortalità dell’anima
date:   29/05/2018
---

`Cosa ci dicono i passi indicati di seguito in merito allo stato dei defunti? Quale notevole protezione possono garantirci contro uno dei due «grandi errori»? Ecclesiaste 9:5,6,10; Salmi 115:17; 146:4; 1 Corinzi 15:16-18; Daniele 12:2.`

Negli ultimi anni è stato dato molto risalto a racconti di persone che sono «decedute» (nel senso che hanno smesso di respirare e il cui cuore ha cessato di battere) per poi tornare improvvisamente a vivere. In numerosi casi, i protagonisti hanno parlato di esperienze incredibili di un’esistenza conscia dopo l’apparente morte. Qualcuno ha raccontato di come galleggiasse nell’aria e però vedesse in basso il proprio corpo. Altri hanno invece detto di essere usciti dal corpo e di avere incontrato un essere meraviglioso che emanava luce e calore e che esponeva loro verità riguardanti la dolcezza e l’amore. C’è stato poi anche chi ha riferito di incontri e dialoghi con parenti già defunti. Un fenomeno sempre più comune, al punto da meritare un nome scientifico: Near Death Experience (Ndes).

Anche se l’evento resta controverso, molti credenti cristiani lo hanno sbandierato come prova dell’immortalità dell’anima, per dire che dopo la morte l’anima si trasferisce in un’altra dimensione dell’esistenza conscia. Naturalmente, questi fenomeni non sono che un’ulteriore manifestazione di uno dei «due grandi errori». Finché la persona crede che nel momento del decesso la sua anima continuerà a vivere in una forma o nell’altra, sarà più che mai esposta agli inganni più occulti o spiritici, in base ai quali l’idea promossa (implicita o esplicita) sarà quella della superfluità di Gesù. In effetti, la maggior parte delle persone che hanno detto di aver vissuto un episodio di Ndes hanno confermato che gli esseri spirituali incontrati, o anche i parenti defunti, avevano pronunciato loro parole di consolazione, amore, pace e bontà, ma nemmeno un cenno sulla salvezza in Cristo, sul peccato, sul giudizio imminente, vale a dire sui concetti biblici di fondo. Sarebbe logico supporre che, oltre a un assaggio della vita eterna cristiana, queste persone avrebbero dovuto ricevere anche qualche cenno relativo agli insegnamenti più basilari della fede cristiana. Quello che invece emerge dai resoconti degli individui coinvolti, ricorda il più delle volte il dogma New Age, e così si spiegherebbe come mai molti di loro si ritrovano molto meno inclini al cristianesimo rispetto a prima.

`Anche se le nostre percezioni sensoriali potrebbero darci altre indicazioni, perché è importante restare sempre aderenti alle verità della parola di Dio?`