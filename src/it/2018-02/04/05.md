---
title:  Certezza di salvezza
date:   25/04/2018
---

Ci sono avventisti che si domandano se saranno salvati. Non hanno certezze e desidererebbero conoscere il proprio futuro in termini di vita eterna. Si impegnano a fondo per essere brave persone, eppure si rendono conto di essere mancanti. Guardano dentro se stessi e trovano pochi motivi di incoraggiamento lungo il percorso della vita. Quando percepiamo l’immensa distanza tra il nostro carattere e quello di Gesù, oppure quando leggiamo testi del tipo: «Stretta invece è la porta e angusta la via che conduce alla vita, e pochi sono quelli che la trovano» (Mt 7:14), a chi non capita di avere dei momenti nei quali si chiede se ce la farà?

Per prepararsi ai tempi finali, le persone devono avere nel presente la certezza di essere salvate. Devono gioire nella realtà della salvezza per affrontare il futuro senza paura. Come abbiamo visto, ogni persona della divinità è all’opera per salvarci; questo significa che possiamo e dobbiamo vivere con la certezza della nostra salvezza.

**Quale speranza e quali certezze ci trasmettono in termini di salvezza questi versetti?**

`Salmi 91:15,16;`

`Gioele 2:31,32;`

`Giovanni 10:28;`

`Romani 10:9-13;`

`1 Giovanni 5:11-13`

Abbiamo ricevuto l’appello, quasi l’ingiunzione, di vivere delle vite sante, ma non potranno che essere il risultato della salvezza in Cristo e non lo strumento per ottenere quella salvezza. Certo, dovremo essere fedeli, fino alla morte, ma sempre confidare sul dono come unica speranza di vita eterna. Il popolo di Dio sarà trovato fedele e ubbidiente negli ultimi giorni, caratteristiche che proverranno dalla certezza di quello che Dio ha fatto per ogni persona.