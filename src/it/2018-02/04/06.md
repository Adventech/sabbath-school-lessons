---
title:  Il vangelo eterno
date:   26/04/2018
---

`Leggere Apocalisse 14:6,7. Che cos’è il «vangelo eterno»?`

In questo caso il vangelo viene definito «eterno», ulteriore prova dell’immutabilità di Dio. Un Dio che non cambia non può che produrre un vangelo che non cambia. Questo vangelo eterno dona certezza a chiunque sia disposto ad accettarlo. Esso rivela l’amore immutabile di Dio ed è questo il messaggio che il mondo ha bisogno di ricevere. Tutti devono avere la possibilità di udirlo, per questo il Signore ha affidato al suo popolo il mandato di diffonderlo.

`«In lui ci ha eletti prima della fondazione del mondo perché fossimo santi e irreprensibili dinanzi a lui, avendoci predestinati nel suo amore a essere adottati per mezzo di Gesù Cristo come suoi figli, secondo il disegno benevolo della sua volontà» (Ef 1:4,5). Queste parole non confermano forse l’attributo di «eterno» conferito al vangelo?`

Scelti in lui «prima della fondazione del mondo»! Prima ancora che il mondo da noi conosciuto fosse creato, il piano di Dio prevedeva già la salvezza dell’uomo in lui. Prendiamo alcuni dei termini presenti nei versetti di Efesini: «eletti», «predestinati», «disegno benevolo», «adozione», e riflettiamo su quanto Dio desideri garantirci la vita eterna nella sua persona. Il fatto che tutto questo lo abbia fatto nel passato eterno (2 Te 2:13; 2 Ti 1:9) è una chiara indicazione della sua grazia e dimostra che la nostra salvezza non dipende da qualsiasi cosa una creatura faccia o dai meriti acquisiti, ma esclusivamente da un atto che nasce dal carattere amorevole di Dio. Poteva la nostra salvezza dipendere dalle nostre opere, se siamo stati eletti a ottenerla in lui prima ancora che esistessimo? La nostra scelta consiste nell’accettarla oppure nel rifiutarla.

Come si manifesta questa elezione nella vita della persona scelta? Essendo «santi e irreprensibili dinanzi a lui» (Ef 1:4). Siamo stati scelti per essere così.

`Il nostro compito è la diffusione a livello globale del «vangelo eterno», come parte del messaggio finale che precede il ritorno di Cristo. Perché dobbiamo conoscere e vivere la realtà di questo vangelo eterno prima di condividerlo con gli altri?`