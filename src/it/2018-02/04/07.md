---
title:  Approfondimento
date:   27/04/2018
---

Possiamo avere la certezza della salvezza, ma in alcun modo ci è concesso di trasformarla in presunzione, perché diventerebbe una falsa certezza. A tal proposito, Gesù lancia un chiaro monito: «Non chiunque mi dice: “Signore, Signore!” entrerà nel regno dei cieli, ma chi fa la volontà del Padre mio che è nei cieli. Molti mi diranno in quel giorno: “Signore, Signore, non abbiamo noi profetizzato in nome tuo e in nome tuo cacciato demoni e fatto in nome tuo molte opere potenti?” Allora dichiarerò loro: “Io non vi ho mai conosciuti; allontanatevi da me, malfattori!”» (Mt 7:21-23).

Queste persone hanno commesso due errori fatali: il primo è che, malgrado le grandi cose fatte nel nome del Signore, non stavano compiendo la sua volontà, ovvero ubbidire alla sua legge. Gesù non dice «allontanatevi da me voi che non siete stati senza peccato» o che «non siete stati perfetti». Li apostrofa piuttosto con l’aggettivo «malfattori», traduzione di anomian, vale a dire «senza legge».

Secondo errore, notare l’enfasi che rimarcano sulla propria persona o sui successi che hanno ottenuto. «Non l’abbiamo forse fatto nel tuo nome?». Quanto dovevano essere distanti da Cristo per evidenziare le loro buone opere nel tentativo di giustificarsi di fronte al Signore! Le uniche opere che ci salveranno sono quelle di Cristo, accreditateci per fede. In questo dimora la nostra certezza, non certo nella nostra persona. Cosa fare? Ubbidire alla legge di Dio e confidare esclusivamente nei meriti della giustizia di Cristo; in questo modo otterremo la certezza di cui abbiamo bisogno.

**Domande per la condivisione**

`1. Martin Lutero pare abbia detto: «Quando guardo a me stesso non riesco a capire in che modo potrò essere salvato. Quando guardo a Gesù, non riesco a capire come potrò essere perso». Perché sono parole di grande sapienza?`

`2. Siamo stati eletti per essere salvati prima della creazione di questo mondo. Perché non vuol dire che tutti saranno salvati? Se così non sarà, dipenderà dalle scelte di Dio o da quelle degli uomini?`

`3. Perché lo scenario del gran conflitto ci aiuta ad affrontare con maggior prontezza la questione del male in un mondo comunque amato dal Padre, dal Figlio e dallo Spirito Santo?`