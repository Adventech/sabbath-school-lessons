---
title:  L’amore del Padre
date:   22/04/2018
---

Non molto tempo prima di morire sulla croce, Gesù parla con il suo gruppo più ristretto di fedeli e l’argomento è in che modo far venire le persone al Padre per mezzo di lui. È a quel punto che Filippo dice: «Signore, mostraci il Padre e ci basta» (Gv 14:8).

`Come risponde il Maestro a Filippo? (Gv 14:9). Quali errati concetti su Dio intendeva chiarire quella risposta?`

C’è chi dice che il Dio dell’Antico Testamento sia un Dio del giudizio a confronto con quello presentato nel Nuovo, pieno di misericordia, grazia e perdono. Una conclusione che non è affatto valida. Si tratta del medesimo Dio, con gli stessi tratti che emergono tanto nell’Antico quanto nel Nuovo Testamento.

Uno dei motivi per cui Cristo è venuto nel mondo è stato quello di rivelare la verità su Dio Padre. Nei secoli si erano diffuse a tal proposito idee sbagliate su di lui e sul suo carattere, non solo tra i pagani ma anche in seno alla nazione eletta. «La terra era nelle tenebre perché non comprendeva Dio. Perché le cupe ombre fossero rischiarate e il mondo si riconciliasse con Dio, occorreva che la potenza ingannatrice di Satana fosse infranta. Ma ciò non poteva avvenire con la forza» - DA, p. 22 [10]. Questi sono alcuni dei motivi per cui Gesù è sceso sulla terra.

Dio non cambia; se conoscessimo tutti i fatti relativi agli eventi dell’Antico Testamento, scopriremmo che è stato altrettanto misericordioso in quel frangente come lo si è dimostrato nelle vicende del Nuovo. La Scrittura afferma «Dio è amore» (1 Gv 4:8) e Dio non cambia. «Gesù Cristo è lo stesso ieri, oggi e in eterno» (Eb 13:8). Ricordiamoci anche che è stato il Dio dell’Antico Testamento a essere affisso su una croce. Il Signore è lento all’ira, fedele, compassionevole, ricco di grazia e amore (Es 34:6,7). Il suo amore è inesauribile (Sl 143:8) e si compiace in quelli che lo seguono (147:11). Dio ha in mente di rendere prospero il suo popolo e dargli speranza (Gr 29:11). Nel suo amore, non rimprovera la sua gente ma si rallegra in mezzo a essa con canti (So 3:17). Ecco, il Padre è tutto questo. E molto di più…

`Gesù rappresenta Dio il Padre. Per quale motivo questa è una verità straordinaria, in particolar modo per chi talvolta è portato a temerlo?`