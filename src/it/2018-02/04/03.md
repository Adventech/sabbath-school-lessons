---
title:  L’amore di Cristo
date:   23/04/2018
---

Il peccato ha avuto l’effetto di separare il genere umano da Dio, aprendo un abisso tra loro, che se non fosse stato colmato avrebbe portato alla distruzione dell’umanità. Il baratro era profondo e pericoloso, occorreva qualcosa di davvero inaspettato per risolvere la questione del peccato e per riunire l’umanità peccatrice con un Dio giusto e santo. Occorreva che un essere eterno come lo stesso Dio si facesse uomo e offrisse se stesso come sacrificio per i nostri peccati.

`Leggere Giovanni 1:1-3,14 e Filippesi 2:5-8. Cosa impariamo da questi brani sulla vera essenza di Gesù?`

Cristo è eterno, la sua esistenza non dipende da qualcuno o da qualcosa. È Dio, non semplicemente in aspetto, ma nella sostanza. La sua natura è essenzialmente divina ed eterna. Gesù ha conservato quella natura ma si è fatto uomo per osservare la legge da uomo e morire come sostituto per amore di tutti quelli che l’avevano infranta, ovvero ciascuno di noi (Ro 3:23).

Cristo è diventato uomo, senza godere di alcun vantaggio sui suoi simili. Ha osservato la legge di Dio non grazie alla potenza divina intrinseca, ma confidando sulla stessa forza che viene dall’alto e che è a disposizione di ogni essere umano. Gesù è pienamente Dio e pienamente uomo. Questo significa che colui il quale «sostiene tutte le cose con la parola della sua potenza» (Eb 1:3), è lo stesso che poi fu «adagiato nella mangiatoia» (Lu 2:16). Significa che colui il quale «è prima di ogni cosa e tutte le cose sussistono in lui» (Cl 1:17), è la stessa persona che, da bambino, «cresceva in sapienza e in statura» (Lu 2:52). Significa ancora che colui senza il quale «neppure una delle cose fatte è stata fatta» (Gv 1:3), è lo stesso appeso «al legno» (At 5:30).

Se tutte queste cose rivelano il suo amore per noi, che poi altro non è che una manifestazione dell’amore che il Padre nutre per gli uomini, allora non ci sorprende se abbiamo così tanti motivi per rallegrarci ed essergli riconoscenti!

`Leggere Romani 8:38,39. Perché le cose lette oggi ci danno sufficienti motivi per avere fiducia nelle parole di Paolo?`