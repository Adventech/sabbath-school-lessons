---
title:  Finestra sulle missioni
date:   27/04/2018
---

#### Convertire una fidanzata

Yamaji Hiroshi, il figlio venticinquenne di un pastore, era innamorato; ma c’era un problema: la sua ragazza, Sakiko, non era avventista. I due si erano conosciuti in una scuola avventista per infermieri nei dintorni di Tokyo. Poi avevano lavorato insieme al Centro medico avventista nell’isola giapponese di Okinawa ed è lì che era nato il loro amore. Hiroshi aveva cercato di convincere Sakiko a diventare avventista e la invitava ogni sabato ad andare in chiesa. Il ragazzo elogiava l’attendibilità della Bibbia e sottolineava la bellezza di diventare cristiani, ma la fidanzata non aveva nessuna intenzione di seguirlo nella fede e glielo disse apertamente.

Hiroshi rinunciò perché si rese conto che non sarebbe mai riuscito a persuadere Sakiko a diventare cristiana e si rassegnò alla probabile fine della loro relazione. «Però mi piaceva sempre e la stessa attrazione provava lei nei miei confronti».

Gli venne in mente un passaggio tratto da Messaggi ai giovani di Ellen G. White, un libro che aveva letto per intero da adolescente, quando frequentava il liceo avventista.

«Se avete l’abitudine di pregare due volte al giorno quando l’idea del matrimonio non vi sfiora ancora, dovreste pregare quattro volte al giorno quando avete preso una simile decisione» p. 320.

Hiroshi mise in borsa la sua Bibbia e un libro di Ellen G. White per trascorrere tre giorni di preghiera e digiuno su un monte vicino.

«Chiesi al Signore come comportarmi. Lessi la Bibbia e l’altro libro ogni giorno e tenni una specie di diario quotidiano».

Dopo quell’esperienza, Hiroshi accettò l’impiego offertogli da una casa di riposo molto distante da dove risedeva. Pensò che la distanza avrebbe consolidato oppure definitivamente affossato la loro relazione sentimentale e pregò perché l’esito fosse conforme alla volontà di Dio.

La distanza si rivelò un grande peso: «Non potevo stare con lei, portarla in chiesa o darle studi biblici. Potevo solo pregare e lo feci in abbondanza».

Fu a quel punto che il Signore intervenne. Dopo qualche settimana, Sakiko gli annunciò che voleva essere battezzata. Si era totalmente convertita! Dopo il battesimo, la coppia si sposò.

Hiroshi, oggi 56 anni, non ha mai dimenticato la storia della conversione di Sakiko, diventata il fondamento del suo ruolo di leader della chiesa avventista giapponese. Tra i suoi compiti c’è anche quello di responsabile di Adventist Mission, direttore del dipartimento salute e di assistente del presidente per quanto concerne l’evangelizzazione. «Come pastore tengo alcuni studi biblici, predico e amo la gente ma non posso fare altro. Per cambiare il cuore del prossimo e fargli accettare Gesù ci vuole Dio, questo è compito suo», commenta Hiroshi, padre di cinque figli.

_Andrew McChesney, Adventist Mission_