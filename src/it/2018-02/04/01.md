---
title:  Salvezza e tempo finale
date:   21/04/2018
---

### Letture
Giovanni 1:1-3; 14:9; Sofonia 3:17; Romani 8:38-39; Salmi 91:15-16; Apocalisse 14:6-7; Efesini 1:4-5

> <p></p>
> «In questo è l’amore: non che noi abbiamo amato Dio, ma che egli ha amato noi, e ha mandato suo Figlio per essere il sacrificio propiziatorio per i nostri peccati» 1 Giovanni 4:10.

Un’interessante e cruciale differenza tra la religione cristiana e quelle non cristiane sta nel fatto che queste ultime evidenziano gli insegnamenti ricevuti da chi le ha fondate, ma non ciò che i fondatori hanno fatto per esse. C’è un solo motivo: quale che sia stata l’opera dei padri di quelle religioni, non è sufficiente a salvare nessuno, riducendo il loro insegnamento a un tentativo di salvarsi da soli.

Al contrario, i cristiani sottolineano non solo quello che Gesù ha insegnato, ma anche ciò che ha fatto, perché ha fornito gli unici strumenti utili alla nostra salvezza. L’incarnazione di Cristo (Ro 8:3), la sua morte sulla croce (5:8), la sua risurrezione (1 P 1:3), il suo ministero celeste (Eb 7:25) - ecco quali sono le sole azioni in grado di donarci la salvezza. Non dipende certo da noi stessi. «Se riuniste tutto ciò che è buono e santo, nobile e amabile negli uomini e poi lo presentaste agli angeli di Dio come parte attiva nella salvezza dell’uomo, la proposta sarebbe respinta perché considerata tradimento» - FW, p. 24.

Una verità straordinaria e particolarmente importante per noi che ci troviamo coinvolti nei pericoli e negli inganni degli ultimi tempi.