---
title:  Adorare il Creatore
date:   19/05/2018
---

### Letture
Apocalisse 14:6-12; Matteo 24:14; Galati 3:22; Luca 23:32-43; Genesi 22:12

> <p></p>
> «Poi vidi un altro angelo che volava in mezzo al cielo, recante il vangelo eterno per annunziarlo a quelli che abitano sulla terra, a ogni nazione, tribù, lingua e popolo» Apocalisse 14:6.

Noi avventisti crediamo nel concetto di «verità presente» (2 P 1:12; l’espressione «verità che è presso di voi» è resa, nella versione inglese King James, «present truth», verità presente - ndt), secondo cui sostanzialmente Dio svela al momento necessario la verità all’umanità, che nel corso delle epoche riceve sempre maggiore conoscenza. La prima promessa evangelica, in Genesi 3:15, rivelò alla coppia caduta che ci sarebbe stata speranza mediante la progenie della donna. La promessa fatta al patriarca: «Abraamo deve diventare una nazione grande e potente e in lui saranno benedette tutte le nazioni della terra» (18:18), è una rivelazione già più esaustiva rispetto alla prima. La venuta di Gesù, il quale ha detto che «il Figlio dell’uomo non è venuto per essere servito, ma per servire, e per dare la sua vita come prezzo di riscatto per molti» (Mr 10:45), lo è ovviamente ancora di più nell’ottica della verità evangelica.

Oggi crediamo che il messaggio dei tre angeli di Apocalisse 14:6-12 sia la «verità presente» per quelli che vivono nei giorni che precedono il ritorno di Cristo e il compimento di tutte le nostre speranze di cristiani.

Questa settimana ci concentreremo in particolare sul primo messaggio, perché contiene verità fondamentali per tutti quelli che cercheranno di rimanere fedeli in mezzo alle prove e ai pericoli.