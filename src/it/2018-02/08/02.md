---
title:  L’universalità del vangelo
date:   20/05/2018
---

`Leggere Apocalisse 14:6, Matteo 24:14, 28:19. Quale tema simile affrontano i passi indicati? In che modo, se li riuniamo, ci fanno comprendere l’importanza della testimonianza e della missione ai fini dell’obiettivo che si propone la nostra chiesa?`

Si può legittimamente asserire che il messaggio del primo angelo corrisponde al grande mandato (Mt 28:19), contestualizzato oggi nei tempi finali. Si tratta a tutti gli effetti di «verità presente». Tutti e tre i passi, come abbiamo modo di osservare, sottolineano l’annuncio del vangelo al mondo, a «tutte le nazioni», a «ogni nazione, tribù, lingua e popolo». Detto altrimenti, la portata di questo messaggio è universale, ogni singolo individuo ha bisogno di ascoltarlo.

`Leggere Galati 3:22. Perché il mondo ha bisogno di udire il vangelo?`

L’universalità del peccato giustifica l’universalità della nostra missione e della nostra chiamata. «Ogni nazione, tribù, lingua e popolo» ha commesso degli sbagli, ha violato la legge di Dio ed è «rinchiusa sotto peccato». La caduta nell’Eden ha avuto un impatto su ogni essere umano, nessuna nazione o etnia può dirsi immune. Tutti noi ci confrontiamo con le conseguenze immediate del peccato e se non fosse stata posta in essere una soluzione, la sorte che non avremmo potuto scansare si sarebbe chiamata morte eterna. Ma quella soluzione è giunta: la vita, la morte, la risurrezione e il ministero di Gesù nel santuario celeste. Ecco l’unico rimedio possibile contro il peccato. Tutti devono conoscere la grande speranza offerta loro da Dio in Gesù Cristo. È per questo che gli avventisti si sono diffusi in tutto il mondo, nel tentativo di portare il messaggio di Gesù a quanti non lo hanno ancora ascoltato.

`Perché la diffusione del messaggio evangelico fa del bene, spiritualmente parlando, a chi ne è protagonista? Si può dire che la testimonianza e la missione per il prossimo sono il modo migliore per prepararsi al ritorno di Gesù?`