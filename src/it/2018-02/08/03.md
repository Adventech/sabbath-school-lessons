---
title:  Il ladrone e il «vangelo eterno»
date:   21/05/2018
---

Secondo le parole di Apocalisse 14:6, il messaggio che deve essere proclamato al mondo è il «vangelo eterno»; un messaggio di speranza per gli abitanti di un mondo incapace in sé di offrire speranza.

`Leggere Luca 23:32-43. Perché in questo racconto troviamo la grande speranza del vangelo eterno per tutti i peccatori?`

Scrivendo a proposito del ladrone, Ellen G. White dice che, pur non essendo un criminale incallito, «per soffocare le sue convinzioni, si era abbandonato sempre di più al peccato, finché era stato arrestato, riconosciuto colpevole e condannato alla morte della croce» - DA, p. 749 [560].

Tuttavia, che cosa gli succede? Mentre è inchiodato alla croce ha un’illuminazione sulla vera essenza di Gesù e grida: «Gesù, ricordati di me quando entrerai nel tuo regno!» (Lu 23:42). Cristo gli risponde forse dicendogli: «Beh, amico, mi piacerebbe aiutarti ma non avresti dovuto soffocare le tue convinzioni e lasciarti andare ai peccati»? Oppure, citando uno dei suoi primi sermoni: «se la vostra giustizia non supera quella degli scribi e dei farisei, non entrerete affatto nel regno dei cieli» (Mt 5:20)? Riporta forse a galla gli errori passati di quell’uomo? No, affatto. Anzi, si volge verso quel criminale, verso quel ladrone dal carattere lacunoso che non ha nulla da offrirgli nel solco della giustizia e che poco prima lo aveva maledetto (27:44). Vedendo in lui un uomo nuovo, Gesù sostanzialmente gli dice: «Proprio adesso, ti do la certezza che i tuoi peccati, i tuoi crimini, i tuoi sbagli sono perdonati» e quindi «tu sarai con me in paradiso» (Lu 23:43).

Questo è il «vangelo eterno», il fondamento del messaggio del primo angelo. Senza questa verità, nessun altro insegnamento, sia esso la legge, il sabato o lo stato dei morti, avrebbe alcuna importanza.

`Quale speranza trai personalmente da questo episodio?`