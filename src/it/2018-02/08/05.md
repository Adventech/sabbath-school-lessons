---
title:  L’ora del suo giudizio è giunta
date:   23/05/2018
---

L’idea del timore di Dio e di rendergli gloria, nel primo messaggio, sono collegate al giudizio (Ap 14:7). Se ogni insegnamento biblico è chiaro, lo è anche il fatto che il Signore è un Dio di giustizia e giudizio. Questi due aspetti così assenti nel nostro mondo un giorno si manifesteranno.

Le persone hanno bisogno di temere Dio, per questo il «vangelo eterno» include anche la realtà del giudizio. Che legame esiste tra questi due elementi? Se vangelo significa «buona notizia», allora sappiamo che, seppur peccatori e trasgressori della legge divina, quando verrà il giudizio anche noi, come il ladrone sulla croce, non subiremo la sentenza e la condanna conseguenti.

`In che posizione mi troverei se dovessi rivendicare i miei meriti? Matteo 12:36; Ecclesiaste 12:16; Romani 2:6; 1 Corinzi 4:5.`

Il Dio che conosce anche il numero di capelli che ho nella mia testa giudicherà il mondo. Ma proprio per questo il «vangelo eterno» è una buona notizia. Il giudizio ci sarà ma non vi sarà «alcuna condanna» per i fedeli discepoli di Cristo, per quelli che sono stati lavati, santificati e giustificati nel nome del Signore Gesù (1 Co 6:11), perché egli è la loro giustizia e grazie alla sua giustizia passeranno indenni il giudizio.

«L’uomo da solo non può fronteggiare queste accuse e si presenta a Dio con i suoi abiti macchiati dal peccato, confessando le sue colpe. Gesù, il nostro avvocato, presenta un valido argomento di difesa in favore di tutti quelli che attraverso il pentimento e la fede gli hanno affidato la protezione della loro anima. Difende la loro causa e vince il loro accusatore coi potenti argomenti del Calvario. La sua perfetta ubbidienza alla legge divina - fino alla morte della croce - gli ha conferito ogni podestà in cielo e sulla terra e così può chiedere al Padre suo clemenza e riconciliazione per l’uomo colpevole» - 2TT, p. 173 [117].

`Perché il perdono è una nostra necessità vitale? Come si impara a ricambiare chi ci ha offeso con la stessa grazia e perdono che Dio ci offre mediante Gesù?`