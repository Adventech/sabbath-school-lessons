---
title:  Le dieci vergini
date:   16/05/2018
---

Dopo il discorso in Matteo 24 sui segni della sua venuta, al capitolo successivo Gesù spiega come prepararsi in vista di quell’evento.

`Leggere Matteo 25:1-13, la parabola delle dieci vergini. Cosa si deve fare per essere pronti quando Cristo tornerà?`

Gesù inizia narrando la parabola delle dieci vergini. L’attributo «vergini» suggerisce che erano simbolo di quelli che si professavano cristiani, non stavano dalla parte di Satana. Vengono paragonate al regno dei cieli (Mt 25:1), ma nel tempo della fine dormono tutte (v. 5). Cristo le aveva già ammonite di vegliare (24:42) e restare sveglie per non farsi trovare impreparate al suo ritorno.

Tutte e dieci hanno delle lampade ed escono per andare incontro allo sposo, simbolo dell’attesa della sua venuta. C’è un ritardo e tutte quelle credenti si addormentano. Improvvisamente, nel cuore della notte, si risvegliano: lo sposo sta arrivando (25:1-6). Le vergine stolte restano sorprese, sono impreparate. Perché? Una versione dice «le nostre lampade si sono spente» (v. 8), altre, fedeli al greco originale, riportano «le nostre lampade stanno per spegnersi» (versione ND - ndr). C’è ancora un piccolo barlume di fiamma. Hanno ancora dell’olio ma non a sufficienza per incontrare Cristo. Qual è allora il problema?

Quelle vergini rappresentano i cristiani che attendono il ritorno di Gesù ma vivono un’esperienza superficiale con lui. Hanno dell’olio, lo Spirito ha in qualche modo agito in essi, ma la luce va e viene; si sentono appagati di quel poco quando avrebbero bisogno di molto di più.

«Lo Spirito Santo agisce nel nostro cuore nella misura in cui lo desideriamo e gli permettiamo di ricreare la nostra natura in modo nuovo. Le persone rappresentate dalle vergini sprovvedute si sono accontentate di un’azione superficiale. Non conoscono veramente Dio, non hanno compreso o sperimentato il suo carattere, non hanno coltivato la comunione con lui: per questo non sanno riporre la loro fiducia su di lui, non sanno contemplarlo e vivere con lui una stretta relazione. La loro lode e il loro culto degenerano in atti puramente formali» - COL, pp. 419,420 [306].

`Cosa possiamo fare per evitare di commettere gli stessi errori di cui si parla nella citazione appena letta?`