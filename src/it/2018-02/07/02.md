---
title:  Una conferma della profezia
date:   13/05/2018
---

Nei giorni immediatamente precedenti la croce, i discepoli parlano con Gesù sul monte degli Ulivi. Proviamo a immaginarlo quando annuncia loro che il tempio sarà distrutto. Nessuno sa cosa sia passato esattamente nelle loro menti in quel frangente, ma le domande poste in seguito fanno capire che hanno collegato la distruzione del tempio alla «fine dell’età presente» (Mt 24:3).

`Leggere Matteo 24:1-25. Quale messaggio complessivo lascia Gesù ai suoi fedeli in merito agli ultimi giorni?`

I capitoli in questione evidenziano che Gesù, tra le altre cose, si preoccupa degli inganni che confonderanno il suo popolo nelle varie fasi storiche, fino agli ultimi giorni e tra i quali vanno annoverati falsi profeti e falsi cristi. Ci sarà chi affermerà di rappresentare Cristo (falsi profeti) chi addirittura dirà di essere Cristo. Ma la cosa terribile è che qualcuno ci crederà. Ne abbiamo avuto una triste ma efficace conferma dalla parola di Dio. Nel corso della storia, fino ai giorni nostri, ci sono stati imbroglioni che hanno detto «io sono Cristo». Una profezia che merita di essere presa in seria considerazione! Abbiamo alle spalle tanti secoli di storia umana che ci dimostrano l’accuratezza di quella predizione. Non sorprendiamoci dunque se inganni di tal tipo saranno sempre più frequenti mentre ci avviciniamo alla crisi finale.

E ancora, nell’ambito dell’affermazione della fede, osserviamo con attenzione la descrizione che Gesù fa in merito alla condizione del mondo. Dalla sua venuta in poi, in varie fasi della storia di questo pianeta, le persone hanno riposto le loro speranze in cose che credevano avrebbero eliminato o almeno notevolmente ridotto le sofferenze e i patimenti dell’umanità. Che si trattasse di movimenti politici, tecnologia, scienza o ragione, molti hanno sperato che queste cose potessero introdurre un’utopia qui sulla terra. Come i dolorosi eventi hanno più volte dimostrato, queste speranze erano mal riposte. Il mondo attuale è quello che Gesù aveva predetto. Le sue parole, pronunciate quasi duemila anni fa, rivelano che quelle speranze sono state fuorvianti.

`Leggere Matteo 24:25. Perché queste parole ci aiutano a confermarci nella nostra fede?`