---
title:  Finestra sulle missioni
date:   18/05/2018
---

#### Pornografia contro vangelo

La giornata era stata lunga e deludente per la mia attività di vendita dei libri avventisti di porta in porta, nella città giapponese di Shizuoka. Non avevo trovato persone disposte ad acquistarne almeno uno.

Verso sera, mi ritrovai improvvisamente in una strada buia e strana. Con un certo disagio, mi recai verso l’abitazione più vicina. Nel cortile vidi sparse per terra delle riviste pornografiche e una fila alta di quel materiale si trovava davanti all’ingresso principale. Quei giornali erano dappertutto. Tornai sui miei passi, ero stato assalito dalla paura e volevo correre. Ero nel panico!

«Salve, mi chiamo Takahashi Toru» gridai in direzione della casa «sono un avventista e vorrei presentare dei libri che cambieranno la vostra vita!».

Quelle parole erano una formula che avevamo appreso durante un corso di formazione organizzato da Youth Rush, un programma per studenti colportori. Uscirono dalla mia bocca proprio nel momento di maggior panico.

La porta della casa si aprì e uscì un uomo obeso. Ancora impegnato a seguire con il pensiero le parole della formula, gli domandai: «Le piacerebbe un libro sulla salute?».

Mi aspettavo una risposta negativa ed ero pronto a darmela a gambe. Ma l’uomo, con vocione baritonale, mi disse: «Sì, mi piacerebbe».

Gli porsi nervosamente un libriccino missionario, l’uomo lo sfogliò con interesse.

«Sì, lo compro» mi disse e mi porse il denaro.

Dopo quella vendita, me ne andai. Ero impaurito e volevo fuggire il più lontano possibile. Mentre correvo, pregavo per quell’uomo e ringraziavo Dio per avermi concesso protezione. Poi ebbi un’illuminazione e mi fermai in mezzo alla strada. Il mio cuore non era più puro di quello dell’uomo che avevo appena incontrato, eppure Gesù si era presentato a me offrendomi la speranza: «Vi darò un cuore nuovo e metterò dentro di voi uno spirito nuovo» (Ez 36:26).

Mentre ero fermo in mezzo alla via, mi sentii invadere dal senso di riconoscenza. Ero grato a Gesù, il quale aveva avuto il coraggio di entrare nel mio cuore. Con questa rinnovata consapevolezza, mi avvicinai a una casa dove vendetti immediatamente un nuovo libro.

_Takahashi Toru è uno studente di giornalismo di 21 anni. Ha preso un diploma di Youth Rush presso il centro di formazione della chiesa Setagaya di Tokyo, nella quale diversi giovani avventisti provenienti da tutto il Giappone si preparano per imparare a diffondere il messaggio del vangelo. Parte dell’offerta di questo tredicesimo sabato aiuterà la chiesa ad ampliare la propria missione._