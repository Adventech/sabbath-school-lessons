---
title:  L’abominazione della desolazione
date:   15/05/2018
---

All’interno del grande discorso sulla fine dei tempi, Cristo parla di «abominazione della desolazione» (Mt 24:15), immagine ripresa dal libro di Daniele (9:27; 11:31; 12:11). Dio dichiara qualcosa «abominazione» quando si è verificata una grave violazione della sua legge, come nel caso dell’idolatria (De 27:15) o delle pratiche sessuali illecite (Le 18:22); ne consegue che l’espressione in oggetto deve riguardare una qualche forma di apostasia religiosa.

`Leggere Matteo 24:15 e Luca 21:20. Perché questi passi ci aiutano a comprendere meglio a cosa si riferisce Gesù quando parla di «abominazione della desolazione»?`

Questi due testi chiariscono che la predizione di Gesù comprende nell’immediato la terribile distruzione che si sarebbe abbattuta su Gerusalemme nel 70 d.C., quando la Roma pagana avrebbe distrutto non solo la città ma anche il tempio sacro.

Esiste tuttavia un secondo adempimento di questa profezia, per cui gli eventi più vicini (distruzione di Gerusalemme) sono un tipo dei futuri avvenimenti relativi agli ultimi giorni. «Cristo vide in Gerusalemme un simbolo del mondo radicato nell’incredulità e nella ribellione; un mondo che si avviava verso il giudizio di Dio» - GC, pp. 22,23 [26].

In Daniele 12:11 e 11:31, l’«abominazione della desolazione» è collegata all’ultima fase di Roma, quella papale, dove nasce un sistema alternato di mediazione e salvezza, che cerca di usurpare le prerogative di Cristo e di vanificare quello che ha fatto per noi e che sta facendo nel santuario del cielo.

Daniele 8, in particolare i versetti da 9 a 12, ci aiutano a contestualizzare correttamente quegli eventi in due fasi del potere romano. La prima, che corrisponde alla rapida espansione orizzontale del piccolo corno (8:9), attesta la vastità della Roma pagana. Nella seconda fase (vv. 10-12), il piccolo corno cresce verticalmente, fino ad abbattere alcune stelle (la persecuzione del popolo di Dio) e a innalzarsi a «capo di quell’esercito», scalzando Gesù.

Questa è la cosiddetta fase papale, sorta dal collasso dell’Impero pagano, ma pur sempre una fase che riguarda Roma (ecco perché un simbolo, il piccolo corno, rappresenta entrambe le fasi dello stesso potere). Il giudizio di Daniele 7:9,10, la purificazione del santuario in Daniele 8:14 e i segni nei cieli di Matteo 24:29 sono tutte dimostrazioni dell’intervento divino a fianco del suo popolo negli ultimi tempi.