---
title:  Finestra sulle missioni
date:   08/06/2018
---

#### «Vai!»

Kiyong Kwon, proprietario di un’azienda che si occupa di revisioni contabili, è conosciuto in Corea del sud per aver condotto a Cristo forse più persone di qualsiasi pastore. La storia è iniziata negli ultimi mesi dell’anno 2000 quando l’uomo, cominciando a studiare le profezie bibliche, si convinse che ogni profezia di Daniele si era avverata tranne quella del ritorno di Gesù. Si domandò cosa avrebbe fatto Noè se fosse stato vivo ai tempi nostri e si rispose che forse, senza badare alla carriera, avrebbe dedicato la propria vita a un’unica missione: annunciare il ritorno di Gesù. Kiyong si persuase progressivamente che avrebbe dovuto consacrare la sua esistenza alla proclamazione del ritorno di Gesù e lo avrebbe fatto diventando un «piantatore» di chiese. Una mattina, mentre pregava, sentì che Dio gli diceva «Vai!». Quell’ordine lo aveva impaurito e prese quindi a cercare giustificazioni: «Io non ho alcuna esperienza, non sono un pastore e ho già 40 anni. Temo che fallirei».

Ma Kiyong ammette che l’appello di Dio diventava ogni giorno più chiaro e lo faceva stare male; per questo si mise a pregare: «Se davvero vuoi che io vada mostrami cosa fare dal principio alla fine e allora andrò».

Kiyong riteneva fosse una richiesta ragionevole ma non ricevette alcuna risposta. Pregò per sette giorni di fila e l’ultimo, terminata la preghiera, aprì la rivista ufficiale della Chiesa avventista sudcoreana. In prima pagina lesse una citazione, tratta da un libro di Ellen G. White che lo travolse. Diceva: «Dio sceglie uomini che per la salvezza delle persone sono disposti a fare sacrifici. Coloro che non fanno nulla se prima non sono sicuri di ogni tratto del cammino, non traggono alcun beneficio dalla diffusione della verità di Dio. In questo momento c’è bisogno di operai che continuino a lavorare in qualsiasi situazione e senza cedere allo scoraggiamento e alle delusioni, ma procedendo con fede, lacrime e speranza, seminando ovunque nella fiducia che sarà il Signore a far crescere. Dio cerca uomini dai nervi saldi, resistenti, uomini che abbiano fede e speranza per realizzare sulla terra il suo lavoro» - La mia vita, Edizioni Adv, Firenze, p. 151, 2016.

«Ecco la risposta che attendevo da Dio. Non dovevo pregare per sapere come fare, ma semplicemente muovermi».

Kiyong lasciò da parte ogni cosa e fondò la prima chiesa della sua vita. Ecco il suo commento. «Fu sorprendente, ma non dovetti fare nulla. Quando Dio opera, accadono miracoli».

Kiyong Kwon, 56 anni, ha fondato tre chiese nella Corea del sud. Parte dell’offerta di questo tredicesimo sabato servirà alla costruzione della prima chiesa di Sejong.