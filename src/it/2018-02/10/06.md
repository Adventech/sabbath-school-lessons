---
title:  Uscite da essa, popolo mio
date:   07/06/2018
---

Con il passare degli anni, gli studiosi delle profezie bibliche hanno seguito con grande interesse i grandi avvenimenti mondiali, soprattutto nella misura in cui paiono collegarsi al tempo della fine. Pensiamo al ruolo degli Stati Uniti: fin dal 1851 alcuni avventisti avevano identificato nell’America il potere della seconda bestia (Ap 13:11-15), una convergenza davvero singolare data quella che era l’importanza della nazione a quel tempo. A metà dell’Ottocento le grandi potenze facevano tutte parte del cosiddetto vecchio mondo: Prussia, Francia, Austria-Ungheria e Inghilterra. L’America allora disponeva di un esercito di pace che contava non più di ventimila uomini, un decimo circa dei combattenti nella sola battaglia di Waterloo (1815). Nel 1814, i britannici avevano invaso e messo letteralmente a ferro e fuoco Washington. Nel 1867 i coraggiosi guerrieri di Toro seduto avevano spazzato via il settimo reggimento di cavalleria statunitense comandato dal generale Custer. E così, anche dopo che alcuni commentatori avevano identificato negli Stati Uniti la potenza che un giorno avrebbe fatto rispettare il marchio della bestia, quella nazione era ancora impegnata nel combattere i nativi americani sul proprio suolo e non sempre con successo! Non ci sono dubbi, gli avvenimenti planetari si stanno susseguendo proprio come credevamo. Ecco perché, a proposito del marchio della bestia, è molto importante sottolineare come al momento non sia inciso su nessuno, indipendentemente dall’osservanza del quarto comandamento.

`Leggere Apocalisse 18:1-4. Quale scenario viene descritto e perché è importante ricordarlo oggi? Cosa ci dicono questi passi in merito alla nostra missione nel mondo?`

Questi versetti ritraggono un tetro quadro della terra da un punto di vista politico, morale e spirituale. Mostrano l’influsso negativo dei falsi insegnamenti religiosi nel mondo ma, simultaneamente, offrono una grande speranza, perché un altro angelo dal cielo illumina il nostro pianeta con la sua gloria. Inoltre, il popolo fedele di Dio, quelli che ancora non dispongono di alcune conoscenze fondamentali, è invitato a uscire da Babilonia. Ciò significa che quanti invece sono già fuori da quella città avranno alla fine un mandato da svolgere in favore dei primi.

`Cosa indica il fatto che il Signore definisca «popolo mio» persone che ancora abitano a Babilonia? Perché dobbiamo tenerlo presente nel momento in cui ci relazioniamo con gli altri?`