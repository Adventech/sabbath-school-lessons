---
title:  «Babilonia la grande»
date:   06/06/2018
---

`Leggere i testi a seguire. Cosa ci insegnano a proposito di Babilonia? Geremia 51:6,7,53; Zaccaria 2:7; Apocalisse 17:5,6; 18:2,3.`

Babilonia, lo abbiamo visto ieri, ha una lunga tradizione in quanto capitale della falsa adorazione; per questo è un simbolo pertinente della potenza che ingannerà le nazioni negli ultimi tempi.

`Confrontare il dragone, la bestia che viene dal mare e quella di colore scarlatto (Ap 12:3, 13:1-3, 17:3). Quali sono le analogie e quali le differenze?`

Tutte e tre le bestie hanno sette teste e dieci corna, che rappresentano la somma totale delle teste e delle corna di Daniele 7. Ogni impero successivo si è insediato su quello che lo precedeva. Analogamente, la bestia di colore scarlatto combina elementi del dragone e della bestia che viene dal mare (simboli rispettivamente della Roma pagana e di quella papale), come anche della bestia che sale dalla terra (Ap 13:11-14), raggruppando «i tre poteri – tutti nemici di Dio – in una vera e propria coalizione» - Jacques Doukhan, Secrets of Revelation, The Apocalypse Through Hebrew Eyes, Md.: Review and Herald Publishing Association, Hagerstown, 2002, p, 162.

Un elemento aggiuntivo di Apocalisse 17 è la donna che cavalca la bestia scarlatta, a simboleggiare l’unione illegittima tra potere politico e religioso. L’immagine di questa donna stride fortemente con quella della figura femminile pura del capitolo 12:

| Donna pura (Ap 12) | Prostituta (Ap 17) |
| ------------ | ------------ |
| In cielo | Sulle acque |
| Vestita di sole | Vestita di porpora e scarlatto |
| Corona di dodici stelle | Adornata d’oro e di pietre preziose |
| Attaccata dal dragone | Sostenuta dal dragone |
| Madre del rimanente | Madre delle prostitute |

Babilonia, in quanto «madre delle prostitute», si è impegnata a riprodurre se stessa. La chiesa madre apostata ha generato molte figlie apostate, ma Dio non ha la paternità degli errori divulgati e delle atrocità commesse dal cristianesimo apostata. Il suo vero popolo, seppure attaccato da Satana, sopravvive nei secoli.

Apocalisse 14:8 ha già avvertito le persone della caduta e dell’apostasia di Babilonia, con il risultato dell’inganno finale che prenderà la forma del marchio della bestia (vv. 9-11). Questo monito verrà ripetuto con sempre maggiore enfasi e culminerà nell’ultimo appello al popolo di Dio che ancora vive in Babilonia, affinché se ne esca dalla città e si unisca alla chiesa del rimanente (18:1-4).