---
title:  La guarigione della ferita mortale
date:   03/06/2018
---

`Leggere Apocalisse 13:1-10 e riconsiderare le ragioni per cui riteniamo che in questo testo ci si riferisca al papato e al suo ruolo passato e futuro che, come possiamo osservare, è di primissimo piano. Cosa vuol dire tutto ciò relativamente agli eventi finali?`

Malgrado Dio possa contare su persone fedeli in tutte le chiese, la Scrittura indica con chiarezza un ruolo specifico che questa istituzione ha avuto in tutta la storia e che farà valere il suo peso anche negli ultimi tempi.

`Leggere Apocalisse 13:3. Che cosa succede e da cosa si deduce che Roma ha un ruolo di spicco?`

La chiesa di Roma è stata per secoli la religione di riferimento e, per molti versi, anche il cuore politico del mondo occidentale. Un esempio evidente in questo senso ce lo fornisce la vicenda dell’imperatore Enrico IV, il quale, dopo aver fatto irritare il papa Gregorio VII, si recò al castello di quest’ultimo per fare pace. Era pieno inverno, faceva freddo ma l’imperatore fu costretto ad attendere in un cortile esterno per tre giorni, dopo i quali il papa gli concesse l’ingresso. Gregorio VII, esultante per il suo trionfo, rivendicò un suo preciso dovere: ridimensionare l’orgoglio dei sovrani. Detto questo, grazie all’influenza della Riforma, dell’Illuminismo e della Rivoluzione francese, l’egemonia politico-religiosa di Roma verso la fine del diciottesimo secolo era andata in frantumi. Uno dei pontefici dell’epoca, Pio VI, era addirittura stato fatto prigioniero dall’esercito francese nel 1798 e morì in esilio l’anno successivo.

Apocalisse 13 parla però di una ripresa, coincidente con la guarigione della sua «ferita mortale». E malgrado oggi Roma non goda del potere politico che gestiva ai tempi di Gregorio VII, grazie anche alla popolarità degli ultimi pontefici, è tornata a essere una forza influente dal punto di vista politico e religioso (pensiamo al discorso di papa Francesco alle camere riunite del parlamento americano del 2015, una novità storica assoluta). Secondo la profezia, questa influenza non potrà che aumentare.

`Dobbiamo rimanere fedeli al messaggio che siamo stati chiamati a predicare, ma anche evitare di essere offensivi. Come riuscirci? Come conciliare verità e rispetto?`