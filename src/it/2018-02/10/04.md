---
title:  Una questione di adorazione
date:   05/06/2018
---

Nel corso della storia sacra, il Signore ha costantemente avuto a che fare con suoi figli che si sono dedicati all’idolatria o ad altre forme di falsa adorazione (Mt 4:8-10). Nella crisi finale, secondo il quadro descritto da Apocalisse 13, la questione dell’adorazione ritornerà in primo piano. Il popolo di Dio dovrà scegliere chi servire e chi adorare (Gs 24:15). Quando abbiamo studiato la seconda lezione (Daniele e gli ultimi tempi), abbiamo visto la storia dei tre giovani ebrei ai quali viene ordinato di adorare la statua d’oro (Da 3:5). Apocalisse, com’è noto, riprende il linguaggio di quel capitolo per descrivere la persecuzione che il popolo di Dio subirà nei tempi finali. Quanto accaduto in Daniele 3 può quindi essere considerato un segno precursore di ciò che succederà negli ultimi giorni. A tutti viene imposta l’adorazione della statua d’oro, pena la morte nella fornace ardente. Analogamente, in Apocalisse 13, alla seconda bestia «fu concesso di dare uno spirito all’immagine della bestia affinché l’immagine potesse parlare e far uccidere tutti quelli che non adorassero l’immagine della bestia» (v. 15).

`Leggere Apocalisse 14:9-11; 16:2; 19:20; 20:4. Fino a che punto risulterà determinante il tema dell’adorazione?`

Babilonia è sempre stata la capitale della falsa adorazione. La torre di Babele attesta il desiderio dei suoi costruttori, paragonabile a quello di Lucifero, di salire «sulla sommità delle nubi» (Is 14:14) e salvarsi in caso di un eventuale altro diluvio universale. In sostanza, rifiutarono di credere alla promessa di Dio secondo cui la terra non sarebbe stata più colpita da un’altra catastrofe di quel genere (Ge 9:8-11).

L’impero neo-babilonese, analogamente, esalta l’opera della mano umana. Nabucodonosor celebra «la grande Babilonia che io ho costruita» (Da 4:30). Più avanti, il sovrano Baldassar usa per una festa i vasi d’oro e d’argento del tempio di Salomone: «Bevvero il vino e lodarono gli dèi d’oro, d’argento, di bronzo, di ferro, di legno e di pietra» (5:4). I simboli del tempio furono riempiti di vino adulterato, che andava ad affievolire le capacità sensoriali di chi beveva, con il risultato che molti morirono quando Babilonia cadde. Qualcosa che ha l’aspetto esteriore della verità può ingannarci mascherandosi da letale «vino di Babilonia». L’adorazione fraudolenta e le false idee sono la moneta tipica del regno di Satana.

`In merito al rischio di non cadere nella falsa adorazione, che cosa può rassicurarci?`