---
title:  Il sabato come sigillo
date:   14/06/2018
---

Il sabato è stato un segno che ha distinto il vero popolo di Dio nel corso di tutta la storia, a partire da Adamo ed Eva per continuare all’epoca d’Israele. Si è perpetuato anche al tempo della chiesa del Nuovo Testamento con l’esempio di Gesù e degli apostoli e come impronta distintiva del popolo di Dio negli ultimi tempi il quale osserva i comandamenti e la legge di Dio (Ap 14:12).

`Perché il sabato è così importante e quale significato speciale ha per i cristiani? Esodo 20:8-11; Ebrei 4:9,10.`

Il sabato si trova nel cuore dei dieci comandamenti; fu dato dal Creatore come segno o sigillo della sua autorità. Esso lo identifica per nome: «Il Signore, tuo Dio». Stabilisce il terreno sul quale ha giurisdizione: «i cieli, la terra, il mare e tutto quanto è in essi… e si riposò il settimo giorno».

Il Nuovo Testamento riconosce in Gesù la figura di colui che per mezzo di Dio ha fatto tutte le cose (Gv 1:1-3; Cl 1:16; Eb 1:1,2). È stato lui a creare il nostro mondo in sei giorni e che si è riposato il settimo. Per questo è particolarmente rilevante il fatto che, mentre era sulla croce quel venerdì pomeriggio, egli gridò: «è compiuto!» (Gv 19:30). Così come il primo sabato si riposò dopo aver compiuto l’opera della creazione, allo stesso modo Gesù riposava nella tomba di sabato dopo aver portato a compimento la propria missione di sacrificio con la morte al nostro posto per la redenzione. Il sabato è dunque doppiamente benedetto, la prima volta alla creazione e la seconda alla croce. Per questo, secondo la Lettera agli Ebrei, riposandosi quel giorno il cristiano dimostra che «chi entra nel riposo di Dio si riposa anche lui dalle proprie opere, come Dio si riposò dalle sue» (Eb 4:10). Il sabato è un simbolo perfetto della nostra incapacità di salvarci da soli e del fatto che fin dal principio è stata l’azione di Cristo a rendere possibile questa conquista (12:2).

`Se il sabato è simbolo del riposo dalle nostre opere, cosa rappresenta l’osservanza della domenica e perché ben si conforma al carattere sostanziale di Babilonia?`