---
title:  Finestra sulle missioni
date:   15/06/2018
---

#### La richiesta dei 100 battesimi

_Andrew McChesney, Adventist Mission_

Kiyong Kwon poteva contare su 20 membri quando fondò la sua prima chiesa nella Corea del sud. Lo avevano seguito dalla prima chiesa madre, ma Kiyong desiderava poter contare su nuove anime. Un giovane si presentò all’inaugurazione, era la prima volta in assoluto che metteva piede in una qualsiasi chiesa.

«Perché sei venuto in questa chiesetta?» gli chiese Kiyong.

«Sono una persona sfortunata» rispose l’ospite «ma qualcuno mi ha detto che entrando in una nuova chiesa avrebbe fatto girare la ruota».

Kiyong propose al ragazzo di prendere studi biblici e qualche tempo dopo si battezzò.

Ma l’uomo non si accontentava, voleva convertire altre persone, così un giorno decise di mettersi a pregare dalla mattina alla sera: «Ti prego fammi trovare nuovi interessati, dammi delle anime che possano riempire questa chiesa».

Il giorno seguente, una vicina fermò Kiyong: «Ieri mi è venuta voglia di venire in chiesa. Ti prego, portami nella tua».

L’indomani, Kiyong ricevette una telefonata, la voce gli disse: «Mia sorella è avventista e per dieci anni ha cercato di convincermi ad andare in chiesa, ma non l’ho mai fatto. Ora vorrei fare questo passo».

Kiyong studiò la Bibbia insieme alle due donne ed entrambe si battezzarono.

«Dio manda molte persone in questo modo» fu il suo commento.

Quel primo anno si battezzarono oltre 40 convertiti, mentre quello successivo, al 98mo battesimo, Kiyong pregò perché arrivassero a 100. Si ricordò allora di una donna che non vedeva da tre anni. La ritrovò mentre dirigeva una scuola d’arte per bambini e l’andò a trovare portandole dei fiori.

«Dovresti essere la centesima» le disse. La donna sorrise e si disse disposta a essere la centesima; Kiyong le suggerì di cominciare gli studi biblici e di aspettarlo la sera seguente a casa sua per cominciare il percorso. «Assicurati che ci sia anche tuo marito» aggiunse. Dopo che l’uomo se ne era andato, quella donna chiamò il marito dicendo «il pastore Kwon verrà a casa nostra domani sera per insegnarci la Bibbia».

Il marito, buddista devoto e proprietario di un’impresa, aveva da poco deciso di imparare l’inglese e aveva acquistato diversi libri in quella lingua, compresa una Bibbia. Aveva cercato con molta difficoltà di leggerla nel suo ufficio e allora aveva pregato: «Se tu sei il vero Dio, manda qualcuno a insegnarmi la Bibbia».

In quel momento ricevette la chiamata della moglie che lo informava della notizia di Kwon. L’uomo rimase senza parole!

Il giorno dopo, Kiyong andò a visitare la coppia e i loro figli, tutti in impaziente attesa dello studio biblico. Tutta quella famiglia si battezzò.