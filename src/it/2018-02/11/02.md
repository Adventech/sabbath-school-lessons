---
title:  Il segno che identifica il popolo di Dio
date:   10/06/2018
---

`Nell’epoca dell’Antico Testamento vi erano due segni esteriori che identificavano il vero popolo di Dio. Uno di questi era la circoncisione. A chi venne conferito per primo? Genesi 17:9-11; Esodo 31:13,17.`

Dio ordina ad Abraamo e ai suoi discendenti la circoncisione come segno del patto di salvezza. I maschi dovevano essere circoncisi l’ottavo giorno dalla nascita (Le 12:3). Ma questo rituale aveva implicazioni più profonde: doveva essere simbolo della necessità della «circoncisione» o rinnovamento del cuore (De 30:6). Ecco cosa scrive a tal proposito l’apostolo Paolo: «Giudeo infatti non è colui che è tale all’esterno, e la circoncisione non è quella esterna, nella carne; ma Giudeo è colui che lo è interiormente, e la circoncisione è quella del cuore, nello spirito, non nella lettera; di un tale Giudeo la lode proviene non dagli uomini, ma da Dio» (Ro 2:28,29).

Testi come 1 Corinzi 7:19, Galati 5:6 e 6:15 dimostrano che nel Nuovo Testamento la circoncisione viene sostituita dal battesimo, simbolo di conversione, una «nuova creazione», una morte al peccato e una rinascita a nuova vita (Ro 6:3,4). Per questo Paolo sostiene che la circoncisione non è più importante e che ciò che conta veramente è la fede che agisce per mezzo dell’amore.

`Qual è il secondo segno esteriore dato da Dio per identificare il suo popolo e per quale motivo lo rilascia? Esodo 31:13,17; Ezechiele 20:12,20.`

Il sabato in quanto segno ci riporta alla creazione (Ge 2:2,3), mentre la circoncisione inizia esclusivamente con Abraamo. Per questo Gesù dice, riferendosi alla Genesi: «Il sabato è stato fatto per l’uomo» (Mr 2:27). Dimostra che apparteniamo a Dio per creazione, perché egli ci ha fatti, e per redenzione, perché ci giustifica e ci santifica. Sebbene dunque Paolo sostenga che la circoncisione non è più importante, ribadisce invece la necessità di osservare i comandamenti di Dio, sabato compreso (Eb 4:9).

`In che senso i tuoi pensieri e le tue intenzioni rivelano se sei stato o meno circonciso nel cuore?`