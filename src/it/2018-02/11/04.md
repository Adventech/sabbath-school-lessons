---
title:  Il sigillo di Dio
date:   12/06/2018
---


Un sigillo viene usato per validare un documento. Nell’antichità consisteva in un timbro immerso nella cera o nell’argilla e che dava al documento attestato di autenticità o titolarità, derivante dall’autorità di chi lo rilasciava.

`Che cos’è il sigillo di Dio, come e quando viene rilasciato? Efesini 1:13,14; 4:30; 2 Timoteo 2:19; Apocalisse 7:1-4; 14:1.`

Il sigillo di Dio è un segno che attesta l’appartenenza del suo popolo e la protezione a esso garantita. Paolo parla di sigillo in relazione alla conversione e alla ricezione del dono dello Spirito Santo, che egli definisce «deposito» o «acconto» dato a tutti i credenti come assicurazione della completa redenzione ed eredità futura da ricevere quando Gesù tornerà.

Il libro dell’Apocalisse parla di un altro sigillo che si colloca temporalmente poco prima del secondo avvento e viene concesso ai centoquarantaquattromila che riceveranno lo Spirito Santo al momento dell’ultima pioggia. Essi recano il nome (o segno) di Dio inciso sulla propria fronte. Grazie all’azione dello Spirito Santo riescono a riflettere il carattere del Padre.

`Mettere a confronto il sigillo di Dio con il marchio della bestia. Quali differenze vengono elencate? Apocalisse 7:3; 14:9.`

Il sigillo viene dato ai veri adoratori di Dio, il marchio agli adoratori della bestia. Il sigillo è inciso solo sulla fronte, a indicare una scelta definitiva della mente nella direzione prescritta dal Signore. Il marchio viene invece inciso sì sulla fronte ma anche sulla mano. Significa che la persona può adorare la bestia per una delle due ragioni: con la mente, perché concorda con quello che dice ed è convinta di adorare sinceramente Dio, oppure non concorda ma si adegua per paura delle gravi conseguenze che attendono chi non si conforma: non poter vendere né acquistare e rischio di essere uccisa (Ap 13:17,15).

«Coloro che si uniscono col mondo ricevono l’impronta mondana e si preparano a ricevere il marchio della bestia. Quelli che, invece, diffidando di se stessi, si umiliano dinanzi a Dio e purificano le loro anime con l’ubbidienza alla verità, sono trasformati all’immagine del cielo e si preparano ad avere sulle loro fronti il sigillo divino» - 2TT, p. 70 [47].