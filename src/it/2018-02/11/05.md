---
title:  Il marchio della bestia
date:   13/06/2018
---

Che cos’è questo marchio che dobbiamo assolutamente cercare di evitare? Come abbiamo visto in una delle prime lezioni, la quarta bestia di Daniele 7 pensa nella sua ultima fase (che in Apocalisse 13 coincide con la bestia che viene dal mare) di cambiare «i giorni festivi e la legge» (Da 7:25), dove per legge si intende il sabato, quarto e unico comandamento che indica esplicitamente Dio autore del cielo, della terra, del mare e di tutto quello che è in essi contenuto (Es 20:11).

Nel frattempo, il messaggio del primo angelo, che rimanda il lettore al medesimo comandamento, quello che la bestia cerca di mutare, chiarisce che dobbiamo adorare solo Dio in quanto Creatore. Poi, dopo un monito relativo alla sorte di quelli che invece adoreranno la bestia e la sua immagine (Ap 14:9), al versetto 12 viene descritto il popolo fedele di Dio.

`Leggere Apocalisse 14:12. Dato il contesto, in che modo questa descrizione ci aiuta a capire la centralità del sabato negli eventi finali?`

«Qui è la costanza dei santi che osservano i comandamenti di Dio e la fede in Gesù», questo recita il testo in oggetto. Tra questi comandamenti è compreso il sabato, che indica Dio quale Creatore e unico a essere degno di adorazione. Non c’è quindi da meravigliarsi se è opinione diffusa che la questione relativa al marchio della bestia sia direttamente collegata all’adorazione della domenica, un «sabato» contraffatto che la Bibbia non ordina di osservare e che si contrappone al quarto comandamento.

Tutto ciò significa che i credenti cristiani che adorano Dio in giorno di domenica hanno già oggi il marchio della bestia? No. Secondo Apocalisse 13:15, chi rifiuta di unirsi a questa falsa adorazione verrà ucciso. Alla fine diventerà una faccenda di vita o di morte. È evidente che ancora non siamo in quella fase e che il marchio della bestia non sarà dato fin quando non arriverà quella prova finale. Per questo nessuno lo ha ancora ricevuto.

`Comandamenti di Dio, fede di Gesù. Perché questi sono già oggi gli elementi cruciali che distinguono il vero cristiano?`