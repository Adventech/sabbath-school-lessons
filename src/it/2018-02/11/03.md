---
title:  La bestia e la falsa adorazione
date:   11/06/2018
---

`Leggere i seguenti passi e scoprire perché è importante evitare il «marchio della bestia». Apocalisse 13:17; 14:9,10; 16:2.`

Ira divina, sette piaghe e lago di fuoco. Immagini che contrastano con quella delle persone che rifiutano il marchio della bestia, sono in piedi con delle arpe e innalzano canti di lode a Dio e all’Agnello! In cosa consiste questo marchio che nessuno vuole ricevere? I versetti appena citati lo collegano alla falsa adorazione. E come abbiamo visto nella lezione precedente, il potere della quarta bestia di Daniele 7, nella sua ultima fase (descritta anche come la bestia di Apocalisse 13), pensa di «mutare i giorni festivi e la legge» (Da 7:25). Una delle leggi che pensa di cambiare è il sabato, il quarto comandamento, l’unico dei dieci che abbia un riferimento temporale e che rimanda esplicitamente a Dio, spiegando che egli «fece i cieli, la terra, il mare e tutto ciò che è in essi, e si riposò il settimo giorno» (Es 20:11).

Significativamente, il messaggio del primo angelo ci riporta proprio a questo comandamento che la bestia cerca di mutare e prescrive chiaramente che dobbiamo adorare Dio come unico Creatore. In effetti, dei sette versetti che in Apocalisse (cc. 12-14) fanno riferimento all’adorazione, questo (14:7) è il solo che parla di vera adorazione; gli altri sei ammoniscono contro la falsa adorazione della bestia e della sua immagine (13:4,8,12,15; 14:9,11). Subito dopo che il terzo angelo annuncia la sorte di chi si dedicherà a questa pratica contraffatta, si parla dei veri adoratori di Dio: «Qui è la costanza dei santi che osservano i comandamenti di Dio e la fede in Gesù» (14:12). In altre parole, la proclamazione di questi tre messaggi determina una separazione dell’umanità in due gruppi: quelli che adorano il Creatore osservando tutti i suoi comandamenti, ivi compreso quello sul sabato, e quelli che invece adorano la bestia e la sua immagine. Questa forma falsa di lode rappresenta quindi un’alternativa a chi adora il Creatore rispettando il comandamento sul sabato.

`Riflettiamo sulla connessione tra adorazione e lealtà. Quali aspetti della prima sono fondamentali se vogliamo dimostrare la nostra fedeltà al Signore?`