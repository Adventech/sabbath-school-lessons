---
title:  Il giorno del Signore
date:   24/06/2018
---

Se pensiamo che il ritorno di Gesù sia un insegnamento che appartiene solo al Nuovo Testamento, ci sbagliamo. Naturalmente, dopo il suo primo avvento, la sua morte e la sua risurrezione abbiamo ottenuto una rivelazione più completa ed esaustiva della verità relativa al suo ritorno. Ma, come accade spesso, l’Antico Testamento offre accenni e indicazioni di questa verità fondamentale molto prima che essa si concretizzi. Esponendo la dottrina del ritorno di Cristo, gli autori neotestamentari non hanno in effetti svelato alcunché di nuovo; piuttosto, hanno notevolmente ampliato e arricchito una verità presentata nelle Scritture.

Solo adesso, alla luce del Salvatore crocifisso e risorto, è possibile comprendere più esaustivamente e apprezzare la promessa del suo ritorno.

`Cosa ci dicono i passi indicati a proposito del ritorno di Gesù? Isaia 13:6; Zaccaria 14:9; Daniele 12:1.`

Il «giorno del Signore» sarà oltre ogni ragionevole dubbio un tempo di distruzione, dolore e disperazione per i perduti. Ma sarà anche un tempo di liberazione per tutto il popolo di Dio, quelli cioè il cui nome si trova «nel libro della vita» (Fl 4:3). La tematica del «giorno del Signore» inteso come momento di giudizio contro i malvagi, ma anche di protezione e ricompensa per i fedeli di Dio, è tipico dell’Antico Testamento. Per esempio, anche se alcuni affronteranno «l’ira del Signore», quelli che avranno dato retta all’invito a cercare la giustizia e l’umiltà saranno «messi al sicuro nel giorno dell’ira del Signore» (So 2:1-3).

`Leggere Matteo 24:30,31. In che modo emerge la stessa grande dicotomia tra perduti e salvati nel giorno del ritorno di Cristo?`