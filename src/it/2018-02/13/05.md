---
title:  Sulle nuvole del cielo
date:   27/06/2018
---

Il ritorno personale di Gesù Cristo sarà un evento cruciale, anche se la Bibbia ci spiega che non tutti i credenti lo considerano letterale. Qualcuno sostiene, per esempio, che il ritorno si verificherà non quando il Salvatore arriverà nuovamente sulla terra ma quando il suo Spirito si manifesterà nella sua chiesa. In altri termini, si compirà nel momento in cui i principi morali del cristianesimo saranno rivelati nel suo popolo. Dobbiamo solo ringraziare il fatto che si tratti di un falso insegnamento, perché altrimenti di quale speranza a lungo termine potremmo parlare?

`Cosa ci rivelano i testi a seguire sulla natura del ritorno di Cristo? Matteo 24:30; 1 Tessalonicesi 4:16; Matteo 26:64; Apocalisse 1:7; 2 Tessalonicesi 1:7-10`

«Il cielo sembra aprirsi e chiudersi. La gloria che procede dal trono di Dio pare debba esplodere sul mondo. Le montagne oscillano come le canne al vento e le rocce schiantate vengono proiettate in ogni direzione. Si ode un boato come di una tempesta che sta per sopraggiungere. Il mare è infuriato. Il fragore dell’uragano è simile a voci di demoni che compiono un’opera di distruzione. La terra intera si solleva e si abbassa come le onde del mare. La superficie terrestre si schianta. Gli stessi fondamenti della terra sembrano crollare. Intere catene di montagne sprofondano. Isole abitate scompaiono. I porti delle città di mare, diventate simili a Sodoma in quanto a corruzione, sono inghiottiti dalle onde infuriate. Dio si è ricordato di “Babilonia la grande per darle il calice del vino del furor dell’ira sua...”» - GC, p. 637 [544].

Il ritorno di Cristo sarà un avvenimento talmente imponente da mettere letteralmente fine al mondo che conosciamo. Quando succederà tutti potranno assistervi. Quello che Gesù ha conquistato per noi quando è venuto la prima volta si manifesterà appieno con il suo ritorno.

`La consapevolezza del ritorno di Cristo quale impatto ha sul nostro modo di vivere il presente? Ci aiuta a capire quali sono le cose davvero importanti della vita?`