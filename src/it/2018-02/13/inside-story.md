---
title:  Finestra sulle missioni
date:   29/06/2018
---

#### Una chiesa sana per il ricco

Kiyong Kwon scelse di fondare la sua seconda chiesa in un ricco quartiere di Seoul. La prima, inaugurata alcuni anni prima in un’area rurale, era ormai piena di persone e così desiderava cimentarsi in una nuova sfida.

«Quando il Signore mi ha lanciato il primo appello gli risposi che non ero in grado di fare ciò che mi chiedeva» ricorda Kiyong «ma dopo aver testimoniato la sua potenza ho trovato maggiore audacia».

Rifletté su un fatto: le persone povere possono accettare Cristo più facilmente di quelle agiate. Si chiese come annunciare il vangelo a chi possiede tutto e decise che anche i ricchi hanno bisogno di una buona salute. Così, inaugurò la chiesa NEW START Bundang e un ristorante vegetariano in un edificio direzionale nel quartiere di Bundang.

«Stabilii che il messaggio divino della salute è lo strumento per poter condividere il messaggio degli ultimi tempi». La nuova chiesa prese a organizzare seminari sulla salute, corsi di cucina sana e studi biblici. Tra i primi a partecipare ci fu una farmacista che seguì un seminario di una settimana e che parve gradirlo. Alla fine di quel corso, le persone che desideravano ricevere più informazioni furono invitate a seguire degli studi biblici su Daniele e Apocalisse. Ma la farmacista non venne. Kiyong cercò di saperne di più e scoprì che la professionista aveva preso una settimana di vacanza per partecipare al seminario sulla salute. Non aveva tempo da dedicare allo studio della Bibbia e così Kiyong registrò degli studi biblici e glieli fece avere. «La donna fu letteralmente sconcertata dalle cose che apprese, ma non era disposta a lasciare la chiesa di origine» racconta l’uomo.

Ma continuando ad ascoltare quegli studi, piano piano, la farmacista cominciò a cambiare idea. Prese in considerazione l’ipotesi di osservare il sabato e di frequentare la chiesa NEW START. Ma mentre rifletteva su cosa fare fu assalita da una terribile emicrania. Era così spaventata che temeva di avere un cancro al cervello; i dottori non trovarono nulla, ma i dolori persistevano.

Alla fine, la figlia ventiquattrenne le disse: «Sai perché hai mal di testa? Perché sai cos’è giusto ma non lo fai. Verrò in quella chiesa di sabato con te».

La farmacista e la sua famiglia si presentarono come promesso il sabato seguente e oggi sono membri fedeli di quella chiesa.

«Grazie a questo tipo di esperienze, ho capito che questa è l’opera di Dio. I cuori delle persone non si trasformano grazie all’azione degli uomini».

_Andrew McChesney, Adventist Mission_