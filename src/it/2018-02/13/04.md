---
title:  Prospettive a lungo termine
date:   26/06/2018
---

`Leggere Tito 2:13. Quale grande speranza abbiamo, e perché?`

Parlando delle proprie convinzioni sulle origini del nostro universo, un conferenziere spiegò che circa tredici miliardi di anni fa «una massa infinitamente densa e minuscola uscì dal nulla ed esplose; grazie a quell’esplosione è nato il nostro universo». Quel conferenziere non ha spiegato come possa essere successo, ha solo presunto per fede che si sia verificato.

Come abbiamo appurato nell’introduzione alla lezione di questa settimana, nelle nostre origini c’è la nostra fine e, secondo la tesi del conferenziere, questa fine non ci lascia molte speranze, per lo meno a lungo termine. L’universo, creato da questa «massa infinitamente densa e minuscola», era destinato all’estinzione e con esso tutto quello che conteneva, compreso ovviamente il genere umano.

Al contrario, il concetto biblico delle nostre origini è non solo più logico rispetto a quella prospettiva, ma anche molto più ottimista. Grazie a Dio creatore, le nostre prospettive a lungo termine sono molto positive e abbiamo un ottimo motivo per essere fiduciosi nel futuro: la promessa del ritorno di Gesù.

`Leggere 2 Timoteo 4:6-8. Di cosa parla l’apostolo Paolo e in cosa ripone la sua fede?`

Malgrado stia per essere eseguita la sua condanna a morte, Paolo vive nella certezza della salvezza e nella speranza del ritorno di Cristo, quello che l’apostolo chiama la «sua apparizione» (2 Ti 4:8). Lo attende una «corona di giustizia», non certo quella giustizia che appartiene a lui ma quella di Gesù, sulla quale Paolo sa che è riposta la speranza del suo ritorno. Le circostanze contingenti personali sono quanto meno tetre (in prigione, in attesa di essere giustiziato), ma Paolo conosce la prospettiva a lungo termine e sa che è molto positiva. Ci riesce perché stava guardando il quadro generale e non si era concentrato solo sull’immediato.

`Indipendentemente dalla contingenza, come si impara a nutrire la medesima speranza che aveva Paolo e a concentrarsi sul quadro generale?`