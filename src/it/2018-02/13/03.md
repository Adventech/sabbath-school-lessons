---
title:  Daniele e il ritorno di Gesù
date:   25/06/2018
---

Molti Ebrei contemporanei di Gesù attendevano il Messia che avrebbe rovesciato il potere romano e fatto di Israele la più potente tra le nazioni; ma gli avventi di Cristo - primo e secondo - non hanno questo obiettivo. Dio aveva invece in progetto molto più grande per il suo popolo fedele che non semplicemente un riordinamento degli equilibri nel vecchio e peccaminoso mondo. Daniele 2 è forse la parte dell’Antico Testamento che più chiaramente spiega come il nuovo mondo non sarebbe stato un’evoluzione del vecchio, ma una creazione nuova e radicalmente diversa. In quel capitolo viene mostrata l’ascesa e la caduta di quattro grandi imperi mondiali: Babilonia, Medo-Persia, Grecia e Roma, il cui crollo coinciderà con la nascita delle nazioni dell’Europa moderna. Tuttavia, la statua che Nabucodonosor vide in sogno (simbolo della successione di queste quattro grandi potenze) fa una fine spettacolare che dimostra il notevole distacco tra quel mondo e quello che verrà dopo il ritorno del nostro Signore Gesù Cristo.

`Leggendo Daniele 2:34,35,44,45, cosa si apprende sulla sorte di questo mondo e sulla natura di quello che verrà?`

In questi versetti non c’è alcuna ambiguità in merito a quello che accadrà al ritorno di Cristo. Gesù è la pietra del sogno, che riduce in polvere tutto ciò che resta di questo mondo. La versione aramaica di Daniele 2:35 recita che dopo la distruzione dell’oro, dell’argento, dell’argilla, del ferro e del bronzo, questi divennero come la pula sulle aie dell’estate; il vento li disperse al punto che non se ne trovò più traccia. Significa che dopo il ritorno di Gesù non rimane più nulla del vecchio mondo. Nel frattempo, la pietra che ha distrutto ogni traccia della terra fin lì conosciuta «diventò un gran monte che riempì tutta la terra» (Da 2:35). E questo regno, che nasce in seguito al ritorno di Cristo, non sarà mai distrutto ma durerà per sempre (v. 44).

Gli esseri umani che hanno vissuto sulla terra sono attesi da due soli possibili esiti finali: essere con Gesù per l’eternità, oppure scomparire nel nulla con la pula del vecchio mondo. In un modo o nell’altro, una sorte eterna ci attende.