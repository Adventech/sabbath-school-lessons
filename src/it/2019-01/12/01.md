---
title:  Il giudizio su Babilonia
date:  16/03/2019
---

### Letture
Apocalisse 13: 1-10; 17:1-18; Geremia 51:13; Esodo 28:2:20-23; 13:5-8.

> <p></p>
> «Poi udii un'altra voce dal cielo che diceva: «Uscite da essa, o popolo mio, affinché non siate complici dei suoi peccati e non siate coinvolti nei suoi castighi; perché i suoi peccati si sono accumulati fino al cielo e Dio si è ricordato delle sue iniquità», Apocalisse 18:4,5.

Abbiamo visto che la sesta piaga causa il prosciugamento simbolico del fiume Eufrate, mentre le persone disilluse ritirano il loro sostegno alla Babilonia degli ultimi giorni. La sua caduta sarà tuttavia accompagnata da invasive attività demoniache volte a falsificare l’opera di Dio con miracoli prodigiosi, il più eclatante dei quali sarà far scendere il fuoco dal cielo, che forse potrebbe rappresentare un falso risveglio spirituale (Ap 13:13). Per via di questa attività il mondo si unirà in vista della battaglia decisiva di Harmaghedon contro il fedele rimanente di Dio.

All’inizio della battaglia finale sopraggiunge un grande terremoto; è una parte della settima piaga. Il sisma manda in frantumi l’unità di Babilonia, separandola in tre parti (Ap 16:18-19). Babilonia viene definita «la grande città», a sottolineare l’unione a breve termine della Trinità satanica: il dragone, la bestia che sale dal mare e la bestia che viene dalla terra, che si alleano con i poteri del mondo per contrastare il popolo di Dio. L’unità si frantuma, provocando la fine di Babilonia.

Ricordiamo che Apocalisse 16:19 registra solo il crollo della Babilonia degli ultimi giorni, mentre ai capitoli 17 e 18 si narrano le modalità di tale crollo.

Prima di descrivere la distruzione di questa entità e le ragioni della sua caduta (Apocalisse 17:12-18:24), il capitolo 17 parla di questo sistema religioso apostata dei tempi finali, accostandolo stavolta all’immagine di una prostituta seduta sulla bestia che, alleata alle sue figlie, seduce il mondo contro Dio (vv. 1-11).