---
title:  La caduta di Babilonia
date:  21/03/2019
---

`Leggere Apocalisse 17:12-15 e 16:12-16. Cosa ci dice il testo a proposito dei «dieci re»?`

Esistono interpretazioni differenti in merito all’identità dei dieci re. Apocalisse non ci rivela di chi si tratti; tutto quello che possiamo ricavare dal testo è che si tratta di una confederazione politica di corto respiro che compare poco prima della fine a sostegno della prostituta. Il loro numero indica la totalità dei poteri mondiali che dichiareranno la loro devozione alla bestia.

I versetti 13 e 14 del capitolo 17 ribadiscono in poche parole la battaglia di Harmaghedon, presentata al capitolo 12, versetti 12 a 17. Indotta dalla trinità satanica, la confederazione politica dichiarerà guerra all’Agnello, a dimostrazione che non si tratterà di un conflitto militare che avrà come teatro il Medio Oriente, bensì di una battaglia sul cui fronte ci saranno, da un lato, Satana e la confederazione, dall’altro, Cristo e il suo popolo fedele.

`Leggere Apocalisse 17:16-18. Secondo quanto letto al capitolo 16: 2-12, cosa determina il cambio di atteggiamento dei dieci re nei confronti di Babilonia? Chi si nasconde dietro questi eventi?`

L’intero scenario è un’altra descrizione del prosciugamento del fiume Eufrate (16:12). Le dieci corna, piene di odio, si rivoltano improvvisamente contro Babilonia la prostituta, depredandola e spogliandola; mangiano le sue carni e la bruciano con il fuoco. Giovanni, dovendo riprodurre questa immagine, ricorre al linguaggio dell’Antico Testamento che parla del giudizio divino contro la Gerusalemme adultera (Gr 4:30). Il castigo con il fuoco era la punizione inflitta a una figlia del sommo sacerdote che si era data alla prostituzione (Le 21:9). 

Come indica Apocalisse 16:10-12, le potenze politiche ingannate sono diventate disilluse perché hanno capito che Babilonia non le può proteggere dalle piaghe. Si sentono raggirate e l’aggrediscono con ostilità. Questo sistema religioso degli ultimi giorni conosce la pienezza del giudizio divino insieme a tutti quelli che hanno scelto di identificarsi con esso.

`Ci sono ancora tante domande relative agli ultimi tempi che restano inevase e che rischiano di confonderci. Quale promessa specifica troviamo in Apocalisse 17:14 e quale significato dobbiamo attribuirle?`