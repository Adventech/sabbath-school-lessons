---
title:  L’identificazione della bestia
date:  19/03/2019
---

Apocalisse 17:6-7 mostra un Giovanni stupito alla visione della prostituta, probabilmente perché riconosce in lei alcune caratteristiche della bestia che sale dal mare del capitolo 13, la quale fa guerra e sconfigge il popolo di Dio (vv. 5-7). Questa persecuzione costrinse la donna a fuggire nel deserto nel periodo profetico dei 1.260 anni, che coincidono con il Medioevo (12:13,14). Nonostante viviamo nell’epoca dell’ecumenismo, i protestanti farebbero bene a ricordarsi la terribile persecuzione del passato perché, secondo la profezia, qualcosa di simile, se non di peggiore, accadrà di nuovo.

`Leggere Apocalisse 17:8 e confrontarla con Apocalisse 13:8. In che modo Apocalisse 13:3 chiarisce le tre fasi dell’esistenza e delle attività poste in essere dalla bestia?`

Questa è la descrizione della bestia scarlatta: era e non è, salirà dall’abisso e andrà in perdizione. Questa frase divisa in tre parti è prima di tutto una contraffazione del nome divino, Yahweh - «colui che è, che era e che viene» (Ap 1:4). Essa richiama inoltre le tre fasi della sua esistenza:

1. La bestia «era», perché esisteva nel passato. È un riferimento alle sue attività durante il periodo profetico dei 1.260 giorni (13:5).

2. «Non è». La ferita mortale (v. 3) ha provocato una fase di non esistenza, almeno nei panni di persecutrice, durata fino al 1798. È scomparsa per qualche tempo dalla scena mondiale, ma è sopravvissuta.

3. Per finire, con la guarigione della ferita letale, la bestia torna in vita con cieca furia satanica.

Apocalisse 17 torna a parlare della bestia già descritta al capitolo 13, versetti da 1 a 8, guarita ora dalla ferita. Su di essa siede anche Babilonia la prostituta. Una volta di più vi sarà un’unione fugace tra religione e politica, così come si era già verificato nel Medioevo, e torneranno le persecuzioni.

`«Quando si manifesteranno l’opposizione, il fanatismo e l’intolleranza, quando esploderà la persecuzione, gli incerti e gli ipocriti vacilleranno e perderanno la fede, mentre il vero cristiano rimarrà saldo come una roccia, la sua fede aumenterà e la sua speranza risulterà ancora più viva di quella dei giorni della prosperità» - GC, p. 602 [471].`