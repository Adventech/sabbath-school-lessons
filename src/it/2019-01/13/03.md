---
title:  Armageddon si conclude
date:  25/03/2019
---

`Leggere Apocalisse 19:11-16. Come si spiega il fatto che il nome di Cristo sia «Parola di Dio» (v. 13) e la spada che esce dalla sua bocca la natura della battaglia finale?`

Stiamo leggendo una descrizione del ritorno di Cristo, adempimento della promessa attesa dai credenti di ogni epoca. Notare il linguaggio: è tutto impostato sulla vittoria. Gesù ha sconfitto Satana in cielo, nel deserto e alla croce; al suo ritorno lo sconfiggerà definitivamente.

«Presto appare verso oriente una piccola nuvola nera, grande come la mano di un uomo. È la nube che circonda il Salvatore e che, a distanza, sembra avvolta dalle tenebre. Il popolo di Dio sa che questo è il segno della venuta del Figlio dell’uomo. La osserva in silenzio solenne mentre essa si avvicina sempre più alla terra facendosi via via più luminosa e splendente fino a diventare una grande nuvola bianca alla cui base c’è un fuoco ardente, mentre sopra di essa si scorge l’arcobaleno della promessa.

Gesù avanza come un conquistatore. Non è più l’”uomo di dolore” che viene a bere l’amaro calice della sofferenza e dell’infamia. Vincitore in cielo e sulla terra, egli viene per giudicare i vivi e i morti. “... Il Fedele e il Verace... giudica e guerreggia con giustizia”. È seguito dagli “eserciti che sono nel cielo...” (Ap 19:11,14). 

È scortato da una numerosa schiera di angeli che cantano. Il cielo sembra vibrare di “mille migliaia e diecimila miriadi” di questi esseri gloriosi. Nessuna penna umana può descrivere la scena e nessuna mente mortale può concepirne lo splendore» - GC, p. 641 [501].

In 2 Tessalonicesi 1:8-10, Paolo offre un’altra descrizione definitiva di Cristo, il giorno del suo ritorno, quando tutti i poteri secolari e religiosi che hanno cospirato contro di lui e contro il suo popolo verranno distrutti e le loro vittime saranno libere per l’eternità.

`Apocalisse 19 parla di due cene, una al versetto 9 e l’altra ai versetti 17 e 18. Alla prima si mangia, all’altra si viene mangiati. È difficile immaginare una contrapposizione più netta tra quello che vi è in gioco per ogni essere umano nel gran conflitto. Perché queste immagini devono farci capire che dobbiamo considerare con estrema serietà la nostra fede e la missione che ci è stata affidata in virtù di quella fede?`