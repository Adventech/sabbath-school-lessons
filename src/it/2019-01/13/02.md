---
title:  La cena delle nozze dell’Agnello
date:  24/03/2019
---

`Leggere Apocalisse 19:6-9 e Giovanni 14:1-3. Perché l’immagine del matrimonio illustra efficacemente la tanto attesa unione tra Cristo e il suo popolo?`

In questi passi, il Signore usa immagini mutuate dalle antiche cerimonie nuziali ebraiche per insegnarci la verità. Il futuro sposo si recava presso la casa della promessa sposa per il fidanzamento. Dietro pagamento della dote, la coppia era considerata sposata ma non potevano vivere insieme. La sposa rimaneva nella casa del padre a preparare un nido per il loro futuro. Quando la preparazione era completata, il consorte tornava a prendere la sua sposa per portarla a casa di suo padre, dove si sarebbe svolta la cerimonia nuziale.

Duemila anni fa, Cristo ha lasciato la sua casa nel cielo per fidanzarsi con la sua sposa sulla terra. Dopo aver pagato la dote con la sua vita al Calvario, egli ha fatto ritorno presso la dimora del Padre per «preparare un luogo» per la sua sposa (Gv 14:2-3), la quale intanto restava sulla terra a prepararsi a sua volta. Alla fine dei giorni, egli ritornerà e porterà la sua amata nella casa del Padre.

Secondo Apocalisse 19:8, Cristo le ha dato un abito di lino risplendente e puro, a dimostrare che il popolo di Dio non rivendica alcun merito per le proprie opere. L’abbigliamento conferitogli rappresenta «le giuste azioni dei santi», azioni frutto dell’unione con Cristo, il quale vive in essi. Tali abiti sono stati purificato nel sangue dell’Agnello (7:14). Mentre era sulla terra, Gesù raccontò una parabola sulle nozze, dove uno degli ospiti preferì indossare i propri vestiti al posto dell’abito di nozze fornito dal re, e per questo fu espulso dalla cerimonia stessa (Mt 22:8-14).

Apocalisse 3:18 spiega che l’abito provvisto da Cristo è la principale necessità del popolo di Dio in vita nei giorni finali. Quando Gesù offre ai membri della chiesa di Laodicea di «acquistare» da lui questo abito, in realtà chiede qualcosa in cambio per ciò che dona loro: rinunciare alla nostra autosufficienza e alla fiducia in noi stessi in cambio di una vita di fedele ubbidienza a Cristo e fiducia nei suoi meriti quale unica speranza di salvezza.

`Non veniamo salvati per le nostre opere ma quali sono le «azioni giuste» che aiutano a definire i contorni della vita che stai vivendo?`