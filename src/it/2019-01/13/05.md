---
title:  «Un nuovo cielo e una nuova terra»
date:  27/03/2019
---

Dopo l’estirpazione del peccato la terra sarà trasformata nella casa dei redenti. Come sarà? In Apocalisse 21:1, Giovanni vede «un nuovo cielo e una nuova terra».

Il popolo ebraico conosceva tre cieli: la volta celeste sulle nostre teste, l’universo stellato e il luogo nel quale dimora Dio (2 Co 12:2). Apocalisse 21:11 ricorda che la terra e il cielo contaminati non potevano resistere alla presenza divina (Ap 20:11). L’aggettivo «nuovo» in greco (kainos) indica qualcosa per cui la novità sta nella qualità, non nell’origine o nel tempo. Questo pianeta sarà purificato dal fuoco e ripristinato alla sua condizione originale (2 Pietro 3:10-13).

Particolare interessante, la prima cosa che Giovanni nota sulla nuova terra è l’assenza del mare. Il fatto che l’apostolo si riferisca a questo elemento usando l’articolo determinativo «il» rivela che probabilmente egli pensava alla distesa marina che lo circondava nell’isola di Patmos, diventata un simbolo di separazione e di sofferenza. L’assenza di quel mare sulla nuova terra significava per lui assenza di dolore e sofferenza.

`Leggere Apocalisse 21:2-8 e 7:15-17. Quali sono le analogie tra la descrizione della nuova terra e il giardino dell’Eden in Genesi 2?`

Una vita scevra da ogni sofferenza e dalla morte sulla terra riportata all’originale splendore viene garantita dalla presenza di Dio in mezzo al suo popolo. Tale presenza è manifestata nella nuova Gerusalemme, «il tabernacolo di Dio» (21:3), dove Dio abiterà in senso ai suoi fedeli; grazie a essa, la vita nella terra restaurata sarà come un tempio. Questa presenza assicurerà libertà dalla sofferenza, assenza di lacrime, morte, dispiacere, pianto e dolore, tutte conseguenze del peccato, grazie al cui sradicamento «le cose di prima sono passate» (v. 4).

Questa idea fu articolata da Marta e Maria alla morte del fratello Lazzaro: «Signore, se tu fossi stato qui, mio fratello non sarebbe morto» (Gv 11:21).

Le sorelle erano consapevoli del fatto che la morte non poteva esistere alla presenza di Cristo. Parimenti, la presenza di Dio sulla nuova terra garantirà libertà dal dolore e dall’angoscia che oggi sperimentiamo quotidianamente. Questa è la grande speranza che ci è stata promessa in Cristo, una promessa suggellata nel suo sangue.

`Perché la promessa di una nuova esistenza in un mondo nuovo è così centrale rispetto alle cose in cui crediamo?`