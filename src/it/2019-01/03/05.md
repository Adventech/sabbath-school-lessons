---
title:  Il messaggio alla chiesa di Sardi
date:  16/01/2019
---

Sardi ebbe una storia gloriosa, ma nel periodo romano aveva perso il suo prestigio. Se la città era ancora benestante, la sua gloria affondava le radici nel passato piuttosto che nella realtà presente. Sorgeva sulla vetta di una ripida collina e questo la rendeva inaccessibile. I cittadini si sentivano talmente al sicuro da trascurare l’attenta custodia delle mura.

`Leggere Apocalisse 3:1-6; Matteo 24:42-44 e 1 Tessalonicesi 5:1-8. Gesù invita i cristiani di Sardi a fare tre cose per curare la loro condizione spirituale. Quali sono? Perché il monito a essere vigili è assolutamente corrispondente al contesto storico della città?`

Se Gesù riconosce che nella chiesa di Sardi c’erano alcuni cristiani fedeli, la maggior parte di essi era spiritualmente morta. La chiesa non viene accusata di peccati clamorosi né di apostasia (come nei casi di Pergamo e Tiatiri) ma di letargo spirituale. Il messaggio a questa chiesa si applica alla perfezione alla situazione dei protestanti nel periodo post-Riforma, quando la chiesa degenerò progressivamente in uno spento formalismo e in una condizione di autocompiacimento spirituale. Sotto i colpi dell’onda nascente di razionalismo e secolarizzazione, l’attenzione sulla grazia salvifica del vangelo e sull’impegno per Cristo svanì, lasciando il posto alla ragione e ad aride speculazioni filosofiche. La chiesa di quell’epoca, pur apparentemente viva, in realtà era spiritualmente morta.

Ma questo messaggio è valido per ogni generazione di cristiani, alcuni dei quali si esprimono sempre in termini entusiasti della propria passata fedeltà a Cristo. Gli stessi, purtroppo, non ha molto da condividere in merito all’attualità della loro relazione con il Salvatore. La loro è una religione nominale, priva della vera consacrazione della mente e di un impegno genuino per il vangelo.

`Tenendo sempre conto che la salvezza è per sola fede, in che misura possiamo affermare che le nostre opere nono sono state trovate «perfette» davanti a Dio? Che cosa significa? (leggi Matteo 5:44-48).`