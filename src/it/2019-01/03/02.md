---
title:  Il messaggio di Cristo a Smirne e Filadelfia
date:  13/01/2019
---

Il secondo e il sesto messaggio erano originariamente indirizzati alle chiese di Smirne e Filadelfia. Nessuna delle due viene rimproverata da Gesù.

Smirne era una bella e ricca città, ma anche un centro nel quale era obbligatorio adorare l’imperatore. Chi si rifiutava di assolvere a questo ordine rischiava di perdere ogni status legale, ma anche di subire la persecuzione e addirittura il martirio.

`Leggere Apocalisse 2:8-11. In che modo l’autopresentazione di Gesù si collega alla situazione che stava vivendo quella chiesa? Di che si trattava e quale monito lancia Gesù nell’ottica di ciò che stava per succedere?`

Il messaggio alla chiesa di Smirne è applicabile anche alla chiesa apostolica dell’epoca, quando i cristiani erano brutalmente perseguitati dall’Impero Romano. I «dieci giorni» di cui si parla al versetto 10 rimandano ai dieci anni di persecuzione avviata da Diocleziano nel 303 d.C., e proseguiti fino al 313, quando Costantino il Grande promulgò l’editto di Milano, che garantiva la libertà religiosa ai cristiani.

La sesta chiesa cui Gesù si rivolge è quella di Filadelfia (amore fraterno). La città sorgeva lungo un’arteria commerciale imperiale che collegava tutte le zone orientali a quelle occidentali della provincia. Fu fondata con l’obiettivo di diventare un centro per la promozione della lingua e della cultura greche nell’area della Lidia e della Frigia.

`Leggere Apocalisse 3:7-13. Come si presenta Gesù in relazione alla situazione della chiesa? Cosa rivela la frase «pur avendo poca forza» (v. 8)? Qual è la promessa riservata a questa chiesa?`

Il messaggio inviato a questa chiesa riguarda il grande risveglio del protestantesimo nel corso del XVIII-XIX secolo. Effettivamente, i protagonisti di quella fase hanno «serbato la mia parola», considerata la luce loro concessa. La chiesa di quel periodo fu animata dal desiderio genuino di diffondere il vangelo al mondo intero. Ne risultò una grande esplosione e propagazione come non si manifestava dal tempo della Pentecoste.