---
title:  Il messaggio dei tre angeli
date:  03/03/2019
---

Poco prima della fine, Dio manderà i suoi messaggi di avvertimento, simbolicamente rappresentati dalle voci di tre angeli che volano nei cieli. In greco, angelo, angelos, significa «messaggero». Nella Bibbia, spesso gli angeli raffigurano persone al servizio di Dio (Ml 2:7; Mt 11:10). Gli elementi probanti dell’Apocalisse lasciano intendere che i tre angeli sono il simbolo del popolo di Dio cui è affidata la proclamazione del messaggio finale da condividere con il mondo.

`Leggere Apocalisse 14:6 e Matteo 24:14. Il messaggio del primo angelo fa riferimento al «vangelo eterno» (Ap 14:6). Cosa ci suggerisce in merito al contenuto e al messaggio? Perché si tratta di un messaggio determinante rispetto a tutte le cose in cui crediamo?`

Il primo messaggio finale è il vangelo, la buona notizia su Dio, che salva gli uomini sulla base di ciò che Cristo ha fatto per essi. È definito il messaggio «eterno» perché è parte di un impegno continuato da parte di Dio volto a riconquistare l’umanità caduta, un piano predisposto prima ancora che noi esistessimo (2 Ti 1:9; Tt 1:2). Il vangelo comprende tanto la salvezza quanto la condanna; è detto la buona notizia della salvezza per quelli che l’accettano, ma costituisce anche un monito per quanti respingono la speranza loro offerta.

È detto che i tre angeli annunciano i messaggi «con voce forte» (Ap 14:7,9). 

Il messaggio ha caratteristiche di urgenza e importanza e deve essere ascoltato da tutti perché ha a che fare con la loro sorte eterna. Per questo motivo, è urgente proclamarlo a ogni nazione, tribù, lingua e popolo. Tutto ciò è significativo alla luce del fatto che, al tempo della fine, la bestia eserciterà l’autorità delegatale da Satana «sopra ogni tribù, popolo, lingua e nazione» (13:7).

Se le attività ingannevoli sataniche sono da considerare in ottica globale, in quanto a scopo, altrettanto si può dire per l’annuncio finale del vangelo.

I messaggi dei tre angeli sono proclamati dal popolo di Dio per controbattere i tre spiriti demoniaci simili a rane che escono dalla bocca della Trinità satanica (16:13,14), i cui messaggi falsificano quelli dei tre angeli.

Negli ultimi giorni, il mondo vedrà recapitarsi due messaggi rivali, ciascuno dei quali avrà lo scopo di conquistare la devozione degli abitanti della terra.

`Noi avventisti siamo chiamati a raggiungere il mondo con il vangelo. Cosa stai facendo per dare il tuo personale contributo in tal senso?`