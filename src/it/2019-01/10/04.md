---
title:  Il messaggio del primo angelo - II parte
date:  05/03/2019
---

I temi al centro della crisi finale saranno, come abbiamo visto, l’adorazione e l’ubbidienza a Dio, per come viene rivelata nei suoi comandamenti (Ap 14:12). Le persone si divideranno in due gruppi: quelli che temono e adorano Dio e quelli che temono e adorano la bestia.

`Rileggi i primi quattro comandamenti del decalogo (Es 20:2-11), poi Apocalisse 13. Perché la bestia che esige adorazione (Ap 13:15), crea un’immagine da adorare (vv. 14,15), bestemmia contro Dio e il suo nome (vv. 5,6), esige l’acquisizione del marchio della bestia (vv. 16,17) e  attesta che nella crisi finale ci sarà un attacco frontale di Satana ai primi quattro comandamenti?`

Il concetto centrale dei primi quattro comandamenti del decalogo è ispirato all’adorazione. Secondo Apocalisse, quei comandamenti diventeranno il parametro per giudicare la lealtà a Dio nella crisi finale. Il conflitto conclusivo tra Cristo e Satana ruoterà intorno all’adorazione e ai primi quattro comandamenti.

Il tema chiave della crisi finale è enfatizzato nella seconda esortazione del messaggio del primo angelo. L’appello «adorate colui che ha fatto il cielo, la terra, il mare e le fonti delle acque» (Ap 14:7) è un’allusione verbale al quarto comandamento (Es 20:11) e rivela che tale appello si inserisce nel contesto dell’osservanza sabatica.

Nel decalogo, come in tutta la Bibbia, la vera adorazione è correlata al vero giorno in cui essa viene resa. Il sabato è un segno speciale della nostra relazione con Dio (Es 31:13; Ez 20:12). Il messaggio del primo angelo spiega che alla fine dei tempi gli abitanti della terra saranno invitati a un ritorno all’adorazione del vero Creatore e a dargli il posto che gli spetta nella nostra vita. Tale messaggio contrasta le azioni ingannevoli di Satana che hanno lo scopo di consegnare il mondo nelle mani di una religione falsa per servire e adorare un dio falso. Al centro di questa contesa ci sarà il quarto comandamento, il sabato.

«Da un lato, l’osservanza del falso giorno di riposo, in ottemperanza alla legge dello Stato e in opposizione al quarto comandamento, rappresenterà un atto di sottomissione al potere che si oppone a Dio, dall’altro, l’osservanza del sabato, nel rispetto della legge di Dio, sarà una dimostrazione di fedeltà al Creatore. Mentre gli uni, accettando il segno di adesione al potere terreno, riceveranno il marchio della bestia, gli altri, scegliendo il segno dell’adesione all’autorità divina riceveranno il suggello di Dio» - GC, p. 605 [473].