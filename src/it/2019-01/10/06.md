---
title:  Il messaggio del terzo angelo
date:  07/03/2019
---

`In che modo Apocalisse 14:12 descrive il popolo fedele di Dio?`

Alcuni versetti precedenti, il 9 e il 10, parlano invece della sorte di quelli che andranno incontro all’ira divina. Nell’Antico Testamento, quando si parla di questa ira la si associa simbolicamente all’assunzione del vino da una coppa (Gr 25:15-16). La severità del giudizio che colpirà gli adoratori della bestia viene espressa dall’immagine del vino dell’ira di Dio, che viene assunto in forma non diluita dalla coppa. Gli antichi spesso diluivano il vino con l’acqua per ridurne l’azione intossicante. Per aumentarne invece l’effetto, lo mescolavano con erbe e spezie. Il vino mescolato e non diluito rappresenta la piena dispensazione dell’ira divina, non attenuata dalla pietà (Sl 75:8).

`Leggere Apocalisse 14:10-11; 20:10-15. Perché l’interpretazione dell’affermazione «Il fumo del loro tormento sale nei secoli dei secoli» diventa più chiara leggendo Isaia 34:8-10 e Giuda 7?`

La frase relativa al tormento con fuoco e zolfo indica la totale distruzione. Fuoco e zolfo sono strumenti di giudizio (Ge 19:24; Is 34:8-10), il fumo della distruzione che sale è un’immagine biblica ben conosciuta. Isaia profetizzò la futura distruzione di Edom con fuoco e zolfo: «Non si spegnerà né notte né giorno, il fumo ne salirà per sempre; di età in età rimarrà deserta, nessuno vi passerà mai più» (34:10).

Giuda parla della sorte di Sodoma e Gomorra in termini di «fuoco eterno» (v. 7). Questi testi non parlano di incendio eterno, perché nessuna di queste città oggi continua a bruciare. A essere eterne sono le conseguenze. Il «fuoco eterno» di Apocalisse indica annientamento; l’incendio sarà lungo abbastanza da consumare tutto fino in fondo.

`Se da un lato possiamo essere grati del fatto che le fiamme dell’inferno non tortureranno in eterno i perduti, c’è da dire che la punizione sarà comunque terribile. Perché è un nostro sacro dovere avvertire gli altri di quello che avverrà?`