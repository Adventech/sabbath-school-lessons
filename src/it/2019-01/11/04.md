---
title:  Il prosciugamento dell’Eufrate
date:  12/03/2019
---

`Leggere Apocalisse 16:12; Apocalisse 17:1,15. Cosa simboleggia il fiume Eufrate? Che significato ha il suo prosciugamento nel contesto delle sette ultime piaghe?`

Nell’Antico Testamento, l’Eufrate era un supporto fondamentale per Babilonia e l’Assiria, nemici di Israele (Is 7:20; Gr 46:10). Il fiume scorreva per Babilonia ed era importante perché garantiva acqua per le coltivazioni e per le persone. Babilonia non avrebbe potuto sopravvivere senza l’Eufrate. Apocalisse 17:1 parla della Babilonia degli ultimi giorni, spiegando che è appoggiata su molte acque, forse un riferimento all’Eufrate (Gr 51:13). Al versetto 15 viene spiegato che quelle acque rappresentano i popoli che sostengono Babilonia, i poteri civili, secolari e politici che si nascondono dietro il sistema. Ma questi poteri mondiali alla fine ritireranno il loro appoggio.

La scena della sesta piaga ricorda la presa dell’antica Babilonia da parte di Ciro il persiano (Da 5). Secondo Erodoto, uno storico greco vissuto nel V secolo prima di Cristo, la notte che il re Beltsazar e i suoi officiali organizzarono una festa, i persiani deviarono il corso dell’Eufrate e penetrarono nella città seguendo il letto del fiume, cogliendo Babilonia di sorpresa.

Il prosciugamento simbolico dell’Eufrate, di cui si parla in Apocalisse 16:12, determina la caduta di Babilonia negli ultimi giorni. Dal momento che questo fiume rappresenta i poteri civili, secolari e politici globali che appoggiano Babilonia, l’inaridimento simboleggia il ritiro del loro supporto e il susseguente attacco contro la stessa, che ne causerà la distruzione.

Mentre gli abitanti della terra sono testimoni degli sconvolgimenti nella natura (Ap 16:10-11), si rivolgono a Babilonia per avere protezione. Ma quando la quinta piaga colpisce il trono dell’autorità babilonese, capiscono che è inutile cercare aiuto lì. Sentendosi ingannati, le si rivoltano contro e ne causano la caduta (17:16). Eppure, come abbiamo studiato, i loro cuori restano induriti contro Dio e il suo popolo. In virtù di questo, diventano terreno fertile per l’ultimo inganno al quale Satana si affida per attirare il mondo alla grande battaglia contro Dio.

`Hai personalmente sperimentato quanto sia rischioso confidare negli uomini e nelle loro istituzioni?`