---
title:  Il significato delle sette ultime piaghe
date:  10/03/2019
---

Arrivati a questo punto, le persone hanno fatto la loro scelta consapevole, schierandosi dalla parte di Dio o di Babilonia. Cristo è pronto a tornare, ma prima di questo evento glorioso vengono liberati i venti distruttivi che finora erano stati trattenuti (Ap 7:1-3).

`Leggere Apocalisse 15:1; 7:1-3; 14:9-10. Perché le piaghe che colpirono l’Egitto sono in qualche modo istruttive rispetto allo scopo e al significato di queste ultime sette?`

Si parla di «ultime» piaghe perché seguono quelle legate alle sette trombe. 

Ricordiamo che le trombe coprono il periodo profetico che comprende per intero l’epoca cristiana e sono limitate quanto a raggio d’azione. Si verificano mentre il vangelo è ancora predicato (Ap 10:8-11:14) ed è in corso l’intercessione (8:2-5). Queste piaghe si mescolano con la misericordia, e il loro obiettivo è quello di convincere i nemici del popolo di Dio a ravvedersi.

Dall’altro lato, le sette ultime piaghe colpiscono immediatamente prima del ritorno di Cristo e alcune di esse hanno effetti sull’intero pianeta. I bersagli sono quei personaggi che, come il faraone, hanno indurito il loro cuore e non sono disposte al pentimento (Ap 16:11). L’ira di Dio è la sua reazione davanti alle scelte compiute dalle persone (Ro 1:26-28) e ora i perduti ne raccolgono i frutti.

`Leggere Apocalisse 15:5-8; Esodo 40:34-35 e 1 Re 8:10-11. Cosa suggerisce la frase «nessuno poteva entrare nel tempio» (Ap 15:8) a proposito della collocazione temporale delle sette ultime piaghe?`

L’espressione di Apocalisse 15:8 indica la fine del tempo di grazia, in coincidenza con il termine del ministero di mediazione di Cristo nel cielo; significa che la porta della possibilità al ravvedimento si chiude definitivamente. Le ultime piaghe non determineranno alcun pentimento, ma riveleranno solo la durezza dei cuori di quanti hanno scelto di schierarsi con Babilonia, anzi, saranno il pretesto di un odio ancora più forte verso Dio.

`Dando un’occhiata al mondo contemporaneo, non si può che prendere atto del suo costante peggioramento. Il fatto che le piaghe siano state ritardate cosa dice a proposito della misericordia e della pazienza di Dio?`