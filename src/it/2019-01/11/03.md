---
title:  L’emissione delle sette ultime piaghe
date:  11/03/2019
---

Con la fine dell’intercessione di Cristo nel santuario celeste, la sorte di ogni singolo individuo viene determinata una volta per tutte. Per quanti hanno respinto il vangelo, è giunto il momento di sperimentare l’ira di Dio in tutta la sua pienezza.

Le sette ultime piaghe rispecchiano quelle scagliate contro l’Egitto (Es 7-11). 

Se queste colpirono gli egiziani risparmiando gli israeliti, allo stesso modo le prime quattro dell’ultima sequenza avranno effetti principalmente su quanti adorano la bestia, ma passeranno oltre i fedeli di Dio. Le piaghe sull’Egitto rivelarono quanto fosse indurito il cuore del faraone e dimostrarono agli egiziani l’impotenza delle loro divinità, incapaci di proteggerli. Analogamente, le ultime piaghe induriranno progressivamente il cuore degli adoratori della bestia, ma manifesteranno anche l’impotenza di Babilonia che non riuscirà a fare nulla per loro davanti al giudizio divino.

`Leggere Apocalisse 16:1-11. Cosa succede in questi versetti?`

Le quattro piaghe iniziali colpiscono la popolazione della terra in generale. 

La prima infligge ferite dolorose e ripugnanti solo a chi adora la bestia. La seconda e la terza piaga fanno sì che il mare, i fiumi e tutte le sorgenti diventino sangue. Senza acqua da bere, l’umanità ribelle non potrà sopravvivere. La quarta piaga colpisce il sole, il quale brucia gli abitanti della terra, causando sofferenze insopportabili.

Il dolore insostenibile inflitto dalle piaghe non ammorbidisce il cuore delle persone, inducendole a modificare il loro atteggiamento ribelle. Anzi, maledicono e bestemmiano contro Dio, autore delle piaghe. Nessuno di essi si ravvede.

In Apocalisse 16:10-11 (cfr. Es 10:21-23) viene descritta la quinta piaga, che colpisce direttamente il trono della bestia. Era stato Satana in persona a delegare quel trono alla bestia (13:2). Adesso anche lo scranno della sua autorità non è in grado di opporre resistenza alla forza di queste piaghe. Mentre la gente patisce, si rende conto che Babilonia è impotente e non è in grado di proteggerla. 

Tuttavia, non coltivano altro che pensieri carichi di odio verso Dio né il terrore delle piaghe li può cambiare.