---
title:  Il raduno per la battaglia finale
date:  14/03/2019
---

`Leggere Apocalisse 16:16. Riuscirà Satana a radunare gli abitanti della terra in vista della battaglia di Harmaghedon?`

Gli ingannevoli miracoli operati dalle forze del demonio otterranno un successo planetario. Nell’atto di respingere il vero vangelo, gli abitanti della terra crederanno a una menzogna che sarà accompagnata da eventi portentosi e ingannevoli (2 Te 2:9-12). Essi si raduneranno presso una località simbolica che in ebraico si chiama Harmaghedon, ovvero «monte di Megiddo». Megiddo era una città fortificata che sorgeva nella valle di Jezreel (o piana di Esdraelon), ai piedi del monte Carmelo, ed era un importante punto strategico. La piana di Esdraelon era conosciuta perché teatro di molte battaglie decisive nella storia di Israele (Gc 5:19; 6:33; 2 Re 9:27; 23:29-30).

Apocalisse utilizza il tema tratto dalla storia di Israele per descrivere il gran conflitto finale, o Harmaghedon appunto, che vedrà in campo Dio contro le forze del male. Gli abitanti della terra vengono raffigurati come un esercito unificato comandato da un’alleanza satanica. Sembra che il monte di Megiddo sia in realtà il Carmelo, che si staglia nei pressi della città. Fu sede di uno dei più significativi scontri della storia di Israele: quello che vide protagonisti il profeta Elia e i profeti di Baal (1 R 18). La disputa ruotava attorno a una questione: stabilire chi fosse il vero Dio. Il fuoco piovuto dal cielo dimostrò che il Signore era l’unico vero Dio, il solo degno di adorazione. In Apocalisse 13:13-14 si dice che la bestia fa scendere del fuoco dal cielo per falsificare l’opera di Dio e ingannare il mondo intero. 

Harmaghedon non è un conflitto militare da combattere in qualche località del Medio Oriente, piuttosto, una battaglia spirituale tra Cristo e le forze dell’oscurità (2 Co 10:4). Il problema che andrà risolto una volta per tutte riguarda il legittimo sovrano dell’universo. L’esito di questa ultima battaglia sarà simile a quello verificatosi presso il monte Carmelo: il trionfo definitivo di Dio sulle forze del male.

`Per molti anni si sono considerate le turbolenze politiche e militari medio-orientali come segni che indicavano la fine e Harmaghedon. Nonostante varie predizioni, l’Harmaghedon pronosticata, con dovizia di date, non si è mai verificata. Come possiamo proteggerci da simili errori, che vogliono far passare questi eventi ben localizzati come adempimento della profezia biblica?`