---
title:  La bestia dal mare
date:  24/02/2019
---

`Leggere Apocalisse 13:1-4,8 e Ap 17:8. Quali sono le caratteristiche di questa bestia e quali le fasi della sua esistenza?`

Giovanni vede una bestia mostruosa salire dal mare. Se la bestia rappresenta solitamente un potere politico, la descrizione di quella del mare indica un potere tanto religioso quanto politico. Il mare simboleggia le burrascose condizioni sociali e politiche del periodo che seguì alla caduta dell’Impero romano (Da 7:2-3,23-24).

Giovanni descrive la bestia mentre esce dal mare: ha sette teste e dieci corna, proprio come il dragone di Apocalisse 12:3, ad attestare il collegamento tra le due entità. Sopra identificano la fase papale dell’Impero di Roma.

Mentre la bestia esce dall’acqua, assume sembianze che ricordano quelle di un leopardo, di un orso e di un leone. La bestia racchiude in sé le caratteristiche delle quattro bestie di Daniele 7:2-7 (rappresentazioni degli imperi mondiali): Babilonia, la Medo-Persia, la Grecia e Roma (v. 17). Giovanni però le elenca in ordine invertito, a dimostrare che la bestia del mare è collegata alla quarta di Daniele 7, l’Impero romano.

Il dragone le ha dato il suo potere, il suo trono e grande autorità. Così, come il Padre ha concesso il proprio trono e la propria autorità a Cristo (Ap 2:27), parimenti il dragone investe la bestia quale sua coreggente e rappresentante sulla terra. È la conferma che la bestia del mare è il secondo membro della Trinità satanica, impegnata con tutte le forze a sostituire Gesù Cristo nelle menti e nei cuori delle persone.

Apocalisse 13:5 dichiara che il periodo relativo alle attività della bestia corrisponde ai 42 mesi profetici, vale a dire 1.260 giorni, che poi indicano anni. Questa fase termina quando una delle teste della bestia viene ferita a morte, causandone il momentaneo decesso. Ma la guarigione della ferita la riporta in vita ed è motivo di ammirazione da parte del mondo, il quale adorerà sia la bestia sia il dragone.