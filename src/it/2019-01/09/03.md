---
title:  Le attività della bestia che sale dal mare
date:  25/02/2019
---

Come abbiamo visto ieri, Apocalisse 13:5 parla di un periodo specifico di persecuzioni. I 42 mesi nei quali si svolgono le attività della bestia corrispondono ai 1.260 giorni di persecuzione della donna/chiesa di Apocalisse 12:14. I giorni profetici significano anni. L’anno 538 d.C. segna correttamente l’inizio di questo periodo perché la chiesa romana, guidata dal papa, si impone come potere ecclesiastico che dominerà il mondo occidentale nel Medioevo. Gli eventi della Rivoluzione francese, nel 1798, infliggono alla bestia la ferita mortale, causando la fine temporanea del suo governo opprimente e della sua condizione di religione di Stato.

`Confrontare Apocalisse 13:5-8 con Daniele 7:24-25 e 2 Tessalonicesi 2:2-12. In che misura le attività della bestia che sale dal mare ricordano le descrizioni del piccolo corno e dell’uomo del peccato?`

Le attività della bestia durante il periodo dei 1.260 giorni sono dichiarate blasfeme. Nel Nuovo Testamento questo termine può esprimere una rivendicazione di uguaglianza con Dio (Gv 10:33; Mt 26:63-65) e delle prerogative di Dio (Mr 2:7). Le blasfemie della bestia che sale dal mare sono dirette «contro Dio, per bestemmiare il suo nome, il suo tabernacolo e quelli che abitano nel cielo» (Ap 13:6).

La dimora di Dio è il santuario in cielo, dove Cristo esercita il suo ministero a beneficio della nostra salvezza. La bestia del mare confuta l’opera mediatrice di Cristo sostituendola con un sistema umano che pretende di amministrare la salvezza e il perdono dai peccati, atti che rappresentano l’essenza della blasfemia.

Apocalisse 13 evidenzia un periodo di massima apostasia nella chiesa cristiana, che si realizza quando la chiesa-stato dell’Europa occidentale, sotto la tutela di Roma, rivendica il ruolo e le prerogative divine per il papa, in quanto capo della chiesa. Il ministero espiatorio di Cristo nel santuario celeste viene sostituito dal sacerdozio ecclesiastico; chiunque si sia rifiutato di sottomettersi a Roma ha conosciuto la persecuzione e il martirio. Sebbene oggi affermazioni di questo tipo siano considerate stridenti, se non intolleranti, il presente non può cancellare la storia, nonostante siano in tanti ad auspicarlo.

`Come rimanere fedeli alla profezia sulla storia della chiesa e contemporaneamente mantenersi prudenti e rispettosi quando presentiamo ad altri queste verità?`