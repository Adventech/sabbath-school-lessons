---
title:  Espulsione permanente di Satana dal cielo
date:  18/02/2019
---

`Leggere Apocalisse 12:7-9, dove si racconta di una guerra avvenuta in cielo. Qual era la natura di questa guerra, conclusasi con l’espulsione di Satana dal cielo stesso?`

Satana venne espulso dal cielo all’inizio del gran conflitto, quando si ribellò contro il governo di Dio. Voleva impossessarsi del trono celeste ed essere «simile all’Altissimo» (Is 14:12-15). Fomentò una rivolta aperta contro di lui, ma venne sconfitto e successivamente confinato sulla terra. Ingannando la prima coppia, ha usurpato il ruolo di guida di questo mondo (Lu 4:6), ne è diventato principe (Gv 12:31) e in quanto tale ha avuto accesso al cielo per presenziare al consiglio celeste come rappresentante della terra (Gb 1:6-12). Tuttavia, dal momento della sua espulsione, Satana e gli angeli caduti sono stati confinati sul nostro pianeta come fosse una prigione, in attesa della punizione definitiva (2 Pietro 2:4; Gd 6).

Nel frattempo, Gesù, con la sua morte, ha riscattato quelli che erano perduti e il vero carattere di Satana è stato svelato all’universo intero. «Satana si vide smascherato. I suoi reali moventi erano svelati agli angeli fedeli e a tutto l’universo. Egli si era manifestato come un assassino. Versando il sangue del Figlio di Dio aveva definitivamente perduto la simpatia delle creature del cielo. Da quel momento il suo campo di azione sarebbe stato ridotto» - DA, p. 761 [585].

Davanti all’intero universo, il dominio sulla terra fu trasferito da Satana a Gesù, il quale venne proclamato legittimo sovrano del mondo (Ef 1:20-22; 1 Pt 3:22).

È in quel momento che Satana e i suoi collaboratori sono stati definitivamente espulsi dal cielo. Gesù preannunciò questo evento dicendo: «Ora avviene il giudizio di questo mondo; ora sarà cacciato fuori il principe di questo mondo» (Gv 12:31).

Con questa punizione che si abbatte su Satana, «è venuta la salvezza e la potenza, il regno del nostro Dio, e il potere del suo Cristo» (Ap 12:10). Da quel giorno egli continua ad avere un potere limitato per nuocere al popolo di Dio sulla terra, ma con la consapevolezza «di aver poco tempo» (v. 12). Per questo sta facendo tutto il possibile per provocare dolore, sofferenze e caos in tutto il pianeta.

`Che cosa ci dice Apocalisse 12:11 a proposito dell’unico modo possibile di sconfiggere Satana?`