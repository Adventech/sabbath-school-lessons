---
title:  La guerra sulla terra
date:  19/02/2019
---

`Leggere Apocalisse 12:13-14. Dopo essere stato bandito dal cielo, Satana prosegue il suo attacco alla chiesa durante i 1.260 giorni profetici. In che modo Dio è rimasto coinvolto con la chiesa nello stesso periodo?`

«La cacciata di Satana in quanto accusatore dei fratelli in cielo è stata possibile grazie al grande gesto di Cristo, che ha dato la propria vita. Nonostante la persistente opposizione di Satana, il piano della redenzione è stato realizzato… Satana, sapendo che l’impero da lui usurpato alla fine gli sarebbe stato strappato, ha deciso con determinazione che non avrebbe risparmiato alcun dolore e avrebbe distrutto quante più creature possibile di quelle che Dio aveva creato a sua immagine. Il nemico odiava l’uomo perché Cristo aveva manifestato nei suoi confronti tanto amore, spirito di perdono e pietà e adesso si preparava a mettere in atto ogni genere di inganno che lo potesse sviare per sempre; perseguì il suo piano con maggiore energia per via della propria condizione priva di speranza» - 3SOP, pp. 194,195.

Non c’è dubbio che Satana prosegua la sua azione sulla terra riversando la sua furia contro il grande oggetto dell’amore di Cristo sulla terra: la chiesa. Eppure, questa trova protezione divina nel deserto durante i 1.260 giorni profetici, attendendo il ritorno di Cristo.

Il periodo della persecuzione di Satana viene citato due volte in Apocalisse 12, in termini di 1.260 giorni (12:6) e di un tempo dei tempi e la metà di un tempo (v. 14). Entrambi fanno riferimento alla fase delle attività del piccolo corno menzionato in Daniele 7:23-25. Nella Bibbia, i giorni profetici significano anni. L’epoca storica che meglio si adatta a questo periodo è quella che va dal 538 a.C. al 1798, nel corso della quale la chiesa romana, in quanto potere ecclesiastico, ha dominato il mondo occidentale finché gli eventi legati alla Rivoluzione francese hanno messo fine al potere oppressivo di Roma, almeno temporaneamente.

Al termine del periodo profetico della donna nel deserto, Satana ritenta un attacco per distruggere la chiesa di Dio. Il dragone, per annientare la donna, rigurgita dalla sua bocca acqua come si trattasse di un fiume. Il diluvio nella Bibbia è spesso simbolo di persecuzione (Is 59:19). A questo punto, una terra amichevole ingoia le acque e salva la donna, garantendole un porto sicuro.

`Riflettiamo sulla durata delle persecuzioni: 1.260 anni. Questo ci fa capire quanto siamo limitati nel cercare di capire quella che dalla nostra prospettiva sembra un’attesa troppo lunga per il ritorno di Cristo.`