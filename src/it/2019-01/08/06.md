---
title:  La strategia di Satana per gli ultimi tempi
date:  21/02/2019
---

Apocalisse 12:17 segna un cambio di strategia da parte di Satana, il quale cerca di portare dalla sua parte gli abitanti del mondo e ingannare anche i fedeli seguaci di Cristo. L’intera storia cristiana lo vede impegnato a tentare di impedire l’opera di salvezza di Dio, facendo principalmente ricorso a mezzi di coercizione e alla persecuzione, ma i fatti dimostrano che tale strategia non è stata completamente vincente. Eppure, nel preparare l’attacco finale al rimanente, Satana vi aggiunge un potente elemento di menzogna. Questa svolta corrisponde alla transizione che sposta la sua attenzione dalla storia al tempo della fine. 

È interessante notare che la parola «inganno» non compare affatto nella sezione cosiddetta storica dell’Apocalisse (capp. 4-11), ma viene usata regolarmente in quella escatologica (capp.12-20) per caratterizzare il tipo di azione eseguita da Satana in vista dell’ultima battaglia. «Inganno» inaugura (12:9) e conclude (20:7-10) la descrizione di queste sue attività.

`Leggere 2 Tessalonicesi 2:8-12; Apocalisse 13:13-14 e Apocalisse 19:20. Qual è la natura dell’inganno che verrà attuato negli ultimi tempi?`

I capitoli da 13 a 20 mostrano Satana che, nello sforzo di conquistarsi la devozione del mondo, lancia una grande contraffazione del vero Dio e delle sue azioni salvifiche sulla terra. Al capitolo 13 il dragone e i suoi due alleati (la bestia che sale dal mare [vv. 1-10] e quella della terra [11-18]) formano una lega trina. Questo triumvirato satanico si configura come antitesi alla Trinità della divinità (1:4-6). Nel resto del libro, i membri di questa triade sono inseparabilmente uniti nell’opporsi all’azione divina nel mondo e concentrati a ingannare i suoi abitanti, per allontanarli da Dio e schierarsi dalla parte di Satana (16:13,14; 19:20; 20:10). L’inganno finale sarà talmente poderoso da sedurre la maggioranza delle persone.

`Per ben due volte nell’Apocalisse si legge un accorato appello alla saggezza e al discernimento spirituale per opporsi alla natura ingannevole delle attività finali di Satana (13:18; 17:9). Di quale tipo di sapienza si parla? Secondo Giacomo 1:5, come la si può ottenere?`