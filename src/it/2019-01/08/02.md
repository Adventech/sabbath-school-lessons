---
title:  La donna e il dragone
date:  17/02/2019
---

`Leggere Apocalisse 12:1-4. Giovanni osserva in visione due grandi segni simbolici, il primo dei quali è una donna incinta. Chi è questa donna e cosa ci insegna il testo?`

Nella Bibbia, la donna viene utilizzata come simbolo del popolo di Dio (2 Co 11:2): quella casta rappresenta i credenti fedeli, mentre la prostituta quelli apostati. Anteriormente alla croce, la donna di Apocalisse 12 simboleggia innanzitutto l’Israele dell’Antico Testamento, mediante il quale il Messia è giunto nel mondo (Ap 12:1-5); nei versetti da 13 a 17 rappresenta la chiesa cristiana.

La donna splende come sole ed è saldamente appoggiata alla luna. Il sole, nella parola di Dio, può essere il simbolo della gloria di Cristo (Mt 17:2; Ap 1:16), mentre la luna, che riflette la luce del sole, rimanda alle promesse dell’Antico Testamento che predicevano il vangelo.

Il successivo segno simbolico osservato da Giovanni è un mostruoso dragone rosso, che in seguito sarà identificato nel diavolo e Satana, nel serpente antico (Ap 12:9). Il testo dice che la sua coda trascinava un terzo delle stelle dal cielo verso la terra. La coda è uno strumento simbolico di inganno (Is 9:14-15; Ap 9:10). Caduto dalla sua posizione di privilegio nel cielo (Is 42:12-15), Satana è stato capace di sedurre un gran numero di angeli, che sono diventati spiriti malvagi (2 Pietro 2:4; Gd 6) e anche suoi alleati nell’opporsi a Dio e alla sua opera di salvezza per l’intera durata del gran conflitto.

`Leggere Apocalisse 12:1-5. Il dragone viene identificato come «serpente antico» (v. 9). Qual è il collegamento tra Genesi 3:15 e la scena del serpente antico che cerca di distruggere il seme della donna?`

Fin dall’inizio, Satana attendeva la nascita del Messia per distruggerlo. La scena termina con una sorta di istantanea: il Messia è finalmente nato, il dragone non è riuscito ad annientarlo e il bambino «fu rapito vicino a Dio e al suo trono» (Ap 12:5).

`Secondo Apocalisse 12:11, i fedeli di Dio come sono riusciti a sconfiggere Satana nella loro vita?`