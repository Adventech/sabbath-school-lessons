---
title:  l’incoronazione dell’Agnello
date:  23/01/2019
---

`Leggere Apocalisse 5:8-14; Efesini 1:20-23 ed Ebrei 10:12. Cosa ci dicono questi brani presi nel loro insieme, e perché ci trasmettono grande consolazione e speranza?`

Mentre Cristo, l’Agnello, si avvicinava al trono, prese il libro. Con questo gesto, gli veniva conferita ogni autorità e sovranità (cfr. Ef 1:20-22). In quel preciso momento, l’intero universo riconobbe il legittimo diritto di Cristo di regnare sulla terra. Ciò che era stato perduto con Adamo era stato riconquistato con Cristo.

Da questo punto in poi, il destino di tutta l’umanità è nelle sue mani. Le quattro creature viventi e i ventiquattro anziani si inginocchiano al suo cospetto e lo adorano: «Tu sei degno di prendere il libro e di aprirne i sigilli, perché sei stato immolato» (Ap 5:9). Con questa affermazione, gli angeli innalzati e i rappresentanti dell’umanità redenta confermano il sacrificio di Cristo a beneficio del genere umano. Con il suo sangue, egli ha pagato il prezzo del riscatto per gli uomini caduti e offre loro tutta la speranza della redenzione e la promessa di un futuro che possiamo a malapena immaginare. 

Alle quattro creature viventi e agli anziani si uniscono adesso le schiere innumerevoli di angeli che circondano il trono e innalzano lodi al re appena incoronato: «Degno è l’Agnello, che è stato immolato, di ricevere la potenza, le ricchezze, la sapienza, la forza, l’onore, la gloria e la lode» (v. 12).

A quel punto tutto il creato nel cielo e sulla terra si unisce nell’offrire un’adorazione regale tanto al Padre quanto a Cristo: «A colui che siede sul trono, e all’Agnello, siano la lode, l’onore, la gloria e la potenza, nei secoli dei secoli» (v. 13). L’«Amen» delle quattro creature viventi e la prostrazione dei ventiquattro anziani accoglie questa lode, terminando così questa tumultuosa celebrazione nella sala del trono celeste. 

`Alcuni esperti di fisica speculano sulla possibile sorte futura dell’universo che, secondo loro, brucerà, collasserà oppure si lacererà. Che differenza con la visione del futuro presentata dalla parola di Dio. Qual è il segreto per rallegrarci del futuro che ci attende?`