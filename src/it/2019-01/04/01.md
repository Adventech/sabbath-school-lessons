---
title:  L’incoronazione dell’Agnello
date:  19/01/2019
---

### Letture
Apocalisse 4,5; Ezechiele 1:5-14; Efesini 1:20-23; ebrei 10:12; Atti 2:32-36

> <p></p>
> «Chi vince lo farò sedere presso di me sul mio trono, come anch'io ho vinto e mi sono seduto con il Padre mio sul suo trono», Apocalisse 3:21.

La visione precedente mostrava i messaggi che Cristo inviava al suo popolo sulla terra. Ora si cambia scenario, dalla terra al cielo e ci si concentra sulle «cose che devono avvenire in seguito» (Ap 4:1), sul futuro.

La visione dei capitoli 4 e 5 offre una visione panoramica del gran conflitto. In questo senso, analogamente ad Apocalisse 12, la scena dei capitoli 4 e 5 dipinge simbolicamente la storia del piano della salvezza, a partire dall’opera che Cristo ha svolto sulla terra. Prima che il futuro sia rivelato, ci viene dato un cenno che riguarda l’inaugurazione del suo ministero post-Calvario. I capitoli 4 e 5 ci forniscono quindi la prospettiva del cielo sul significato degli eventi futuri narrati nel resto del libro.

Si potrebbe altresì osservare che mentre i messaggi alle sette chiese erano stati scritti in un linguaggio tutto sommato diretto, da adesso in poi il libro ripiega su quello simbolico, non sempre facile da interpretare. Un linguaggio che viene ripreso dalla storia del popolo di Dio raccontata nell’Antico Testamento. Una corretta interpretazione dell’Apocalisse richiede un’adeguata comprensione del suo linguaggio simbolico alla luce del Vecchio Testamento.