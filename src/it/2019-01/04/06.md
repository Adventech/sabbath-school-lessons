---
title:  L’importanza della Pentecoste
date:  24/01/2019
---

Apocalisse 5 descrive uno degli eventi più decisivi che fanno parte della storia del piano della salvezza: l’inaugurazione del ministero post-Calvario di Cristo, quale re e sommo sacerdote nel santuario celeste. Prendendo posto sul trono alla destra del Padre (Eb 12:2; Ap 3:21), Cristo è in grado di portare il piano della salvezza a definitivo compimento. Egli funge anche da nostro mediatore e per mezzo di lui gli esseri umani caduti hanno libero accesso a Dio e godono del perdono per i loro peccati.

`Leggere Atti 2:32-36 e Giovanni 7:39. Perché è importante l’esaltazione in cielo di Dio ai fini della venuta dello Spirito Santo? Per quale motivo lo Spirito non poteva discendere sui discepoli prima che Gesù fosse glorificato?`

All’esaltazione di Cristo nel santuario celeste fa seguito la discesa dello Spirito Santo sui discepoli. Apocalisse 5:6 cita i sette spiriti «mandati per tutta la terra». Questi sette spiriti denotano la pienezza dell’azione dello Spirito Santo nel mondo. Se prima egli si trovava regolarmente davanti al trono (Ap 1:4; 4:5), nel momento in cui Cristo viene incoronato, viene inviato sulla terra. Questa provvisione è legata all’inaugurazione del ministero di Cristo post-Calvario e significava che egli era apparso alla presenza del Padre, ma anche che il suo sacrificio a favore dell’umanità era stato accettato.

«L’ascensione di Cristo era un segno. Essa indica che presto i suoi seguaci avrebbero ricevuto la benedizione promessa… Una volta arrivato nelle sedi celesti, Gesù fu posto sul trono e qui ricevette l’adorazione degli angeli. E quando questa cerimonia terminò, lo Spirito discese abbondantemente, Cristo fu glorificato e ricevette gli stessi onori che aveva condiviso con il Padre sin dall’eternità. La discesa dello Spirito Santo nel giorno della Pentecoste era un segno dell’approvazione divina che aveva caratterizzato la consacrazione del Cristo come Redentore dell’umanità. Secondo la sua promessa, egli aveva ricevuto tutta l’autorità che competeva al suo ruolo di re e sacerdote. Un’autorità che riguardava il cielo e la terra. Egli era il Messia che avrebbe diretto il suo popolo» - AA, pp. 38,39 [25].

`Leggere Ebrei 4:16 e 8:1. Quale speranza nasce dal fatto che Gesù siede sul trono celeste come nostro re e sacerdote? In che modo questa verità può avere un impatto sulla nostra quotidianità e sull’incertezza riguardo al futuro?`