---
title:  Il quinto sigillo
date:  30/01/2019
---

`Leggere Apocalisse 6:9-10. Che cosa accade?`

Il termine «anima» nella Bibbia indica l’intera persona (Ge 2:7). La morte del popolo di Dio fedele e perseguitato viene qui raffigurata con l’immagine del sangue sacrificale versato alla base dell’altare dei sacrifici del santuario terreno (Es 29:12; Le 4:7). Il popolo di Dio ha patito l’ingiustizia e la morte a motivo della sua fedeltà al vangelo. Essi si rivolgono al Padre chiedendo di farsi avanti e vendicarli. Questi testi affrontano la questione dell’ingiustizia sofferta sulla terra, ma non rivelano alcunché circa lo stato dei defunti.

`Leggere Apocalisse 6:11; Deuteronomio 32:43 e Salmi 79:10. Qual è la risposta del cielo alle preghiere dei martiri di Dio?`

I santi martirizzati ricevono delle vesti bianche, simbolo della giustizia di Cristo e della loro giustificazione, dono riservato a chi accetta la sua offerta di grazia (Ap 3:5; 19:8). Poi viene detto loro che dovranno riposarsi fino a quando i loro fratelli, protagonisti di un’esperienza simile, saranno resi completi in ogni cosa. È importante notare come il testo greco di Apocalisse 6:11 non contenga la parola «numero». L’Apocalisse non parla del numero dei santi martirizzati che devono essere raggiunti prima del ritorno di Cristo, ma della completezza del loro carattere. I fedeli di Dio vengono resi completi dall’abito della giustizia di Cristo, non grazie ai propri meriti (7:9,10). I santi non saranno risuscitati e giustificati fino al ritorno di Gesù e all’inizio del millennio (20:4).

Sebbene il contesto nel quale viene aperto il quinto sigillo corrisponda storicamente al Medioevo, durante il quale vennero trucidati milioni di martiri a motivo della loro fedeltà, riporta alla mente anche l’esperienza del popolo di Dio nel corso di tutta la storia, dal tempo di Abele (Ge 4:10) fino a quando Dio finalmente vendicherà «il sangue dei suoi servi» (Ap 19:2).

`«Fino a quando, Signore» è stato il grido di dolore lanciato dai fedeli seguaci di Dio nel corso di tutta la storia. Quale consolazione si può trovare nel quinto sigillo, sapendo che un giorno sarà fatta giustizia?`