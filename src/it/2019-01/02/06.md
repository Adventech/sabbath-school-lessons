---
title:  Messaggio alla chiesa di Efeso
date:  10/01/2019
---

Efeso era la capitale e la più grande città della provincia romana dell’Asia, e sorgeva in corrispondenza delle principali rotte commerciali. Era anche il principale porto dell’Asia e, in quanto tale, un centro mercantile e religioso molto importante. La città era ricca di edifici pubblici come templi, teatri, palestre, bagni pubblici e case di tolleranza. Era nota inoltre per la pratica delle arti magiche, così come per la sua immoralità e l’alto grado di superstizione. Eppure, la più influente chiesa cristiana della provincia sorgeva proprio a Efeso.

`Leggere Apocalisse 2:1-4 e Geremia 2:2. Come si presenta Gesù a questa chiesa? Quali sono le grandi qualità che le riconosce e quale la preoccupazione che esprime?`

Agli inizi, gli Efesini erano noti per la loro fedeltà e amore (Ef 1:15). Pur dovendo resistere a pressioni che provenivano tanto dall’esterno quanto dall’interno della chiesa, i cristiani di Efeso rimasero saldi e fedeli. Erano dei grandi lavoratori, dottrinalmente molto coerenti e non sopportavano la presenza tra le loro fila di falsi maestri. Tuttavia, se da un lato i suoi membri sottolineavano l’importanza della pura dottrina e di un comportamento ortodosso, dall’altro, il loro amore per Cristo e reciproco tra di essi iniziò ad affievolirsi. Pur conservando fermezza e fedeltà, senza l’amore il loro agire divenne freddo e legalista.

`Leggere Apocalisse 2:5-7. Gesù esorta la chiesa a fare tre cose per rivitalizzare il primo amore e la devozione nei suoi riguardi e nei rapporti tra di essi. Quali? In che modo queste tre cose sono sequenzialmente collegate?`

Da un punto di vista profetico, la situazione nella chiesa di Efeso corrisponde alla condizione generale e spirituale della chiesa nel I secolo, che si caratterizzava per l’amore e la fedeltà al vangelo. Ma verso la conclusione di quel secolo, il fuoco del suo primo amore iniziò a estinguersi, allontanandosi dalla semplicità e dalla purezza del vangelo.

`Immagina di far parte di una comunità nella quale l’amore sta affievolendosi e i cui membri non trasgrediscono apertamente, ma sono intossicati dal formalismo e dalla freddezza. In che modo il consiglio di Gesù potrebbe guarire questa comunità?`