---
title:  A Patmos
date:  06/01/2019
---

`Leggere Apocalisse 1:9. Quali sono le circostanze durante le quali Giovanni riceve le visioni dell’Apocalisse?`

Patmos era un’isola rocciosa e brulla nel mare Egeo; era lunga oltre 15 chilometri e larga 9. Unitamente alle isole circostanti, i Romani la utilizzavano come colonia penale per rinchiudere i loro avversari politici. I primi autori cristiani che vissero più o meno contemporaneamente alla stesura dell’Apocalisse, affermano unanimemente che le autorità romane avevano recluso Giovanni per la sua fedeltà al vangelo. Di certo, l’anziano apostolo dovette subire a Patmos tutta la durezza delle carceri romane. Fu trattato probabilmente come un criminale, incatenato, alimentato insufficientemente e costretto ai lavori forzati sotto la minaccia delle frustate di guardie senza pietà.

«Patmos, una desolata isola rocciosa del mare Egeo, era stata scelta dal governo romano come posto di isolamento per i criminali; ma per il servitore di Dio questa tetra dimora divenne la porta del cielo. Qui, lontano dalle scene di vita quotidiana e dalla dinamica attività degli anni precedenti, Giovanni ebbe la compagnia di Dio, di Cristo e degli angeli del cielo e da loro ricevette una rivelazione che riguardava la chiesa di tutti i tempi» - AA, pp. 570,571 [358].

`Quali altre figure bibliche hanno subito maltrattamenti nonostante (o forse proprio per quel motivo) la loro fedeltà al Signore? Daniele 3:16-23; Atti 7:54-60.`

I discepoli di Cristo non devono mai scordarsi che se anche dovessero trovarsi in situazioni analoghe a quelle di Giovanni, non sono abbandonati a se stessi. Gesù stesso, che si presentò all’apostolo con parole di speranza e incoraggiamento nel bel mezzo delle sue sofferenze a Patmos, è sempre presente con il suo popolo per sostenerlo nelle difficoltà.

`Come comprendere la differenza tra le sofferenze per amore di Cristo e quelle per altri motivi, magari per nostre scelte sbagliate? Come imparare a confidare nel Signore in qualsiasi circostanza?`