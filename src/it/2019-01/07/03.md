---
title:  Il significato delle trombe
date:  11/02/2019
---

Nel descrivere l’intervento di Dio a beneficio del suo popolo, l’Apocalisse utilizza l’immagine delle trombe nel Vecchio Testamento. Le trombe erano un elemento molto significativo della quotidianità nell’antico Israele (Nu 10:8-10; 2 Cr 13:14-15). Il loro suono ricordava al popolo l’adorazione nel tempio; le trombe si udivano anche in battaglia, nel tempo della raccolta e durante le feste.

Il loro squillare andava di pari passo con la preghiera. In concomitanza con l’adorazione nel tempio o con le feste, le trombe «ricordavano» a Dio l’alleanza con il suo popolo e rammentavano a quest’ultimo di essere pronto per «il giorno del Signore» (Gl 2:1). Nel corso di una battaglia, il suono della tromba, accompagnato dalle preghiere, invitava Dio a salvare il suo popolo. Questo concetto fa da sfondo per le trombe in Apocalisse.

`Leggere Apocalisse 8:13; 9:4,20-21. Chi sono i bersagli delle punizioni associate alle sette trombe?`

Gli eventi innescati dal suono delle trombe in Apocalisse testimoniano l’intervento divino nella storia in risposta alle preghiere del suo popolo. Se i sigilli riguardano principalmente quelli che professano di essere fedeli a Dio, le trombe annunciano il castigo che colpirà gli abitanti della terra (Ap 8:13). Allo stesso tempo, sono un avvertimento al pentimento prima che sia troppo tardi.

Le sette trombe coprono il corso della storia dal tempo di Giovanni fino alla conclusione definitiva (11:15-18); vengono suonate mentre nel cielo prosegue l’intercessione (8:3-6) e il vangelo viene predicato sulla terra (10:8-11:14). 

Le punizioni delle trombe sono parziali e colpiscono solo un terzo del creato. 

La settima tromba annuncia che è arrivato per Dio il momento di assumere legittimamente il ruolo di comando. Le sette trombe sono associabili più o meno agli stessi periodi coperti dalle sette chiese:

a. Le prime due trombe annunciano il castigo sulle nazioni che hanno crocifisso Cristo e perseguitato la chiesa primitiva, vale a dire la ribelle Gerusalemme e l’Impero romano.

b. La terza e la quarta tromba indicano la reazione del cielo all’apostasia manifestatasi durante il Medioevo e nell’epoca post-Riforma.

c. La quinta e la sesta tromba descrivono la situazione nel mondo secolare nel periodo successivo all’Illuminismo, caratterizzato da un’estesa azione demoniaca che trascina il mondo verso la battaglia di Harmaghedon.

`La storia del mondo è intrisa di sangue, densa di dolore e tragedie.`

`Perché questa triste realtà deve aiutarci a capire la bellezza delle promesse ricevute mediante Cristo?`