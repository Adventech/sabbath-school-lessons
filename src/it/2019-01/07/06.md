---
title:  I due testimoni
date:  14/02/2019
---

`Leggere Apocalisse 11:3-6. Per quali caratteristiche i due testimoni rispecchiano il ruolo sacerdotale e regale di Zorobabele e Giosuè?`

`Zaccaria 4:2-3,11-14.`

L’idea di queste due figure proviene dal sistema legale ebraico, che richiede almeno due testimoni per stabilire la veridicità di qualcosa (Gv 8:17). I due testimoni di Apocalisse rappresentano la Bibbia; ma possono anche essere simbolo del popolo di Dio mentre rende testimonianza alla Bibbia. I due non possono essere separati, perché il popolo di Dio è chiamato ad annunciare la Bibbia al mondo.

I testimoni profetizzano vestiti di un sacco durante il periodo profetico dei 1.260 anni (538 a.C.-1798). Questo elemento ci riporta ad Apocalisse 10:11, dove a Giovanni viene detto che deve continuare a profetizzare. È l’evidenza che questa chiamata si estende alla chiesa, che dovrà proseguire nell’opera di proclamare la verità di Dio al mondo. Il sacco è l’abbigliamento tipico del lutto (Ge 37:34) ed è indice delle difficoltà che il popolo di Dio incontrerà mentre «profetizza ancora».

`Leggere Apocalisse 11:7-13. Descrivi con parole tue cosa succede ai due testimoni alla fine dei 1.260 giorni.`

La bestia che uccide i due testimoni sorge dalla dimora stessa di Satana. Questo omicidio è associato, da un punto di vista storico, all’attacco ateo che subisce la Bibbia e all’abolizione della religione in concomitanza con gli eventi della Rivoluzione francese. Questo sistema antireligioso possiede il medesimo degrado morale di Sodoma, l’arroganza atea dell’Egitto e l’attitudine alla ribellione di Gerusalemme.

Quello che accadde a Gesù in quest’ultima città ora si ripete ai danni della Bibbia da parte di questo sistema antireligioso.

La risurrezione dei testimoni rappresenta il grande risveglio di interesse per la parola di Dio, che sfocia nella costituzione delle società bibliche e di numerosi movimenti missionari che hanno come scopo la diffusione della Bibbia.

Poco prima della fine, il mondo sarà testimone di una sua diffusione su scala globale che non ha precedenti. Questa proclamazione conclusiva causerà un effetto agrodolce, perché provocherà una forte opposizione rinforzata dalle potenze demoniache, le quali opereranno dei miracoli per trascinare il mondo alla battaglia finale contro i fedeli testimoni di Dio (Ap 16:13-16).