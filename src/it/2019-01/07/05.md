---
title:  Il libro mangiato
date:  13/02/2019
---

Apocalisse 10:8-11 parla di un libro mangiato, che nella Bibbia è la metafora che descrive l’accettazione di un messaggio proveniente da Dio per annunciarlo al popolo (Ez 2:8-3:11; Gr 15:16). Quando giunge, il messaggio è una buona notizia, ma quando deve essere proclamato talvolta provoca amarezza perché incontra tanta resistenza e molti rifiuti. L’esperienza agrodolce di Giovanni nel mangiare il libro è collegata alla rivelazione delle profezie finali di Daniele. In questo caso Giovanni rappresenta la chiesa incaricata di annunciare il vangelo alla fine della profezia dei 1.260 giorni. Il contesto indica che l’esperienza visionaria di Giovanni rimanda a un’altra situazione agrodolce coincidente con la conclusione del periodo profetico di 2.300 anni. Quando i milleriti, sulla base delle profezie di Daniele, credettero che Cristo sarebbe ritornato nel 1844, quel messaggio fu dolce per loro. Ma quando non si verificò alcun ritorno, ingoiarono l’amarezza del messaggio che avevano proclamato.

Il mandato di Giovanni a «profetizzare ancora» al mondo individua la Chiesa Cristiana Avventista del Settimo Giorno, delegata a proclamare il messaggio del ritorno di Cristo in collegamento con le profezie di Daniele.

`Leggere Apocalisse 11:1-2. Che cosa viene ordinato a Giovanni?`

Questo passaggio è il seguito della scena di Apocalisse 10. A Giovanni viene comandato di misurare il tempio, l’altare e quelli che adorano. L’idea di misurazione nella Bibbia è legata in modo figurato al giudizio (Mt 7:12). Il tempio da misurare si trova nel cielo, dove Gesù svolge il proprio ministero in nostro favore. Il riferimento al tempio, all’altare e a quelli che adorano rimanda direttamente al giorno dell’espiazione (Le 16:16-19), durante il quale Dio giudicava i peccati del suo popolo. Apocalisse 11:1 parla quindi del giudizio che ha luogo prima del ritorno di Cristo e che riguarda esclusivamente il popolo di Dio, quelli che adorano nel tempio.

Lo stesso versetto dimostra altresì come il messaggio del santuario occupi un ruolo centrale nella proclamazione finale del vangelo e coinvolge la rivendicazione del carattere di Dio. In quanto tale, ci dà la piena dimensione del messaggio evangelico e individua nell’azione espiatrice di Cristo e nella sua giustizia gli unici mezzi di salvezza per gli esseri umani.

`Considerato quello che abbiamo appena studiato, perché il giudizio deve essere considerato una buona notizia?`