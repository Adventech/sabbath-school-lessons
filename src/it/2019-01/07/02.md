---
title:  Le preghiere dei santi
date:  10/02/2019
---

Apocalisse 8 si apre con un quadro raffigurante sette angeli in piedi davanti a Dio pronti a suonare altrettante trombe. Prima di questo viene inserita un’altra scena, il cui proposito è quello di spiegare il significato teologico delle trombe.

I versetti 3 e 4 descrivono i servizi quotidiani nel tempio di Gerusalemme; un commentario biblico ebraico spiega che in occasione del sacrificio serale l’agnello veniva collocato sopra l’altare degli olocausti e il suo sangue sparso alla base dell’altare stesso. Un sacerdote incaricato prendeva il turibolo d’oro all’interno del tempio e offriva incenso sull’altare nel luogo santo. Quando il sacerdote usciva, gettava il turibolo sul pavimento causando un forte rumore. A quel punto, i sette sacerdoti suonavano le loro trombe sancendo la fine dei servizi del tempio per quella giornata. Non è difficile cogliere come in Apocalisse 8:3-5 riecheggi il linguaggio tipico del servizio serale. È importante il fatto che l’angelo riceva l’incenso «presso l’altare d’oro posto davanti al trono» (v. 3). L’incenso rappresenta le preghiere del popolo di Dio (5:8); quelle che l’angelo offre a Dio sono le invocazioni dei perseguitati del Signore, il quale ora le ascolta.

In Apocalisse 8:3-5 ci sono informazioni che riguardano le trombe di Apocalisse:

a.Le sette trombe sono le punizioni divine contro l’umanità ribelle in risposta alle preghiere del popolo oppresso.

b. Le trombe seguono la morte di Gesù nei panni dell’Agnello e vengono inflitte consecutivamente lungo tutto l’arco della storia fino alla seconda venuta (11:15-18).

`Leggere Apocalisse 8:5 ed Ezechiele 10:2. Qual è la sorgente del fuoco gettato contro i nemici del popolo di Dio? In che modo la visione di Ezechiele nella quale i carboni ardenti vengono gettati sulla Gerusalemme apostata chiarisce la natura delle trombe di Apocalisse?`

L’angelo riempie l’incensiere con il fuoco dell’altare e lo scaglia sulla terra. 

Significativamente, questo fuoco proviene dallo stesso altare sul quale sono state offerte le preghiere dei santi, a dimostrazione che i castighi delle sette trombe colpiscono gli abitanti della terra in risposta alle preghiere del popolo di Dio. Il Signore non ha dimenticato i suoi e interverrà a loro favore quando lo riterrà opportuno.