---
title:  Trattenere i venti
date:  03/02/2019
---

`Leggere Apocalisse 7:1-3 e 2 Pietro 3:9-14. Che cosa vede Giovanni?`

`Per quanto tempo gli angeli trattengono i venti?`

`Cosa succederà alla fine?`

Nell’Antico Testamento, i venti rappresentano le forze distruttive mediante le quali Dio esegue la punizione riservata ai malvagi (Gr 23:19-20). È un’altra metafora per descrivere le sette ultime piaghe che affliggeranno l’umanità incorreggibile poco prima del ritorno di Cristo (Ap 16). Tuttavia, tali forze vengono trattenute per intervento divino per consentire che tutto il popolo di Dio riceva il sigillo.

Ai tempi antichi, il significato primario della sigillatura era la rivendicazione di proprietà. Il senso della sigillatura simbolica nel Nuovo Testamento è che «Il Signore conosce quelli che sono suoi» (2 Ti 2:19). Dio riconosce il suo popolo e 

gli conferisce il sigillo mediante lo Spirito Santo (Ef 1:13-14; 4:30). Alla fine del tempo, il sigillo sulla fronte connota quanti hanno scelto di stare dalla parte di Dio (Ap 14:1). Come spiega Ellen G. White, «non sarà un sigillo visibile ma un’esperienza quotidiana della verità che riguarda l’intelletto e lo spirito, in modo che non potrà più essere cancellato» - LDE, p. 220 [127]. Quelli che intenzionalmente e consapevolmente si schierano con la bestia ricevono il marchio della bestia (Ap 13:16-17).

La fedeltà del popolo di Dio che ha ricevuto il sigillo è stata messa alla prova in ogni generazione. Ma il test decisivo della crisi finale riguarderà l’adesione ai dieci comandamenti (12:17; 14:12), in particolare al quarto, che diventerà prova di lealtà verso Dio (v. 7). Così come questo giorno ha rappresentato il segno del popolo di Dio ai tempi biblici (Es 31:12-17; Ez 20:12,20), così sarà indice di lealtà al Signore nella crisi finale.

Negli ultimi tempi, il sigillo assume anche il significato di protezione dalle forze distruttive delle sette piaghe finali (cfr. Ez 9:1-11 per interpretare le immagini presenti in Ap 7:1-3). In questo modo, la questione sollevata in Apocalisse 6:17 riceve risposta definitiva: quelli che nel giorno dell’ira di Dio godranno della sua protezione rappresentano il suo popolo, quello che ha ricevuto il sigillo.

`Paolo ci esorta a non rattristare lo Spirito Santo, dal quale siamo stati suggellati (Ef 4:30). Che cosa vuol dire? In che modo lo possiamo rattristare?`