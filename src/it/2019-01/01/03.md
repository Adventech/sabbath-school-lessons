---
title:  Lo scopo di questo libro
date:  31/12/2018
---

Il primo versetto di Apocalisse ci dice anche che lo scopo di questo libro è quello di rivelare eventi futuri rispetto al periodo nel quale lo stesso fu scritto. Chiunque abbia un po’ di familiarità con questa materia noterà che tali avvenimenti – sia quelli già accaduti sia quelli che ancora dovranno realizzarsi – occupano la maggior parte del libro. Se la prima metà, ovvero i capitoli da 1 a 11, si concentra sui fatti accaduti dal primo secolo dopo Cristo fino al tempo della fine, la seconda metà (i capitoli da 12 a 22) è dedicata agli eventi che conducono alla seconda venuta del Salvatore.

L’obiettivo primario delle profezie bibliche è assicurarci che, indipendentemente da ciò che il futuro ci riserverà, Dio mantiene il controllo sulla storia. Apocalisse assolve proprio a questo compito: garantirci che Gesù Cristo è con il suo popolo per tutto il corso della storia del mondo, fino agli allarmanti avvenimenti finali.

Di conseguenza, le profezie dell’Apocalisse hanno due scopi pratici: insegnarci come vivere oggi e prepararci per il futuro.

`Leggere Deuteronomio 29:28. Perché alcune cose non ci sono state rivelate? Secondo questo passo, invece, quelle rivelate a quale scopo ci sono state fatte conoscere?`

Le profezie di apocalisse relative agli ultimi tempi non sono state rivelate per soddisfare la nostra curiosità ossessiva riguardo al futuro. Nel libro vengono svelati solo quegli aspetti per i quali è ritenuta importante la nostra conoscenza. Sono rivelati perché ciascuno di noi sia ben consapevole di quello che accadrà, della nostra dipendenza da Dio e della necessità di ubbidirgli.

Per secoli, tanta speculazione e soprattutto sensazionalismo hanno accompagnato la tematica relativa agli eventi finali. Ci sono personaggi i quali, predicando la fine immediata, hanno accumulato delle fortune mungendo i propri greggi, facendo in modo che mossi dalla paura donassero denaro al ministero perché l’ora era ormai giunta. Eppure, la fine non è arrivata e le persone sono rimaste deluse e scoraggiate. Come nel caso di tutte le cose buone che Dio ci ha dato, anche la profezia può essere sfruttata e manipolata.

`Leggere Giovanni 14:29. Qual è il principio cruciale di questo testo ai fini della profezia?`