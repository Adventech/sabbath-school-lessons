---
title:  Il concetto chiave dell’Apocalisse
date:  03/01/2019
---

La conclusione del prologo di Apocalisse punta a fare emergere il vero fulcro dell’intero libro: il ritorno di Gesù in potenza e gloria; la sua promessa verrà reiterata tre volte alla conclusione del libro stesso (22:7,12,20).

`Leggere Apocalisse 1:7-8. La formulazione del passo deriva da diversi testi profetici: Daniele 7:13-14; Zaccaria 12:10; Matteo 24:30. Cosa ci dicono tutti in merito alla certezza del ritorno?`

Nell’Apocalisse, il ritorno di Cristo è il punto di svolta finale verso il quale tende la storia umana. Quell’atto ne sancirà la conclusione ma anche l’inizio del regno eterno di Dio, come anche della libertà dal peccato, dall’angoscia, dal dolore e dalla morte.

Come tutto il Nuovo Testamento, Apocalisse 1:7 intende sottolineare il ritorno personale e letterale di Cristo, in maestà e gloria. Ogni singolo essere umano, compresi «quelli che lo trafissero», saranno testimoni di quell’avvenimento. Queste parole annunciano la particolare risurrezione di certi personaggi, poco prima del ritorno, tra i quali anche quelli che l’hanno crocifisso. Se da un lato Gesù porterà la liberazione a quelli che lo stanno attendendo, dall’altro sancirà anche la condanna di chi ha sdegnosamente rifiutato la sua misericordia e il suo amore.

La certezza del ritorno di Cristo è dichiarata dalle parole «Sì, amen». «Sì» deriva dal greco nai, mentre amen è un’espressione affermativa ebraica; questi due vocaboli insieme esprimono certezza, la stessa che concluderà il libro (22:20).

«La convinzione nel prossimo ritorno del Figlio dell’uomo sulle nuvole del cielo non renderà il vero cristiano né trascurato né negligente nelle questioni relative alla vita quotidiana… la loro sincerità, fedeltà e integrità sono messe alla prova nelle realtà temporali» - 1TT, p. 342.

`Una data promessa risulterà tanto più attendibile quanto lo sarà l’integrità della persona che la fa e la sua capacità di onorarla. Il fatto che la promessa del ritorno di Cristo provenga da Dio, il quale ha mantenuto tutte quelle fatte nel passato, ti offre la certezza che Gesù tornerà davvero?`