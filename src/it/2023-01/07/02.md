---
title:  La vita e il ministero di Gesù
date:   12/02/2023
---

All’inizio del suo ministero pubblico Gesù viaggiò a Nazaret, nella regione della Galilea. Era anche la sua città natale e i suoi abitanti avevano già sentito parlare della sua opera e dei suoi miracoli. Com’era solito fare, partecipava ai servizi sabatici nella sinagoga. Anche se non era il rabbino ufficiale, il responsabile gli porse il libro del profeta Isaia chiedendogli di procedere nella lettura della Scrittura. Gesù lesse al capitolo 61 i primi due versetti. 
 
`Leggere Luca 4:16-19 e confrontarlo con Isaia 61:1,2. Perché Gesù sceglie di leggere quei passi specifici? In che senso li dovremmo considerare messianici? Che cosa rivelavano circa l’opera del Messia? `
 
Dal momento che i capi religiosi avevano evidentemente trascurato le profezie che parlavano di un Messia sofferente e avevano erroneamente applicato quelle che indicavano la gloria del suo ritorno (ci serva da promemoria per capire l’importanza della corretta comprensione della profezia), buona parte dei fedeli credeva che la sua missione fosse quella di liberare Israele dall’oppressione dei Romani. Fu un vero shock per loro rendersi conto che la vera dichiarazione sulla missione fosse esplicitata in Isaia 61:1,2! 

I poveri venivano guardati dall’alto in basso da ufficiali senza scrupoli - esattori delle tasse, uomini d’affari - e anche dalle persone più vicine. 

Era convinzione diffusa che la povertà dipendesse dalla maledizione divina e che quella condizione disagiata fosse il risultato degli errori commessi. A fronte di questa mentalità, erano ben pochi quelli che si preoccupavano dei disperati e delle loro traversie. Eppure, l’amore di Gesù per i poveri è stata una delle prove più grandi della sua messianicità, come si deduce dalla risposta alla domanda posta da Giovanni il battista, che dalla prigione mise in dubbio proprio il suo ruolo (Mt 11:1-6). 

«Come i discepoli del Salvatore, Giovanni il battista non aveva compreso la natura del regno di Dio. Pensava che Gesù si sarebbe impadronito del trono di Davide; ma poiché il tempo passava senza che Gesù manifestasse alcuna intenzione di assumere un’autorità simile, Giovanni aveva provato perplessità e turbamento» - DA, 215 [pp. 151,152]. 
 
`«La religione pura e senza macchia davanti a Dio e Padre è questa: soccorrere gli orfani e le vedove nelle loro afflizioni, e conservarsi puri dal mondo» (Gm 1:27). Perché questo versetto ci aiuta a fissare le nostre priorità? `