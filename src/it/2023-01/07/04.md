---
title:  Il giovane ricco
date:   14/02/2023
---

Non sappiamo molto a proposito di questo personaggio, se non appunto che era giovane e ricco. Di sicuro era anche interessato alle cose spirituali. Aveva tanta energia da raggiungere Cristo correndo (Mr 10:17), ed era entusiasta di conoscere di più sulla vita eterna. È un racconto importante e lo si capisce dal fatto che viene narrato in tutti e tre i sinottici: Matteo 19:16-22; Marco 10:17-22 e Luca 18:18-23. 
 
`Leggere Matteo 19:16-22. Cosa intende Gesù quando dice «Se vuoi essere perfetto, va’, vendi ciò che hai e dallo ai poveri, e avrai un tesoro nei cieli; poi, vieni e seguimi» (v. 21)? `
 
Gesù non ci chiede di vendere tutto ciò che abbiamo e di donare il denaro ai poveri. Evidentemente il denaro rappresentava per quel giovane una divinità e anche se la risposta del Maestro può apparire piuttosto severa, egli sapeva che era l’unica speranza di salvezza per quella persona. 

La Bibbia racconta che se ne andò via molto dispiaciuto perché era davvero ricco, e questo dimostra quanto amasse il suo denaro. Gli venne offerta la vita eterna e un posto nel circolo ristretto di Gesù («vieni e seguimi» - le stesse parole rivolte per la chiamata ai dodici discepoli). Ma quel giovane non aprì più bocca, aveva barattato l’eternità per i suoi beni terreni. Uno scambio terribile, il triste esempio di cosa significhi rinunciare alla «gratificazione posticipata». Una scelta che si rivelerà un tremendo inganno perché, a prescindere dai guadagni materiali che ci potrà riservare nell’immediato, prima o poi tutti moriremo e ci troveremo davanti alla prospettiva dell’eternità. Quanta gente ricca conosciamo che ha già scoperto l’illusorietà della ricchezza ai fini della pace e della felicità? Anzi, spesso è vero l’esatto contrario. Sono state scritte tante biografie di personaggi ricchi, ma davvero miserabili e infelici. Una delle storie più evocative in tal senso si trova nel libro dell’Ecclesiaste. Uno tra i tanti suoi insegnamenti è estremamente chiaro: il denaro non potrà mai comprare la pace e la felicità. 
 
`«Perché chi vorrà salvare la sua vita, la perderà; ma chi perderà la sua vita per causa mio e del vangelo, la salverà. E che giova all’uomo se guadagna tutto il mondo e perde l’anima sua? Infatti che darebbe l’uomo in cambio della sua anima?» (Mr 8:35-37). Che cosa significa perdere la propria vita per amore del vangelo? `