---
title:  Zaccheo
date:   15/02/2023
---

Zaccheo era un giudeo benestante che aveva fatto soldi lavorando come esattore delle tasse per gli odiati Romani. Era detestato per questo motivo e anche perché spesso gli esattori esigevano più del dovuto dai contribuenti. 
Zaccheo viveva a Gerico, che sorgeva lungo una feconda rotta commerciale. L’incontro con Gesù non fu frutto di una coincidenza. L’uomo era evidentemente giunto ad alcune convinzioni di tipo spirituale e intendeva fare alcuni cambiamenti nella sua vita. Aveva sentito parlare di Gesù e voleva vederlo di persona. Forse si era sparsa la voce che Gesù quel giorno sarebbe arrivato proprio a Gerico perché, provenendo dalla Galilea ed essendo diretto a Gerusalemme, era una tappa obbligata. Le prime parole rivolte a Zaccheo rivelano che Cristo sapeva già tutto di quella persona. 
 
`Leggere Luca 19:1-10. Quali sono le differenze tra l’esperienza di questo personaggio benestante e quella del giovane ricco? `
 
Zaccheo e il giovane ricco avevano alcune caratteristiche comuni. Erano entrambi abbienti, tutti e due volevano vedere Gesù e desideravano la vita eterna. Ma le analogie terminano qui. Quando Zaccheo parla della «metà dei miei beni» da dare ai poveri (Lu 19:8), Gesù accetta questo impegno come espressione di una sincera conversione. Non gli dice: «Mi dispiace Zaccheo, o tutto o niente (come nel caso del giovane ricco). La metà non è sufficiente». Come mai questa differenza di trattamento? Probabilmente perché anche se Zaccheo si beava nel proprio benessere, esso non rappresentava quell’idolo che invece significava per il giovane ricco. Non sappiamo cosa gli disse Gesù di particolare, ma Zaccheo spontaneamente promise di donare il denaro ai poveri. 

Nel caso del giovane ricco, invece, Gesù gli aveva dovuto dire specificatamente di vendere tutto, altrimenti sarebbe stato distrutto dalla sua stessa ricchezza. Anche Zaccheo, come ogni persona facoltosa, dovette dimostrarsi prudente e accorto per non farsi schiacciare dai suoi beni materiali, ma l’impressione è quella di un migliore controllo della situazione economica rispetto al giovane ricco. 

«Quando il giovane ricco si allontanò da Gesù, i discepoli si stupirono perché il Maestro aveva detto: “Figliuoli, quanto è difficile entrare nel regno di Dio… I discepoli sbigottiti si dicevano fra loro: Chi dunque può esser salvato?” (Mr 10:24,26). Ora, davanti a Zaccheo, avevano la riprova della verità di altre parole di Gesù: “Le cose impossibili agli uomini sono possibili a Dio” (Lu 18:27). Vedevano come era possibile che attraverso la grazia di Dio un uomo ricco entrasse nel regno del Signore» - DA, 555 [pp. 407,408]. 