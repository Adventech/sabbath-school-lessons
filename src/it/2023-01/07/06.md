---
title:  Considerazione per l’uomo Giobbe
date:   16/02/2023
---

`Leggere Giobbe 1:8. Come viene descritto Giobbe da Dio stesso? `
 
Perfino Dio definisce Giobbe «integro» e «retto», al punto che nessun’altra persona, allora sulla terra, poteva eguagliarlo. Giobbe si trovò ad affrontare una catastrofe dopo l’altra, ma il Signore ribadì il parere già espresso precedentemente, cioè che nessuno poteva dirsi integro e retto come lui, però aggiunse un elemento nuovo: «benché tu mi abbia incitato contro di lui per rovinarlo senza alcun motivo» (2:3). L’integrità e la rettitudine di Giobbe vengono ulteriormente confermate nel rifiuto di abbandonare Dio in risposta alla provocazione piena di scherno lanciatagli da sua moglie, «Ma lascia stare Dio e muori!» (v. 9). Tuttavia, il libro rivela un aspetto ulteriore della vita di Giobbe, precedente l’inizio della tragedia. 
 
`Leggere Giobbe 29:12-16. Cosa rivelano questi versetti circa il carattere di Giobbe? `
 
Ancora più eloquenti, probabilmente, sono queste parole di Giobbe: «studiavo a fondo la causa dello sconosciuto» (29:16). In altri termini, Giobbe non si limitava ad attendere che un qualsiasi mendicante gli si avvicinasse per chiedergli una mano, ma si dimostrava proattivo, assertivo nell’informarsi sulle necessità altrui e agire di conseguenza. 
«Non aspettate che essi richiamino la vostra attenzione sulle loro necessità, ma fate come Giobbe: egli cercava di scoprire quello che non sapeva. Fate un giro d’ispezione per conoscere ciò che è necessario e per vedere a cosa e come sia possibile provvedere» - 5T, p. 151. 

Questo livello di gestione e amministrazione delle risorse di Dio va ben oltre le abitudini attuali di tanti suoi figli. 
 
`Leggere Isaia 58:6-8. Come applicare queste parole antiche alla nostra esperienza contemporanea? `