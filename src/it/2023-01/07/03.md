---
title:  L’assistenza divina ai poveri
date:   13/02/2023
---

Gli autori biblici hanno testimoniato tanti episodi nei quali Dio provvede al povero, allo straniero, alla vedova e all’orfano. Le prime tracce di questa assistenza risalgono al Sinai: «Per sei anni seminerai la tua terra e ne raccoglierai i frutti; ma il settimo anno la lascerai riposare, incolta; i poveri del tuo popolo ne godranno, e le bestie della campagna mangeranno quel che rimarrà. Lo stesso farai della tua vigna e dei tuoi ulivi» (Es 23:10,11). 
 
`Leggere Levitico 23:22 e Deuteronomio 15:11. Anche se il paragone con i nostri giorni deve tenere conto di contesti totalmente differenti, quali principi dovremmo salvaguardare in questi versetti? `
 
La parola «fratello» presente in questi versetti si intende generalmente riferita ai connazionali Israeliti o ai credenti. Pensiamo però che possa indicare anche i cosiddetti «ultimi di questi miei minimi fratelli». I Salmi forniscono indicazioni chiare su come comportarsi con chi si trova nel bisogno. «Difendete la causa del debole e dell’orfano, fate giustizia all’afflitto e al povero! Liberate il misero e il bisognoso, salvatelo dalla mano degli empi!» (Sl 82:3,4). Questi passaggi ci spiegano che il nostro coinvolgimento non può limitarsi a garantire il cibo, ma deve andare oltre. Ci sono poi le promesse per chi aiuta i bisognosi. «Chi dona al povero non sarà mai nel bisogno, ma colui che chiude gli occhi sarà coperto di maledizioni» (Pr 28:27). «Il re che fa giustizia ai deboli secondo verità, avrà il trono stabile per sempre» (29:14). «Beato chi ha cura del povero! Nel giorno della sventura il SIGNORE lo libererà» (Sl 41:1). Quindi, stiamo parlando di quella che è sempre stata una priorità nell’antico Israele, anche se, talvolta, è stata persa di vista. 

Al contrario, venendo nell’era moderna, in particolare in Inghilterra, che subì l’impatto del cosiddetto «darwinismo sociale», molti hanno ritenuto non solo di non avere l’imperativo morale di aiutare i poveri, ma addirittura che fosse sbagliato farlo. Rifacendosi al concetto delle forze della natura, secondo cui il forte sopravvive a discapito del debole, i «darwinisti sociali» erano convinti che per la società dell’epoca fosse dannoso soccorrere gli indigenti, i malati, perché, nel caso si fossero moltiplicati, avrebbero indebolito l’architrave sociale della nazione dalle fondamenta. 
Per quanto crudele, questo modo di pensare era la logica conseguenza della dottrina evoluzionista e della falsa narrativa da essa proclamata. 
 
`Perché l’idea che Cristo è morto per ciascuna persona ci fa capire come comportarci con il prossimo, a prescindere dal suo status sociale? `