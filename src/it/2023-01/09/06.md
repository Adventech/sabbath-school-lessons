---
title:  Sconﬁggere l’avidità
date:   02/03/2023
---

L’avidità è un peccato che nasce nel cuore e, come l’orgoglio e l’egoismo, spesso passa inosservata; per questo è così letale e ingannevole. Già è complicato sconfiggere peccati evidenti come la bugia, l’adulterio, il furto, l’idolatria e la mancata osservanza del sabato. Si tratta di gesti esteriori, di cose che dobbiamo ben ponderare prima di compierle; ma sconfiggere addirittura i pensieri peccaminosi diventa davvero arduo. 
 
`Leggere 1 Corinzi 10:13. Quale promessa è contenuta in questo passo e perché è importante collocarla nel contesto dell’avidità? `
 
Come possiamo proteggerci, grazie all’aiuto della potenza divina, da questo peccato pericolosamente ingannevole? 

1. Prendendo la decisione di servire Dio e di dipendere da lui, di essere parte della sua famiglia. «Scegliete oggi chi volete servire… quanto a me e alla casa mia, serviremo il SIGNORE» (Gs 24:15). 
2. Dedicando quotidianamente del tempo alla preghiera, includendo il passo di Matteo 6:13: «e non ci esporre alla tentazione, ma liberaci dal maligno. [Perché a te appartengono il regno, la potenza e la gloria in eterno, amen]». Quando senti di desiderare qualcosa che sai non dovresti avere, prega per ottenere l’aiuto del Signore e rivendica le promesse bibliche, come quella di 1 Corinzi 10:13. 
3. Studiando regolarmente la Bibbia. «Ho conservato la tua parola nel mio cuore per non peccare contro di te» (Sl 119:11).  

Gesù ha affrontato il problema umano del peccato. È stato tentato esattamente come lo siamo noi oggi. E per avere la forza di resistere ha trascorso notti intere in preghiera e in comunione con il Padre. Cristo non ha lasciato questa terra prima di delineare il percorso con l’esempio e di promettere la forza per consentire a chiunque di vivere una vita di fede e ubbidienza, di sviluppare un carattere simile al suo. 

«Cercate il SIGNORE, mentre lo si può trovare; invocatelo, mentre è vicino. Lasci l’empio la sua via e l’uomo iniquo i suoi pensieri; si converta egli al SIGNORE che avrà pietà di lui, al nostro Dio che non si stanca di perdonare» (Is 55:6,7). 
 
`L’avidità ha causato delle conseguenze nella tua vita? Quali? Che cosa hai imparato e cosa devi forse ancora imparare? `