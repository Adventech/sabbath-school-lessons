---
title:  Il cuore di Giuda
date:   28/02/2023
---

Una delle vicende più tragiche della Bibbia è quella di Giuda Iscariota. Quell’uomo ha avuto un privilegio condiviso solo con altre undici persone in tutta la storia dell’umanità: essere stato con Cristo per tutto quel tempo e avere imparato le verità eterne direttamente dalla sua bocca. È triste pensare che altre persone, che non hanno avuto le opportunità di Giuda, saranno salvate, mentre lui sembrerebbe destinato alla fine eterna. 
Che cosa accadde? La risposta è in un’unica parola: avidità, bramosie del suo cuore. 
 
`Leggere Giovanni 12:1-8. Cosa fece Maria da attirare tanta attenzione durante la festa? Come reagì Giuda e perché? Come rispose Gesù? `
 
La delicata reprimenda del Salvatore di fronte all’avidità di Giuda convinse quest’ultimo a lasciare la cena per raggiungere direttamente il palazzo del sommo sacerdote, dove erano riuniti i nemici di Gesù. Giuda si offrì di tradirlo e di consegnarlo nelle loro mani per una somma molto inferiore rispetto al valore del dono di Maria (Mt 26:14-16). Che cosa successe a Giuda? Perché agì in maniera così malvagia, nonostante le tante opportunità e i rari privilegi di cui aveva beneficiato? Secondo Ellen G. White, Giuda «Aveva amato quel grande Maestro e desiderato unirsi a lui. Sperando di cambiare la propria vita e il proprio carattere aveva seguito Gesù. Il Salvatore non respinse Giuda ma lo accolse tra i dodici. Affidò anche a lui il compito di annunciare il messaggio del vangelo e gli concesse il potere di guarire i malati e cacciare i demoni. Ma Giuda non si consacrò mai completamente a Gesù» - DA, 716 [pp. 533,534]. 

Tutti abbiamo difetti che, consentendo alla potenza divina di agire in noi, possono essere superati. Ma Giuda non si consacrò totalmente a Cristo e il peccato dell’avidità, che avrebbe potuto sconfiggere, ebbe la meglio su di lui con esiti drammatici. Ciascuno nella vita ha dovuto lottare contro la bramosia di possedere per forza una determinata cosa. Nel caso di Giuda essa era rivolta al denaro, era un problema del suo cuore che lo portò a rubare (Gv 12:6) e, in estrema ratio, a tradire Gesù. 

Una triste lezione per tutti noi; essa ci svela i pericoli attinenti all’avidità. Quella che può apparire una piccola cosa, un semplice desiderio del cuore, rischia di condurci alla sventura e alla fine eterna. 