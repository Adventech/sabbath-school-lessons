---
title:  Anania e Safﬁra
date:   01/03/2023
---

Essere membro della chiesa era qualcosa di emozionante. Dopo la grande discesa dello Spirito Santo nel giorno della Pentecoste, gli apostoli predicavano il vangelo con potenza e migliaia di persone si univano alla chiesa. 

«Dopo che ebbero pregato, il luogo dove erano riuniti, tremò; e tutti furono riempiti dello Spirito Santo, e annunziavano la Parola di Dio con franchezza. La moltitudine di quelli che avevano creduto era d’un sol cuore e di un’anima sola; non vi era chi dicesse sua alcuna delle cose che possedeva ma tutto era in comune tra di loro» (At 4:31,32). Anania e Saffira ebbero il privilegio di far parte di quella prima comunità, di vederla crescere e furono anche testimoni della palese manifestazione dello Spirito Santo. «Infatti non c’era nessun bisognoso tra di loro; perché tutti quelli che possedevano poderi o case li vendevano, portavano l’importo delle cose vendute e lo deponevano ai piedi degli apostoli; poi, veniva distribuito a ciascuno, secondo il bisogno» (vv. 34,35). 

Fu in un contesto del genere che la coppia, emozionata da quello che stava succedendo e desiderosa di parteciparvi, scelse di vendere alcune proprietà e di contribuire allo sviluppo della chiesa. Fin qui, tutto bene. 
 
`Leggere Atti 5:1-11. Che cosa fu più grave: trattenere parte del denaro o la menzogna? Come mai una punizione così estrema? `
 
A prima vista, i due parevano sinceri nel loro desiderio di donare per il bene dell’opera. «Poi, Anania e Saffira rattristarono lo Spirito Santo cedendo a sentimenti di avidità. Cominciarono a rimpiangere la loro promessa, e presto persero il gentile influsso che aveva dato ai loro cuori il desiderio di fare grandi cose per l’opera di Cristo» - AA, 72 [p. 46]. 

Sebbene avessero iniziato con le migliori motivazioni, l’avidità fece assumere loro un atteggiamento ipocrita e finsero di essere ciò che non erano. 
 
`«Allora un gran timore venne su tutta la chiesa e su tutti quelli che udivano queste cose» (At 5:11). Dopo questo episodio le persone probabilmente furono molto più attente nel restituire la loro decima. Ma la vicenda di Anania e Saffira non compare nella Bibbia come monito sulla fedeltà rispetto alla decima. Cosa ci insegna piuttosto? `