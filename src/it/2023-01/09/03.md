---
title:  Un evento terribile nell’accampamento
date:   27/02/2023
---

Era verosimilmente uno dei periodi più grandiosi nella storia d’Israele. Dopo quarant’anni trascorsi nel deserto stavano finalmente per entrare nella terra promessa. Grazie a un eclatante miracolo, i figli di quella nazione attraversarono il Giordano nella stagione alluvionale camminando sul terreno asciutto. L’evento fu talmente impressionante da incutere timore ai re pagani di Canaan, i quali non ebbero il coraggio di attaccare (Gs 5:1).  

La prima vera sfida nell’ambito della conquista di Canaan furono le mura fortificate della città di Gerico. Nessuno sapeva cosa fare per sconfiggere i suoi abitanti, nemmeno Giosuè. Rispondendo a una sua preghiera Dio gli rivelò il piano per distruggerla e il popolo lo adottò. Ma a un certo punto le cose presero una piega decisamente negativa. 
 
`Leggere Giosuè 7. Cosa successe dopo la straordinaria conquista di Gerico e quale insegnamento dobbiamo trarne? `
 
Interrogato, Acan ammise quello che aveva fatto dicendo di aver «desiderato» quei beni. Il verbo ebraico chmd (desiderare) compare in altre parti della Bibbia con valenza positiva. La stessa radice è presente in Daniele 9:23, per esempio, quando Gabriele dice a Daniele che è un uomo «molto amato». Ma nel nostro caso la presenza di chmd è quanto mai negativa. Nonostante l’ordine preciso di non saccheggiare i beni della città conquistata (Gs 6:18,19), Acan aveva disubbidito, attirando la disgrazia sull’intera nazione. Dopo la sconfitta ad Ai, Giosuè teme che «i Cananei e tutti gli abitanti del paese lo verranno a sapere, ci accerchieranno e faranno sparire il nostro nome dalla terra; e tu che farai per il tuo gran nome?» (7:9).  

Il Signore voleva usare queste grandi vittorie per far conoscere alle nazioni limitrofe la sua potenza e il suo ruolo determinante all’interno del popolo d’Israele. La loro conquista doveva costituire una testimonianza della potenza di Yahweh. Ma dopo il fiasco di Ai, oltre alla perdita di vite umane, quella testimonianza era stata compromessa. 
 
`Acan avrebbe potuto tranquillamente giustificare il suo agire dicendo: «In fondo si tratta di poca cosa in confronto al resto del bottino. Nessuno lo saprà. E poi la mia famiglia ha bisogno di denaro». Come evitare questo genere di pericolosa razionalizzazione? `