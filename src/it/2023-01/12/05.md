---
title:  La resa dei conti
date:   22/03/2023
---

Verso la fine del ministero di Gesù, i suoi discepoli si recarono da lui privatamente chiedendogli: «Dicci, quando avverranno queste cose e quale sarà il segno della tua venuta e della fine dell’età presente?» (Mt 24:3). La risposta del Salvatore copre due capitoli. Matteo 24 parla di segni come  guerre, carestie, terremoti, ecc. Il capitolo 25 fa riferimento alle condizioni della chiesa nelle fasi che precederanno il suo ritorno. Condizioni illustrate da tre racconti, uno dei quali è la parabola dei talenti, nella quale si spiega come il suo popolo abbia utilizzato i doni ricevuti da Dio. 
 
`Leggere Matteo 25:14-19. Chi è il padrone che parte per un lungo viaggio? A chi affida i suoi beni? Cosa vuol dire «fare i conti» (v. 19)? `
 
A volte pensiamo che i talenti siano doni naturali, ma nella parabola simile delle dieci mine, in Luca 19:12-24, si citano specificatamente il denaro e la sua gestione. Ellen G. White ha scritto: «Mi fu mostrato che la parabola dei talenti non è stata capita. Questa lezione importante fu data ai discepoli affinché ne beneficiassero anche i cristiani che sarebbero vissuti negli ultimi giorni. I talenti non rappresentano solo l’abilità nella predicazione o nella conoscenza della Parola di Dio; la parabola si applica anche a quei beni temporali che Dio ha affidato al suo popolo» - 1TT, 68 [p. 56].  
 
`Leggere Matteo 25:20-23. Cosa dice il Signore ai servi fedeli che hanno amministrato il denaro per il sostegno alla sua causa? Cosa vuol dire l’espressione «entra nella gioia del tuo Signore» (v. 23)? `
 
Per noi è quasi naturale credere che l’altra persona abbia più talenti dei nostri e sia maggiormente responsabile davanti a Dio. In questo racconto, però, proprio l’individuo cui era stato affidato un solo talento non è stato fedele e ha perso il regno. Piuttosto che concentrarsi sulle responsabilità altrui, facciamo mente locale su quello che Dio ci ha affidato e su come utilizzarlo alla sua gloria. 
 
`Come te la caverai quando Dio verrà a «fare i conti» con te? `