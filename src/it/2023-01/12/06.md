---
title:  Concentrati sull’obiettivo
date:   23/03/2023
---

Dopo la conversione Paolo si dedicò alla causa di Cristo. Grazie alla sua formazione e a una mente acuta avrebbe potuto raccogliere successi, secondo la prospettiva del mondo. Ma come Mosè, scelse di soffrire insieme ai figli fedeli del Signore e per la causa di Cristo. Patì le percosse, la lapidazione, la prigione, il naufragio, la fame, il freddo, come descritto in 2 Corinzi 11:24-33. Come riuscì a sopportare tutto ciò? 
 
`Leggere Romani 8:16-18. La consapevolezza di essere un Figlio di Dio fu un fattore per la sua fedeltà? `
 
Il valore attribuito da Paolo alla ricompensa di chi è fedele gli ha permesso di vivere con entusiasmo la sofferenza per Cristo. Scrisse infatti dalla prigione: «Fratelli, io non ritengo di averlo già afferrato; ma una cosa faccio: dimenticando le cose che stanno dietro e protendendomi verso quelle che stanno davanti, corro verso la mèta per ottenere il premio della celeste vocazione di Dio in Cristo Gesù» (Fl 3:13,14). 
 
`Rileggere 1 Timoteo 6:6-12. Qual è il messaggio cruciale di questi versetti, in particolare per noi credenti cristiani? `
 
Secondo la prospettiva biblica, prosperità significa avere ciò di cui si ha realmente bisogno. Non equivale all’accumulo di beni; significa rivendicare la promessa di Dio: «Il mio Dio provvederà abbondantemente a ogni vostro bisogno secondo la sua ricchezza, in Cristo Gesù» (Fl 4:19), ma anche essere grati di quello che si ha e confidare nel Signore in ogni cosa. 

Dio non promette ai suoi figli che in questo mondo tutti avranno beni materiali in abbondanza. In realtà, dice che chiunque vivrà una vita consacrata subirà le persecuzioni. Quello che offre è molto più prezioso della ricchezza mondana: «Provvederò alle tue necessità, e ovunque andrai io sarò con te». In definitiva, il Signore donerà ai suoi fedeli la vera ricchezza, senso di responsabilità e vita eterna. Una ricompensa straordinaria! 

Verso la fine della sua esperienza terrena, Paolo fu capace di dire: «Quanto a me, io sto per essere offerto in libazione, e il tempo della mia partenza è giunto. Ho combattuto il buon combattimento, ho finito la corsa, ho conservato la fede. Ormai mi è riservata la corona di giustizia che il Signore, il giusto giudice, mi assegnerà in quel giorno; e non solo a me, ma anche a tutti quelli che avranno amato la sua apparizione» (2 Ti 4:6-8). 

L’auspicio è che ciascuno di noi, mediante la grazia divina, sia in grado di ripetere questi medesimi concetti, esprimendoli con altrettanta certezza.  