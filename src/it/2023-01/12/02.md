---
title:  La ricompensa per la fedeltà
date:   19/03/2023
---

`Leggere Ebrei 11:6. Cosa ci dovrebbe comunicare questo versetto? Come dovremmo reagire rispetto a ciò che ci chiede? (leggi anche Apocalisse 22:12; Isaia 40:10 e 62:11). `
 
Il premio che Dio ha riservato ai suoi figli fedeli è unico e, come tante cose spirituali, va oltre la nostra limitata capacità di comprensione. «Il linguaggio umano è inadeguato a descrivere la ricompensa dei giusti. Potranno comprenderla solo quelli che la vedranno. Nessuna mente umana può immaginare la gloria del paradiso di Dio» - GC, 675 [p. 528].  

Gesù concluse le beatitudini, che aprono il sermone sul monte, con queste parole: «Beati voi, quando vi insulteranno e vi perseguiteranno e, mentendo, diranno contro di voi ogni sorta di male per causa mia. Rallegratevi e giubilate, perché il vostro premio è grande nei cieli; poiché così hanno perseguitato i profeti che sono stati prima di voi» (Mt 5:11,12). 

In Ebrei 11, dopo avere elencato gli eroi della fede, l’autore inaugura il capitolo seguente spiegando perché Gesù fu disposto a morire sulla croce: «Anche noi, dunque, poiché siamo circondati da una così grande schiera di testimoni, deponiamo ogni peso e il peccato che così facilmente ci avvolge, e corriamo con perseveranza la gara che ci è proposta, fissando lo sguardo su Gesù, colui che crea la fede e la rende perfetta. Per la gioia che gli era posta dinanzi egli sopportò la croce, disprezzando l’infamia, e si è seduto alla destra del trono di Dio» (12:1,2). 

La ricompensa per la fedeltà non ha però niente a che vedere con la salvezza per opere. Chi di noi, ma anche tra i personaggi biblici, potrebbe vantare meriti davanti a Dio in virtù delle opere compiute? Nessuno, lo sappiamo. Questo è il nodo centrale della croce. Se fossimo stati in grado di salvare noi stessi mediante le opere, Gesù non avrebbe mai dovuto sopportare la croce. Ma la nostra salvezza non può che essere per grazia. «Ma se è per grazia, non è più per opere; altrimenti, la grazia non è più grazia» (Ro 11:6). Le ricompense di cui si parla, invece, sono semplicemente la manifestazione di quello che Dio ha fatto per noi e in noi. 
 
`Qual è la differenza tra la salvezza per grazia e una ricompensa legata alle opere? `