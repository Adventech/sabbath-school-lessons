---
title:  La nuova Gerusalemme
date:   21/03/2023
---

La descrizione biblica della nuova Gerusalemme è quella che Abramo vide per fede: «perché aspettava la città che ha le vere fondamenta e il cui architetto e costruttore è Dio» (Eb 11:10). La nuova Gerusalemme è il capolavoro di Dio, costruita per accogliere quelli che lo amano e osservano i suoi comandamenti. La nuova Gerusalemme ospiterà in cielo i figli fedeli del Signore durante il millennio e dopo sarà collocata nella nuova terra per l’eternità. È una buona notizia per chi di noi non ama fare traslochi. Dio si prende cura di ogni cosa. Giovanni racconta di avere visto quella città: «E vidi la santa città, la nuova Gerusalemme, scender giù dal cielo da presso Dio, pronta come una sposa adorna per il suo sposo» (Ap 21:2). 
 
`Leggere Apocalisse 21. Quali sono alcune delle promesse contenute in questo capitolo? `
 
La nostra mente fatica a comprendere la vastità degli elementi contenuti in questa descrizione, perché è inquinata dal peccato e conosce solo un mondo caduto e tormentato dalla malvagità. 

Così come ha abitato in mezzo a noi in questo mondo corrotto quando è venuto la prima volta, Gesù farà altrettanto nella nuova terra. Che privilegio straordinario hanno avuto le persone che lo hanno potuto vedere e vivere da vicino! Anche noi avremo questa opportunità, solo che non ci sarà più il velo del peccato a oscurarci la vista. 

Come possiamo interpretare, noi che conosciamo solo lacrime, dolore e lutto, una delle più grandi promesse bibliche: «Egli asciugherà ogni lacrima dai loro occhi e non ci sarà più la morte, né cordoglio, né grido, né dolore, perché le cose di prima sono passate» (Ap 21:4)? Tutte queste «cose di prima» saranno passate, cose che non sarebbero mai nemmeno dovute succedere. 

Dal trono di Dio scorre il fiume puro della vita, sulle cui sponde sorge l’albero della vita. Il trono di Dio si ergerà lì e «vedranno la sua faccia» (22:4). I redenti vivranno un’intimità con il Signore che oggi non è possibile avere. 
 
`Leggere Apocalisse 21:8, dove viene rivelata la sorte riservata a quelli che conosceranno la morte seconda. Quale dei peccati descritti non può essere perdonato da Gesù? Perché queste persone sono perdute mentre altre che hanno commesso gli stessi peccati sono invece salvate? Qual è la differenza fondamentale tra queste due categorie di persone? `