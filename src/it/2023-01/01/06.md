---
title:  Un tesoro nel cielo
date:   05/01/2023
---

`«Non fatevi tesori sulla terra, dove la tignola e la ruggine consumano, e dove i ladri scassinano e rubano; ma fatevi tesori in cielo, dove né tignola né ruggine consumano, e dove i ladri non scassinano né rubano. Perché dov’è il tuo tesoro, lì sarà anche il tuo cuore» (Mt 6:19-21). Di quale verità cruciale parla Gesù? `
 
Quante storie abbiamo sentito o letto di persone che hanno accumulato fortune economiche e poi si sono ritrovate all’improvviso senza nulla? Il nostro mondo è un luogo estremamente instabile: guerre, crimine, violenza, calamità naturali… può accadere qualsiasi cosa e sottrarci in un istante tutto ciò per cui abbiamo lavorato e che magari ci siamo onestamente e fedelmente conquistato. Anche la morte può giungere in un baleno, rendendo vano ogni nostro bene materiale. 

La Scrittura non ci dice mai che sia sbagliato possedere ricchezze; ma in questi versetti Gesù ci ammonisce a considerare tutto in prospettiva. 

Cosa significa allora farsi un tesoro nel cielo? Vuol dire mettere al primo posto nella nostra vita Dio e la sua causa, non l’accumulo di denaro. Tra le altre cose, significa utilizzare ciò che abbiamo per l’opera del Signore, per l’avanzamento del suo regno, per agire nell’interesse degli altri e per essere una benedizione. 

Per esempio, quando Dio chiamò Abraamo, il suo piano era quello di trasformare lui e la sua famiglia in una benedizione per tutte le famiglie della terra, «e fu chiamato amico di Dio» (Gm 2:23); «io farò di te una grande nazione, ti benedirò e renderò grande il tuo nome e tu sarai fonte di benedizione. Benedirò quelli che ti benediranno e maledirò chi ti maledirà, e in te saranno benedette tutte le famiglie della terra» (Ge 12:2,3). 

«In tal modo, coloro che hanno la fede sono benedetti con il credente Abraamo» (Ga 3:9). Anche oggi ci troviamo davanti alla medesima sfida. 

«Il denaro è prezioso perché può fare del bene: nelle mani dei figli di Dio esso si trasforma in cibo per gli affamati, acqua per gli assetati, vestiti per i poveri, difesa per gli oppressi e soccorso per i malati. Se, al contrario, non viene utilizzato per soddisfare i bisogni primari della vita quotidiana, per il bene del prossimo o l’avanzamento dell’opera di Cristo, esso non vale più della sabbia» - COL, 351 [p. 261]. 
 
`«Perché dov’è il tuo tesoro, lì sarà anche il tuo cuore» (Mt 6:21). In questo momento, che cosa ti dice il tuo cuore? `