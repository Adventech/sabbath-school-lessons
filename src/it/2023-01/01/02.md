---
title:  Noi siamo membri della famiglia di Dio
date:   01/01/2023
---

`«Per questo motivo piego le ginocchia davanti al Padre, dal quale ogni famiglia nei cieli e sulla terra prende nome» (Ef 3:14,15). Quali immagini sono evocate in questi versetti e quale speranza vi si trova? `

Al principio del suo ministero Gesù dichiara: «Voi dunque pregate così: “Padre nostro che sei nei cieli, sia santificato il tuo nome”» (Mt 6:9). In seguito, replica la medesima preghiera in privato ai suoi discepoli (cfr. Lu 11:2). 

Egli ci invita a chiamare Dio «Padre nostro che sei nei cieli». Quando Gesù incontra Maria dopo essere risorto, lei tenta di abbracciarlo: «Non trattenermi, perché non sono ancora salito al Padre; ma va’ dai miei fratelli, e di’ loro: “Io salgo al Padre mio e Padre vostro, al Dio mio e Dio vostro”» (Gv 20:17). 

Poiché il nostro Padre è lo stesso di Gesù, significa che quest’ultimo è nostro fratello e che noi tutti siamo fratelli e sorelle nel Signore. Gesù è diventato un membro della famiglia terrena per consentire a noi di diventare membri di quella celeste. «La famiglia del cielo e quella della terra ne formano ora una sola» - DA, 832 [p. 640]. 
 
`Leggere Esodo 3:10; 5:1 e Galati 3:26,29. In che modo Dio si relaziona con noi? Perché lo dobbiamo considerare un motivo d’incoraggiamento? `

Contrapponendosi a una visione della vita che considera la nostra esistenza una pura, fredda e casuale risultanza delle leggi naturali, la Scrittura ci insegna non solo che Dio esiste, ma che ci ama e si pone nei nostri confronti in maniera talmente amorevole da evocare spesso l’immagine della famiglia per descrivere quel tipo di relazione. 

Che Gesù definisca Israele «il mio popolo», oppure noi «figli di Dio», o che ancora si riferisca a Dio chiamandolo «Padre nostro», il punto è sempre lo stesso: Dio ci ama proprio come si suppone debbano amarsi i componenti di una stessa famiglia. È una notizia meravigliosa in un contesto come quello presente del mondo, che invece può essere molto ostile. 
 
`Prova a immaginare una società nella quale ciascuno tratti il prossimo come fosse un familiare. Come possiamo imparare a relazionarci con tutti gli esseri umani come fossero nostri fratelli e sorelle? `