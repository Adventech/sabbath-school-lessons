---
title:  Risorse a disposizione della famiglia di Dio 
date:   03/01/2023
---

Gesù Cristo rappresenta il più grande dono fatto da Dio ai suoi figli, perché ci porta la pace del perdono, la grazia per il vivere quotidiano e la crescita spirituale, ma anche la speranza della vita eterna. 

«Perché Dio ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia vita eterna» (Gv 3:16); «ma a tutti quelli che l’hanno ricevuto egli ha dato il diritto di diventare figli di Dio, a quelli cioè che credono nel suo nome» (1:12). 

La salvezza è quindi il dono assoluto; senza di essa cos’altro potremmo ricevere da Dio di così prezioso sul lungo termine? Qualsiasi cosa si possieda qui, sulla terra, non ci apparterrà per sempre, presto o tardi moriremo, moriranno quelli che ci ricordano; e anche se avremo fatto delle cose buone, queste saranno dimenticate. 

Al di sopra di tutto, al centro dei nostri pensieri, dobbiamo mantenere il dono del vangelo, che è Cristo e il Cristo crocifisso (1 Co 2:2). 

Oltre alla salvezza, Dio ci dona tanto altro. A chi si preoccupava di cosa indossare e di cosa mangiare, Gesù offrì consolazione dicendo: «Cercate prima il regno di Dio e la sua giustizia, e tutte queste cose vi saranno date in più» (Mt 6:33). 
 
`Leggere i Salmi 23:1; 37:25 e Filippesi 4:19. Secondo questi versetti, in che modo Dio provvede alle nostre necessità quotidiane? `
 
Quando Gesù annunciò ai discepoli che se ne sarebbe andato, promise loro il dono dello Spirito Santo, che li avrebbe consolati. «Se voi mi amate, osserverete i miei comandamenti; e io pregherò il Padre, ed egli vi darà un altro Consolatore perché sia con voi per sempre: lo Spirito della verità, che il mondo non può ricevere perché non lo vede e non lo conosce. Voi lo conoscete, perché dimora con voi, e sarà in voi» (Gv 14:15-17). «… egli vi guiderà in tutta la verità» (16:13). 

Lo Spirito stesso, a sua volta, offre straordinari doni spirituali ai suoi figli (cfr. 1 Co 12:4-11). In sintesi, il Dio nel quale «viviamo, ci moviamo e siamo» (At 17:28), il Dio «che dà a tutti la vita, il respiro e ogni cosa» (v. 25), a noi ha donato l’esistenza, la promessa della salvezza, le benedizioni materiali e i doni spirituali, affinché diventino essi stessi una benedizione per gli altri. 

Quali che siano i beni materiali in nostro possesso, i doni o i talenti di cui siamo stati gratificati, siamo totalmente debitori nei confronti del Donatore rispetto all’uso che ne facciamo. 