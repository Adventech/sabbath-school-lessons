---
title:  A Dio appartiene ogni cosa
date:   02/01/2023
---

`Leggere Salmo 50:10-12; 24:1; 1 Cronache 29:13,14 e Aggeo 2:8. Qual è il messaggio comune a tutti questi versetti? Quale significato ha questa verità per noi e per il modo in cui ci relazioniamo con i beni materiali che possediamo? `
 
Il primo libro delle Cronache, a partire dal capitolo 17, racconta il desiderio del re Davide di costruire una casa per Dio. Egli condivise quel desiderio con il profeta Natan, il quale gli rispose: «Fa’ tutto quello che hai in cuore di fare, poiché Dio è con te» (1 Cr 17:2). Quella notte la Parola del Signore raggiunse Natan, istruendolo perché comunicasse al re che non avrebbe potuto costruire una casa per Dio, essendo lui un uomo di guerra. Quel progetto lo avrebbe compiuto il figlio di Davide. Il sovrano chiese almeno di poter preparare i progetti e i materiali edili e, quando gli fu concesso, trascorse il resto della vita preoccupandosi di accumulare enormi quantità di pietre tagliate, legno di cedro, ferro, oro, argento e bronzo. Quando tutti quei materiali furono pronti e collocati presso il sito nel quale sarebbe dovuta essere edificata la casa, Davide convocò i capi di Israele per una cerimonia di lode e ringraziamento. In 1 Cronache 29:13,14, nel corso della preghiera pubblica, Davide spiegò quale fosse l’origine di tutti quei materiali per i quali lui e il popolo avevano dedicato tempo e denaro. Potremmo condensare così le sue parole rivolte a Dio: «Non abbiamo alcun merito per tutto quello che abbiamo portato qui, perché stiamo semplicemente restituendoti quello che ti appartiene». 

Il tema ha una valenza notevole per ciascuno di noi, quali che siano le nostre condizioni economiche, ma ancora di più per chi è benestante. Dato che nel principio Dio ha fatto tutte le cose (Ge 1:1; Gv 1:3; Sl 33:6,9), egli è da considerare il vero e legittimo proprietario di tutto ciò che esiste, ivi compresi i nostri beni materiali, anche se abbiamo faticato e lavorato duramente e onestamente per ottenerli. Se non fosse per Dio e per la sua grazia, non saremmo niente, anzi, non esisteremmo. 

È bene dunque avere la consapevolezza costante che alla fine dei conti tutto appartiene al Signore; se gli renderemo lode e lo ringrazieremo per la sua bontà, avremo sempre presente questa verità. 
 
`«Poiché chi sono io, e chi è il mio popolo, che siamo in grado di offrirti volenterosamente così tanto?» (1 Cr 29:14). Quali bei principi esprimono queste parole e in che senso riflettono quello che dovrebbe essere il nostro atteggiamento nei confronti di Dio e dei nostri beni materiali? `