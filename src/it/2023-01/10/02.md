---
title:  Il ricco stolto
date:   05/03/2023
---

`Leggere Luca 12:16-21. Qual è l’essenza di questo messaggio? Quale duro rimprovero muove il Signore a quell’uomo stolto e quale dovrebbe essere l’attitudine verso ciò che possediamo? `
 
Il messaggio è più ampio rispetto a quello che abbiamo descritto, ma forse Gesù narra questo episodio per dire quello che non si deve fare negli anni della pensione. Di conseguenza, se una persona che lascia il lavoro ha intenzione di godersi personalmente tutto quello che ha accumulato negli anni, dovrebbe fare attenzione e considerare bene questa storia. La questione non ruota attorno al duro lavoro e nemmeno alla conseguente ricchezza. Il problema è da ricercarsi nell’atteggiamento che si assume verso di essa. Le parole del ricco stolto - «riposati, mangia, bevi, divertiti» (Lu 12:19) - svelano il nodo cruciale. 

«I desideri di quest’uomo non erano più elevati di quelli di un animale. Viveva come se non esistesse né Dio né il cielo né una vita futura; come se tutto ciò che era in suo possesso appartenesse solo a lui e non dovesse nulla a Dio o agli uomini» - COL, 257,258 [p. 187]. 

Se in questa fase della vita pensiamo solo a noi stessi, ignorando i bisogni degli altri e la causa di Dio, vuol dire che stiamo seguendo le orme del ricco stolto. La parabola non lascia trapelare nulla che faccia pensare a un uomo pigro o disonesto. Il problema fu come spese quello che Dio gli aveva affidato. Non conosciamo il giorno in cui ci addormenteremo, per questo dobbiamo farci trovare sempre pronti. Come? Facendo la volontà di Dio e non inseguendo obiettivi dettati dal solo egoismo. 

Il quadro generale presentato dalla Bibbia mostra che una persona lavora e rimane produttiva fin quando ne è capace. È interessante notare come gli autori dei grandi libri profetici di Daniele e Apocalisse fossero, si ritiene, entrambi ultraottantenni quando completarono la loro opera. In un tempo in cui l’aspettativa media di vita si aggirava intorno ai 50 anni. Ellen G. White ha pubblicato alcuni dei suoi libri più celebri e amati dopo i 70 anni (La speranza dell’uomo). L’età, allora, sino a quando la salute ce lo consente, non deve impedirci di essere produttivi e di fare del bene, fin dove ci è possibile. 

Gesù ha consigliato a chi attende il suo ritorno di non rimanere semplicemente a osservare, ma di continuare a lavorare (Mt 24:44-46). 
 
`Come evitare la trappola nella quale cadde il ricco stolto? Domandati: per quale scopo sto vivendo? `