---
title:  Non puoi portarlo con te
date:   06/03/2023
---

Al famoso evangelista Billy Graham fu chiesto che cosa lo avesse sorpreso di più a proposito della vita, ora che era anziano (all’epoca sessantenne). La risposta? «La sua brevità». È proprio vero, la vita scorre molto velocemente. 
 
`Cosa ci dicono i testi seguenti sulla vita dell’essere umano? 
Salmo 39:11; 49:17; 1 Timoteo 6:6,7; Giacomo 4:14; Ecclesiaste 2:18-22 `
 
La vita scorre veloce e al momento della morte non portiamo niente con noi, di sicuro non le cose materiali che abbiamo accumulato. «Perché, quando morrà, non porterà nulla con sé; la sua gloria non scenderà con lui» (Sl 49:17); significa che la lascerà dietro di sé e qualcuno altro se la prenderà, a seconda dei piani predisposti precedentemente. Non tutti, ovviamente, possiedono proprietà immobiliari, ma tante persone, soprattutto quelle che hanno lavorato sodo negli anni, sono riuscite a mettere da parte una discreta somma. Quello che ne sarà dopo la nostra dipartita è una questione importante che meriterebbe di essere considerata. 

Per quanti hanno dei possedimenti, grandi o piccoli che siano, una pianificazione patrimoniale potrebbe essere l’atto conclusivo di una gestione cristiana e attenta della vita, di quello con cui il Signore ci ha benedetti. In mancanza di una pianificazione patrimoniale sancita da un testamento o da un lascito, le leggi dello Stato possono avere il sopravvento. Nella maggior parte delle giurisdizioni civili, quando il defunto non ha lasciato un testamento, i suoi averi passano ai parenti, che ne abbiano bisogno o meno, che facciano o meno un buon uso del denaro e senza tenere conto della volontà del defunto di lasciare o no una parte della sua eredità a un determinato familiare. La chiesa non ottiene niente. Se questa è una tua scelta, va bene così, ma se non lo è occorre pensarci in tempo e fare dei piani in tal senso. 

Potremmo dire che, appartenendo tutto a Dio (Sl 24:1), sarebbe logico che una volta esaurita la nostra gestione dei suoi beni, gli fossero restituiti in quanto legittimo proprietario, fatta salva la percentuale destinata ai bisogni dei propri cari. 
 
`La morte, come sappiamo, può sopraggiungere in qualsiasi momento e purtroppo inaspettatamente. Cosa succederebbe ai tuoi cari se tu dovessi venire a mancare all’improvviso? Cosa ne sarebbe dei tuoi beni materiali? Sarebbero ripartiti secondo i tuoi desideri? `