---
title:  Cominciare dai bisogni personali
date:   07/03/2023
---

All’epoca dell’Antico Testamento molti Israeliti erano agricoltori e pastori. Per questo alcune promesse divine erano espresse con un linguaggio tipico del mondo agricolo. Per esempio, in Proverbi 3:9,10, Dio dice che se saremo fedeli con lui dal punto di vista economico, i nostri «granai saranno ricolmi d’abbondanza». Oggi sono davvero pochi i credenti proprietari di un granaio, allora interpretiamo così quel passo: il Signore benedirà il nostro impiego e i nostri affari se saremo disposti a seguirlo e a ubbidirgli. 
 
`Leggere Proverbi 27:23-27. Come interpreti la frase «Guarda di conoscere bene lo stato delle tue pecore» secondo la realtà cristiana attuale? `
 
Per quanto ammonisca il ricco affinché non calpesti il povero e non sia avido, la Scrittura non condanna mai la ricchezza in sé e nemmeno gli sforzi delle persone per acquisirla, a condizione ovviamente che non siano contraddistinti dalla disonestà o dalla prevaricazione. I versetti del libro dei Proverbi indicano in effetti che dobbiamo essere attenti nella gestione dei nostri affari per avere le risorse necessarie a noi stessi e alla nostra famiglia. «E il latte delle capre basta a nutrire te, a nutrire la tua famiglia e a far vivere le tue serve» (Pr 27:27). 

Come parafraseremmo oggi questo versetto? Forse con queste parole: rivisita la tua situazione economica e stabilisci come agire di conseguenza. Oppure, elabora un bilancio economico, individua l’entità del tuo indebitamento e cerca un modo per ricapitalizzarlo.  

Di tanto in tanto, quando siamo ancora impiegati nel mondo del lavoro, occorrerebbe rivedere il testamento o altri documenti e le risorse disponibili del momento e, nel caso, aggiornare le proprie volontà. Le azioni che riguardano testamenti o conti fiduciari devono essere attuate all’inizio del processo di pianificazione patrimoniale, perché saranno una garanzia in caso di morte improvvisa, o dell’impossibilità di designare i beneficiari dei vostri beni per motivi di salute.  

La gestione saggia delle benedizioni che abbiamo ricevuto da Dio non riguarda solo quello che abbiamo mentre siamo in vita, ma anche dopo. Perché, quando ce ne saremo andati, i nostri beni materiali, pochi o tanti che siano, resteranno. Spetta allora a ciascuno di noi dare disposizioni perché il bene che abbiamo ottenuto possa essere una benedizione anche per altri e soprattutto servire al progresso dell’opera di Dio. 
 
`«Perché le ricchezze non durano sempre» (Pr 27:24). Quanto è importante non dimenticarlo mai? `