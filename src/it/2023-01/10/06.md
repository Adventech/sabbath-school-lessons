---
title:  Eredità spirituale
date:   09/03/2023
---

Anche se è difficile capire che tipo di vita avremmo vissuto se l’uomo non avesse peccato, sappiamo per certo che non sarebbero esistiti l’accaparramento, la cupidigia, la povertà, tutte cose che hanno inquinato il nostro mondo fin dal principio della sua storia. Il nostro senso di proprietà, di godersi quelle cose per le quali abbiamo onestamente lavorato è comprensibile, ma è altrettanto vero che si tratta di una manifestazione della vita in un mondo corrotto. Alla fine, prescindendo da quanto possediamo o meno, dovremmo ricordarci di un’unica cosa davvero importante. 
 
`Leggere i passi a seguire. Qual è la tematica centrale che emerge da ciascuno di essi e in che modo dovrebbe condizionare il nostro atteggiamento verso i beni materiali che Dio ci ha donato? Salmo 24:1; 50:10; Ebrei 3:4; Genesi 14:19; Colossesi 1:15-17. `
 
Siamo amministratori di quello che ci è stato affidato; Dio possiede ogni cosa, lui ci dona la vita, l’esistenza e la forza per avere ciò di cui fruiamo. Logico, quindi, che una volta terminato il nostro compito ed esserci presi cura della famiglia, quello che resta gli vada restituito. 

«Offrendo per l’opera di Dio costituirete il vostro tesoro in cielo. Tutto ciò che viene investito è assicurato contro ogni infortunio o perdita e aumenta fino a diventare un capitale eterno» - CS, 342 [p. 245]. 

Donare oggi, mentre siamo in vita, offre molti benefici. Eccone alcuni: 

1. Il donatore può, in realtà, verificare con i propri occhi i risultati della sua generosità: la costruzione di una nuova chiesa, una retta scolastica in un college, il finanziamento di una campagna evangelistica, ecc. 

2. La persona o il ministero destinatario del dono può beneficiarne nel momento di massima urgenza. 

3. Dopo la morte non vi saranno contese tra familiari o amici. 

4. Rappresenta una valida testimonianza dei valori familiari di generosità e amore per il prossimo. 

5. Minimizza l’effetto delle tasse sulla proprietà. 

6. Garantisce che la donazione andrà al soggetto desiderato. 

7. Dimostra che il cuore del donatore è stato trasformato. 

8. Contribuisce ad accumulare tesori nel cielo. 