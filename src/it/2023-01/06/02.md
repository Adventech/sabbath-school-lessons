---
title:  Noè trovò grazia
date:   05/02/2023
---

Quanti cercano i tesori del cielo, spesso, sono chiamati da Dio ad adattarsi a maggiori sconvolgimenti qui sulla terra. Prepariamoci a fare la stessa cosa, se fosse necessario. 
 
`Leggere Genesi 6:5-14. Perché la vita di Noè ebbe un cambiamento radicale in virtù della sua ubbidienza a Dio? Cosa possiamo imparare da questa vicenda e come applicarne i principi quando si tratta di avvertire il mondo della sorte che incombe su di esso? `
 
Noè avrebbe potuto dedicare il suo tempo e le sue risorse alla costruzione di una casa per sé e i suoi familiari, ma scelse di fare un cambiamento drastico nella sua vita e di passare 120 anni seguendo la chiamata divina, che gli chiedeva di costruire un’arca. 

Oggi siamo circondati da scettici che liquidano il diluvio considerandolo un mito, basandosi spesso su presunte speculazioni scientifiche legate alle leggi della natura a noi conosciute. Non è una novità. «Gli uomini di allora ritenevano che le leggi della natura fossero eterne. Il succedersi delle stagioni, infatti, era sempre stato regolare; la pioggia non era mai caduta. La terra veniva bagnata dalla nebbia e dalla rugiada, i fiumi non avevano mai oltrepassato le loro sponde e l’acqua continuava a scorrere verso il mare. Precise leggi naturali impedivano che i corsi d’acqua travolgessero gli argini» - PP, 96 [p. 73]. 

Prima del diluvio, la gente asseriva che non avrebbe potuto esserci un’inondazione di quelle dimensioni, basandosi su una comprensione errata della realtà; oggi si dice che un diluvio non c’è mai stato. Com’è scritto nella Bibbia, «non c’è nulla di nuovo sotto il sole» (Ec 1:9). La Scrittura avverte anche che gli uomini saranno scettici rispetto agli eventi finali, proprio come lo furono nei riguardi del diluvio (2 P 3:3-7). Come prepararsi allora per la distruzione che verrà? Esiste un meccanismo di decisione consapevole che si chiama «gratificazione posticipata». Significa sostanzialmente che dovremmo pazientemente compiere l’opera affidataci dal Signore, nella speranza di una gloriosa ricompensa futura. Non sappiamo quando Cristo tornerà e per certi aspetti non ha nemmeno importanza. Quello che conta, come dimostra l’esempio di Noè, è agire oggi in base alle richieste di Dio, anche se questo comporterà cambiamenti radicali. 
 
`Saresti pronto a una trasformazione radicale della tua esistenza se Dio ti chiedesse di farlo? Leggere Luca 16:10 `