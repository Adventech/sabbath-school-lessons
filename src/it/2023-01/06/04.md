---
title:  Le decisioni sbagliate di Lot
date:   07/02/2023
---

Quando Abramo se ne andò dalla terra nella quale era nato, rispondendo alla chiamata divina, suo nipote Lot scelse di seguirlo. In Genesi 13 è scritto che Dio benedisse Abramo al punto da renderlo «molto ricco di bestiame, d’argento e d’oro» (v. 2). 

Anche Lot possedeva «pecore, buoi e tende» (v. 5). Divennero entrambi talmente ricchi per la quantità di bestiame posseduto da non poter abitare nel medesimo territorio. Per evitare contese tra i mandriani, Abramo offrì a Lot la possibilità di scegliere dove sistemarsi. Si presume che il nipote avrebbe dovuto declinarla, anche solo per il fatto di dovere la sua prosperità proprio al legame con lo zio. Al contrario, non dimostrò alcuna gratitudine per il suo benefattore e scelse egoisticamente quella che reputò essere la migliore terra disponibile. 
 
`Leggere Genesi 13:10-12. Quali fattori oggettivi possono avere indotto Lot alla sua scelta? `

Non sarebbe stato difficile per Lot giustificare la decisione di spingersi verso la città, eppure le cose non gli andarono un granché bene; e quando Abramo seppe quello che gli stava succedendo, non reagì pensando: «Beh! Lot, arrangiati. Stai raccogliendo quello che hai seminato». Si mosse invece in suo soccorso (Ge 14). 

A volte, nel nostro voler inseguire sempre nuovi beni materiali, non impariamo la lezione. Lot cadde dritto nelle grinfie di Sodoma! Ma Dio, nella sua grande misericordia, inviò dei messaggeri ad avvertire lui e la sua famiglia, mettendoli al corrente dell’imminente distruzione di quelle città. 
 
`Leggere Genesi 18:20-23. Quali parole di Dio convinsero Abraamo a muoversi? Come reagì quando seppe che Dio stava programmando la distruzione di Sodoma e Gomorra? `

Abraamo, preoccupato per la sorte di Lot e della sua famiglia, “contrattò” con il Signore perché risparmiasse quelle città, nel caso ci fossero stati degli abitanti giusti al loro interno. Iniziò da una cifra di 50, fino a scendere a 10, dove fu trovato un accordo. In piena sintonia con il proprio carattere d’amore, Dio non smise mai di concedere la sua misericordia, almeno fino a quando Abraamo stesso gli domandò di farlo. Dio e due angeli liberarono Lot, sua moglie e due figlie. Ma la moglie si voltò indietro e divenne una colonna di sale. Lot era arrivato a Sodoma da uomo ricco e se ne andò senza avere più nulla. Dobbiamo essere molto prudenti quando prendiamo una decisione, soprattutto se questa è inficiata dalla prospettiva del guadagno a breve termine, trascurando il quadro più generale (Mr 8:36,37). 