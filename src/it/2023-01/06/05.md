---
title:  Da ingannatore a principe
date:   08/02/2023
---

Giacobbe era un giovane che amava e temeva Dio, eppure non rinunciò a cospirare insieme alla madre Rebecca per ingannare suo padre e ottenerne la benedizione. Di conseguenza, iniziò la vita da adulto sulla strada sbagliata, costretto a fuggire, passibile di una morte precoce. Rebecca disse a Giacobbe: «levati e fuggi a Caran da mio fratello Labano, rimani laggiù, finché il furore di tuo fratello sia passato, finché l’ira di tuo fratello si sia stornata da te ed egli abbia dimenticato quello che tu gli hai fatto. Allora io manderò a farti ritornare da laggiù» (Ge 27:43-45). 

Giacobbe sparì davvero per vent’anni e non vide mai più il volto di sua madre. 
 
`Leggere Genesi 32:22-31. Cosa succede a Giacobbe e come si manifesta la grazia di Dio, anche nel caso di decisioni sbagliate? `
 
«Grazie all’umiliazione, al pentimento e all’abbandono del proprio orgoglio, questo essere mortale, anche se colpevole e disorientato, prevalse sulla Maestà del cielo. Egli aveva afferrato, tremante, le promesse di quel Dio che non poteva negare il suo amore infinito a un peccatore pentito. Giacobbe era perfettamente consapevole dell’errore commesso: aveva cercato di ottenere con l’inganno il diritto di primogenitura; non aveva avuto fiducia nelle promesse divine e aveva affrettato la realizzazione di ciò che Dio stesso avrebbe compiuto, secondo il suo piano, al momento opportuno. […] Giacobbe aveva ricevuto la benedizione tanto desiderata. L’inganno era stato perdonato, la sua crisi superata» - PP, 197,198 [p. 161]. 
 
`Leggere Genesi 49:29-33. Seppure Giacobbe non avesse più alcun possedimento in Canaan, quali istruzioni trasmise ai figli circa la sua sepoltura? Chi era già sepolto in quella caverna? Perché Giacobbe fece questa richiesta? `
 
La Bibbia ci spiega che tutti e tre i patriarchi e le rispettive mogli furono sepolti nella stessa caverna. La fede di Giacobbe in Dio era solida; si considerava un pellegrino su questa terra (Eb 11:13). Anche se aveva commesso degli errori, lasciò la sua casa senza portarsi niente, ma tornò a Canaan da uomo benestante. 
 
`Nonostante i nostri errori, il Signore continua a benedirci. Ti trovi di fronte a un bivio? Che cosa puoi fare per evitare la strada sbagliata? `