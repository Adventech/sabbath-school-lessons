---
title:  Abramo, il padre di chi è fedele
date:   06/02/2023
---

Dio chiese ad Abramo di abbandonare la sua terra e la sua parentela per recarsi in un luogo che gli avrebbe mostrato. Così comincia la stirpe che porterà al Messia. I dettagli non ci sono noti, ma sappiamo che dovette lasciare il paese in cui era nato e vissuto fino a quel momento. Di certo non sarà stata una decisione semplice ed è evidente che prenderla comportò la rinuncia ad alcuni benefici e comodità materiali. 
 
`Leggere Genesi 12:1-3. In che modo furono «benedette tutte le famiglie della terra» per effetto di quella promessa e della sua accettazione? `
 
Questo fu un evento epocale per Abramo e la sua famiglia. «Per fede Abraamo, quando fu chiamato, ubbidì, per andarsene in un luogo che egli doveva ricevere in eredità; e partì senza sapere dove andava» (Eb 11:8). «La ferma ubbidienza di Abraamo è una delle più evidenti manifestazioni di fede che la Bibbia possa presentare» PP, 126, [p. 99]. 

Chi di noi sarebbe ansioso di abbandonare la sua patria, gli amici e i parenti? Eppure, Abramo lo fece e fu contento di trovarsi là dove Dio gli aveva chiesto di essere. Per quanto strano Abramo, Isacco e Giacobbe non ottennero mai quella terra durante la loro esistenza; nonostante ciò, rimasero fedeli a Dio. 
 
`Leggere Ebrei 11:8-13. Questo messaggio cosa ha di rilevante per noi? `
 
Chi circondava Abramo lo considerava un principe. Era noto per essere una persona generosa, coraggiosa, ospitale e un fedele servitore del Dio dei cieli. La sua fu una testimonianza esemplare. Per grazia del Signore siamo tutti eredi con lui. «Così anche Abraamo credette a Dio e ciò gli fu messo in conto come giustizia. Riconoscete dunque che quanti hanno fede sono figli d’Abraamo» (Ga 3:6,7). «Se siete di Cristo, siete dunque discendenza d’Abraamo, eredi secondo la promessa» (v. 29). Abramo, come Noè, ci dimostrano che pur di ubbidire a Dio furono disposti a fare cambiamenti radicali nella loro vita. 
 
`Leggere 2 Corinzi 4:18. Quanto deve incidere questo messaggio nelle decisioni di tipo spirituale che dobbiamo prendere? In che senso si può affermare che Abramo e Mosè lo misero in pratica? `