---
title:  Mosè in Egitto
date:   09/02/2023
---

Il personaggio di Mosè domina i primi anni della storia sacra. Fu conservato in vita grazie alla provvidenza di Dio, che si servì di una madre intraprendente e di una sorella premurosa. Quando la figlia del faraone trovò il piccolo Mosè nella culla di giunco, chiese alla madre ebrea di occuparsi di lui e la pagò per farlo. Una straordinaria e beata sfida per una giovane madre schiava ed esiliata! Iochebed ebbe solo dodici anni di tempo a disposizione per insegnare al bambino come pregare, confidare e onorare Dio, e per modellare il suo carattere verso una vita dedicata al servizio. Per anni, Mosè si formò alla corte d’Egitto. «Mosè fu istruito in tutta la sapienza degli Egiziani e divenne potente in parole e opere» (At 7:22). Diventato uomo maturo, fece la scelta consapevole che cambiò la sua vita e il corso della storia. 
 
`Leggere Ebrei 11:24-29. Pensa a quello cui Mosè rinunciò e a cosa andò incontro. Cerca di farlo immedesimandoti in lui, prima di prendere quella decisione. Cosa stava lasciando e cosa stava scegliendo di accettare? `
 
L’Egitto era una delle principali potenze del mondo antico, se non la più grande. Il corso del fiume Nilo dava vita a un territorio così fertile e ricco di coltivazioni, che consentì a quella nazione di diventare benestante e potente. Ebbene, Mosè raggiunse i vertici di quel regno. Non è facile immaginare quanto i suoi giovani occhi potessero essere attratti dal mondo egiziano e dai suoi tesori. Di certo ha sperimentato l’adorazione, i piaceri, le ricchezze e le tentazioni. Avrebbe facilmente potuto giustificarsi nel caso avesse scelto di restare piuttosto che lanciarsi in un’avventura al comando di un’accozzaglia di schiavi disperati. 

Eppure, la Scrittura ci dice che preferì «essere maltrattato con il popolo di Dio, che godere per breve tempo i piaceri del peccato» (Eb 11:25). Maltrattato? Buona parte del libro dell’Esodo racconta le lotte e le prove di Mosè, il quale, anche dopo averle superate, non fu in grado di entrare nella terra promessa (Nu 20:12). Alla fine, sappiamo tutti che egli fece la scelta giusta, anche se a quel tempo si sarà chiesto se davvero lo fosse. 
 
`Secondo la mentalità del mondo, Mosè sarebbe dovuto restare in Egitto. Ma ai cristiani è stata data una visione della realtà che ci porta oltre i canoni del mondo. Quando siamo tentati, cosa possiamo fare per avere ben presente il quadro generale? Perché è così importante? `