---
title:  Seguire il consiglio divino
date:   30/01/2023
---

Siamo esseri pratici, viviamo in un mondo materiale, un mondo che talvolta può sembrare davvero seducente. Bisognerebbe essere fatti d’acciaio e olio sintetico per non avvertire il richiamo dei beni materiali e il desiderio di ricchezza. Chi non ha fantasticato immaginando di diventare ricco, magari vincendo alla lotteria? 

Non c’è nulla di sbagliato nel lavorare seriamente per guadagnare e potersi permettere una vita agiata, ma questo non ci deve fare cadere nella trappola di trasformare il denaro, la ricchezza e i beni materiali in idoli. Ci è stato promesso che la potenza divina ci supporterà per restare fedeli a ciò che è giusto. Questa è la cosa più importante, perché la tentazione di ricchezze e beni materiali ha portato alla rovina molti individui. 
 
`Leggere Matteo 6:24 e 1 Giovanni 2:15. Anche se formulato in modo diverso, qual è il tema comune che lega i due versetti? `
 
Purtroppo, l’amore per il mondo può essere talmente forte da spingere le persone a indebitarsi, nella speranza di soddisfare quella passione (non funziona mai, come spiega Ecclesiaste 4:8). Poiché l’indebitamento è una delle reti gettate da Satana, si capisce che il desiderio di Dio sia di vedere i suoi figli liberi da questo macigno. Per questo ci offre dei consigli attraverso la Bibbia e il dono profetico grazie ai quali ottenere la libertà economica. 
 
`Leggere Salmo 50:14,15. Quale dovrebbe essere l’atteggiamento caratterizzante del popolo di Dio? Che cosa vuol dire «mantieni le promesse»? `
 
Quando diventiamo membri della nostra chiesa lo facciamo con lode e riconoscenza per Dio, che ci ha creati e liberati. Il nono punto della Professione di fede, per i candidati al battesimo, prevede la seguente domanda: «Credi nell’organizzazione della chiesa ed è tua intenzione sostenerla con le tue decime e con le tue offerte, con il tuo impegno personale e il tuo influsso?». 

Noi avventisti rispondiamo in modo affermativo. Il testo del Salmo 50:14,15 è una promessa per chi è riconoscente nei confronti del Signore e mantiene fedelmente gli impegni. 
 
`In che modo le tue scelte rivelano il tuo atteggiamento davanti ai richiami del mondo? Perché lavorare duramente per guadagnarsi un salario, in grado di farci vivere bene, non equivale necessariamente a trasformare il denaro o la ricchezza in un idolo? In cosa consiste la differenza? `