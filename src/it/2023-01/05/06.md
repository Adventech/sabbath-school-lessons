---
title:  Tempi di scadenza dei prestiti
date:   02/02/2023
---

`Leggere Deuteronomio 15:1-5. Che cosa richiede il Signore al suo popolo? `
 
In armonia con altre leggi relative al settimo anno (Es 21:2; Le 25:3,4), c’era una regolamentazione che riguardava non solo gli schiavi, i servi e i terreni, ma anche chi prestava. Dato che quest’ultima categoria non era disposta a condonare i debiti, il periodo massimo consentito di una situazione debitoria era di sette anni. Questi versetti ci dimostrano che il Signore si occupava delle questioni economiche, in particolare di quelle che riguardavano il popolo di Israele. Ci dicono anche che è consapevole che il debito è una realtà, una realtà sbagliata da evitare con ogni mezzo. 

Oggi, al contrario, in tante aree del mondo vengono concessi prestiti per acquistare appartamenti con scadenze a 30 o 40 anni. Evidentemente, uno dei motivi alla base del caro-casa è proprio la disponibilità così diffusa a fare credito. 

Tanti genitori, dal canto loro, si domandano se sia corretto chiedere denaro in prestito per l’educazione dei figli. Di base, una laurea aumenterà le potenzialità salariali di una persona per il resto della sua vita. Qualcuno non può fare a meno di ricorrere a prestiti se vuole studiare, ma teniamo bene in mente i seguenti fattori: quel denaro dovrà essere restituito con gli interessi. Cercate per prima cosa di accedere a qualsiasi borsa di studio disponibile, lavorate e risparmiate tutto quello che potete per i vostri studi. Privilegiate quei corsi professionali che vi offriranno maggiori opportunità d’impiego e fatevi aiutare dai vostri genitori. Ai tempi biblici, questi ultimi regalavano ai figli delle fattorie per consentire loro di farsi una vita. Oggi l’«eredità» dovrebbe giungere sotto forma di un’educazione accademica che consenta loro di diventare adulti indipendenti. 

In un mondo ideale non esisterebbero prestiti e nemmeno debiti, ma poiché non viviamo in una realtà del genere, a volte è necessario farvi ricorso. Assicuratevi solo di avere le condizioni migliori e il tasso d’interesse più conveniente possibile. Richiedete inoltre la somma davvero necessaria e restituitela prima possibile per risparmiare sugli interessi. In linea di principio, comunque, dovremmo cercare di scansare i debiti e, aderendo ai principi biblici che regolano la gestione delle risorse economiche nel nostro vivere quotidiano, di certo avremo fatto un bel passo avanti per evitare di ricorrere a prestiti non necessari e sottoporci alle inevitabili tensioni che essi generano su di noi e sulle nostre famiglie. 
 
`Ti è mai capitato di prestare del denaro? Credi di essere stato onesto, giusto e sensibile nel gestirne le condizioni? `