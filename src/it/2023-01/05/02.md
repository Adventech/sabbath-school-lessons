---
title:  I problemi legati ai debiti
date:   29/01/2023
---

`Leggere Deuteronomio 28:1,2,12. A proposito dei debiti, qual è l’ideale divino per i suoi figli? Come raggiungere questo ideale? E sebbene quel contesto fosse profondamente diverso dal nostro, quali principi sono applicabili alla realtà contemporanea? `
 
Alcuni studi rivelano che sono almeno tre le ragioni principali che causano difficoltà economica alle persone. Le elenchiamo in ordine di maggiore frequenza. 

La prima è **l’ignoranza**. Anche chi ha una cultura di buon livello può essere analfabeta dal punto di vista finanziario. Semplicemente, non ha mai avuto a che fare con i principi alla base della gestione del denaro, biblici o secolari che siano. In questa lezione spiegheremo brevemente questi principi e come applicarli. 

La seconda ragione è **l’avidità o l’egoismo**. Tanta gente vive al di sopra delle proprie possibilità, perché si lascia ingannare dalle pubblicità o per ambizione personale. Non è disposta ad adattarsi a quello che può permettersi. Diversi si sentono così poveri da convincersi che non possono restituire la decima. Quindi vivono privi della saggezza e delle benedizioni promesse da Dio (Ml 3:10,11; Mt 6:33). Naturalmente anche per questa categoria di persone c’è speranza, ma occorre un cambiamento radicale e di contenuti, nel cuore e nello spirito. 

La terza ragione sono **le disgrazie personali**. Può capitare di essere colpiti da una grave malattia senza avere l’adeguata copertura assicurativa, o essere alle prese con un coniuge spendaccione. Ci sono disastri naturali che lasciano un individuo completamente sprovvisto di tutto; c’è anche chi nasce e cresce in una condizione di dura povertà. Neanche questi sono casi privi di speranza, ma se è vero che il loro cammino potrà risultare più complicato, sarà comunque possibile risolvere quei problemi. Il cambiamento può manifestarsi grazie al supporto di amici cristiani, al consiglio di una guida affidabile, a un duro impegno abbinato a una buona formazione didattica, alla benedizione e provvidenza divine. 

A prescindere dai motivi, anche una persona che ha commesso degli errori può essere sollevata dalla sua condizione di difficoltà. Chi ha dei debiti dovrà però cambiare abitudini di spesa, di vita e rimodulare le priorità economiche. 
 
`Leggere 1 Timoteo 6:6-9. Perché dovremmo prestare attenzione alle parole di Paolo? Che cosa significano per te e come pensi di applicare il consiglio della Scrittura? `