---
title:  Approfondimento
date:   03/02/2023
---

Il processo in tre fasi per l’eliminazione del debito, in realtà, si può trovare ben descritto nella seguente citazione di Ellen G. White.  

**«Dovete essere sicuri di non contrarre più nuovi debiti.**

Per non ricadere in simili situazioni, rinunciate piuttosto a mille altre cose. Essi sono stati la maledizione della vostra vita. Bisogna evitarli come la peggiore delle malattie. 

**Impegnatevi solennemente con Dio, tramite la sua grazia, a rimborsare i vostri debiti** senza avere obblighi nei confronti di nessuno, a costo di nutrirvi di pane e latte. Preparando il vostro cibo è facile spendere in cose superflue. Fate attenzione anche a pochi centesimi; anche pochi spiccioli finiscono per formare somme considerevoli. Fino a quando avrete debiti da pagare sforzatevi di vivere con uno spirito di rinuncia. [...] Non esitate, non scoraggiatevi e non tornate indietro.  

**Controllate i vostri desideri e i vostri appetiti, risparmiando quel denaro che vi aiuterà a rimborsare i debiti.** Quando ve ne sarete completamente liberati, non dovendo nulla a nessuno, avrete riportato una grande vittoria» - CS, 257 [p. 184]. 

Ecco altri tre consigli pratici che possono essere di grande utilità: 

**Stabilire un budget.** Prepara un semplice bilancio registrando tutte le tue entrate e le tue uscite in un arco di tre mesi. Tanti si sorprendono quando si rendono conto del denaro speso per cose voluttuarie. 

**Rinunciare alle carte di credito.** Le carte di credito sono una delle maggiori cause d’indebitamento delle famiglie. È così facile usarle e così difficile restituire quanto anticipato. Se ti accorgi che non sei in grado di saldare il tuo conto ogni mese o di acquistare beni inutili, dovresti distruggere le tue carte di credito, prima che esse distruggano te o la tua famiglia.  

**Mettere in atto delle misure economiche.** A volte non ci rendiamo conto dei risparmi di cui potremmo beneficiare ogni mese semplicemente stando attenti alle piccole spese. 

**Domande per la condivisione**
 
`L’ammontare del debito accumulato da molte nazioni, così come da singoli individui, è sbalorditivo. Cosa puoi dire a tal proposito in base alla tua esperienza personale e quali problemi ti ha creato l’indebitamento? `

`Cosa potrebbe fare la tua chiesa locale per aiutare i membri nella gestione del debito e delle risorse economiche in generale? `

`A quali promesse bibliche puoi aggrapparti per proteggerti dal richiamo del mondo e dai rischi economici che l’avidità può innescare?`