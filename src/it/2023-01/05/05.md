---
title:  Garanzie e metodi di arricchimento veloce
date:   01/02/2023
---

La Bibbia è chiara: Dio non vuole che i suoi figli garantiscano per gli obblighi debitori di altri. Nel libro dei Proverbi, il Signore ci ammonisce a non ricorrere alla pratica della fideiussione, ovvero farsi garante per un’altra persona. 
 
`Leggere Proverbi 6:1-5; 17:18 e 22:26. Quale messaggio ci giunge? `
 
Si fa ricorso alla fideiussione quando una persona con bassa solvibilità cerca un prestito da un Istituto di credito. Il responsabile dell’Istituto comunicherà al richiedente che se troverà una persona disposta a garantire e a firmare con o per lei, allora la banca concederà il prestito e considererà il garante responsabile in caso d’insolvenza. 

Se un membro di chiesa ti chiedesse la disponibilità a firmare qualcosa del genere, dovresti rispondere che la Bibbia lo sconsiglia. Cerchiamo di comprendere che la Scrittura ci incoraggia ad aiutare chi ha bisogno, ma non ad assumersi la responsabilità di debiti contratti da altri. 

Talvolta i figli chiedono ai genitori di garantire per essi quando desiderano acquistare la loro prima auto oppure avviare un’attività economica. Vale lo stesso principio appena espresso. È corretto aiutare il prossimo se c’è una necessità reale, ma non diventate garanti per i debiti di altri. Alcuni studi dimostrano che il 75 per cento delle persone che lo fanno sono costrette alla fine a effettuare i pagamenti. 
 
`Leggere Proverbi 28:20 e 1 Timoteo 6:9,10. Quale avvertimento arriva da questi versetti? `
 
I sistemi di arricchimento facile sono un’altra trappola finanziaria; è quasi certo che determinano la rovina economica di chi entra in questo meccanismo. Quando una cosa sembra troppo bella per essere vera, di sicuro c’è sotto qualcosa. Molte persone partono già ferite dal punto di vista emozionale ed economico. Un’ulteriore tragedia si aggiunge quando delle subdole illusioni le spingono a prendere denaro in prestito. Tante vite sono state distrutte da schemi finanziari analoghi, che finiscono con arricchire solo il truffatore che ha ingannato l’ignaro risparmiatore. Se mai un amico, o persino un parente, dovesse provare a coinvolgerti in qualcosa del genere, fuggi più velocemente che puoi. 