---
title:  Come ripianare i debiti
date:   31/01/2023
---

`Leggere Proverbi 22:7. Perché chi prende in prestito è schiavo di chi presta? `
 
Cosa si può fare per evitare l’indebitamento? Il piano è semplice, prevede una premessa e tre fasi. La premessa consiste nel prendere un impegno verso Dio e restituirgli fedelmente la decima, ottenendo in questo modo l’accesso alla sua saggezza e alle sue benedizioni. Egli è ansioso di benedire quanti gli ubbidiscono. 

Il primo passo è dichiarare una moratoria su un ulteriore indebitamento: non più spese di credito. Se non chiedi denaro in prestito, non potrai indebitarti. Se continui a fartene prestare incrementerai il tuo debito. 

La seconda fase è quella del patto con il Signore secondo cui, da questo momento in poi, ripianerai il debito prima possibile grazie alle sue benedizioni. Quando Dio ti benedice economicamente, usa quel denaro per ridurre il debito, non per continuare ad acquistare beni materiali. Questa fase è probabilmente quella cruciale. Quando arrivano inaspettatamente dei soldi, la maggior parte dei beneficiari li spende. Non farlo, ma utilizzali per ridurre il tuo indebitamento. 

La terza fase è quella più pratica. Fai un elenco dei tuoi debiti, dal più grande al più piccolo, in ordine decrescente. Nel caso di tante famiglie, in cima alla lista troviamo il mutuo per l’acquisto della casa e la carta di credito come ultima o penultima voce. Comincia saldando almeno il minimo possibile di ogni voce debitoria su base mensile. Poi raddoppia o comunque incrementa quella cifra per ripianare il debito che si trova in fondo all’elenco. Sarai felicemente sorpreso quando scoprirai che sei riuscito a eliminarlo. A quel punto utilizza il denaro destinato a quel saldo e aggiungilo alla somma già stabilita per pagare il debito che lo precedeva. Via via che salderai i debiti più piccoli ma con tassi d’interesse superiori, riuscirai a liberare una somma inaspettatamente alta da poter dedicare al prossimo debito. 

Dio non vuole che ci indebitiamo. Una volta stabilito il patto, molte famiglie scoprono di essere state benedette in maniera inaspettata e il debito si riduce più velocemente di quanto previsto. Seguendo queste tre semplici fasi, tanti nuclei familiari si sono affrancati dall’indebitamento. Puoi riuscirci anche tu. Se metterai Dio al primo posto, beneficerai della sua saggezza e delle sue benedizioni per gestire al meglio quello che ti ha affidato. 
 
`«La vostra condotta non sia dominata dall’amore per il denaro; siate contenti delle cose che avete; perché Dio stesso ha detto: “Io non ti lascerò e non ti abbandonerò”» (Eb 13:5). Perché l’applicazione di questi concetti può essere un deterrente all’indebitamento? `