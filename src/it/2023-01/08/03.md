---
title:  Il lavoro è (idealmente) una benedizione
date:   20/02/2023
---

A meno che tu non sia talmente ricco o beneficiario di un fondo fiduciario aperto dai tuoi genitori che ti consenta di vivere di rendita (anche se esistono tanti esempi che dimostrano come queste situazioni sfocino in tragedie nell’età adulta), prima o poi avrai bisogno di lavorare. L’ideale sarebbe trovare un impiego che ti appassioni e ti garantisca un buon salario, ti formi e ti gratifichi per il resto della vita lavorativa. Ovviamente, le cose non vanno sempre in questo modo. 
 
`Leggere Genesi 2:15; Ecclesiaste 9:10 e 2 Tessalonicesi 3:8-10. Cosa suggerisce il fatto che, prima ancora del peccato, venne affidato ad Adamo (sicuramente anche a Eva) un lavoro? Può essere utile per capire come mai la situazione di chi non ha mai dovuto lavorare è considerata una maledizione? `
 
Il lavoro affidato ad Adamo non era una punizione, anzi, serviva al bene della coppia. Persino in Eden, nel mondo ancora incontaminato dal peccato, dalla morte e dal dolore, Dio sapeva che gli esseri umani avevano bisogno di lavorare. 

«Ad Adamo fu affidato il compito di curare l’orto. Il Creatore sapeva che l’uomo non si sarebbe sentito felice senza un impiego. La bellezza del giardino lo deliziava, ma ciò non era sufficiente. Doveva avere un lavoro per tenere in esercizio gli straordinari organi del suo corpo. Se la felicità fosse consistita nel non far niente, l’uomo, nella sua condizione di santa innocenza, sarebbe rimasto privo di qualsiasi occupazione; ma colui che lo aveva creato, sapeva che era per il suo bene e, poco dopo avergli dato la vita, gli affidò un lavoro. La promessa della gloria futura e il decreto secondo cui l’uomo deve faticare per guadagnarsi il pane quotidiano provengono dallo stesso trono» - Our High Calling, p. 223. 

Tuttavia anche dopo la caduta, quando ogni cosa, anche il lavoro, era stata contaminata dal peccato, Dio disse ad Adamo: «il suolo sarà maledetto per causa tua; ne mangerai il frutto con affanno tutti i giorni della tua vita» (Ge 3:17). La versione inglese della Bibbia traduce «maledetto sarà il suolo per il tuo bene», per il bene di Adamo, a consolidare il concetto della necessità di lavorare, specialmente ora nella nuova condizione di essere caduto. 
 
`Come dovrebbe essere idealmente il lavoro per essere considerato una benedizione? `