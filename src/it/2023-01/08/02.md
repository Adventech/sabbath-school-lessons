---
title:  Andiamo con ordine
date:   19/02/2023
---

`Leggere Ecclesiaste 12:1. Qual è il messaggio che ci arriva da questo versetto? `
 
Quando il giovane matura e diventa adulto cominciano i pensieri legati alla necessità di provvedere ai bisogni essenziali: cibo, abbigliamento e abitazione. Gesù ci ha detto come stabilire le priorità: «Cercate prima il regno e la giustizia di Dio, e tutte queste cose vi saranno date in più» (Mt 6:33). Per chi non è più giovane e non ha fatto a suo tempo una scelta per Gesù, naturalmente esiste ancora la possibilità di decidere correttamente in merito alla gestione cristiana della vita. 

Giacobbe, come leggiamo in Genesi 28:20-22, aveva preso decisioni importanti,  sia dal punto di vista spirituale che economico. Nella visione, Dio si presenta a lui come «il SIGNORE, il Dio d’Abraamo tuo padre e il Dio d’Isacco» (v. 13). Per tutta risposta, l’uomo dice: «il SIGNORE sarà il mio Dio» (v. 21). 
 
`Leggere Genesi 29:9-20. Qual è l’elemento importante nella tempistica di questo evento che fa parte della vita di Giacobbe? `
 
Dopo avere preso impegni spirituali ed economici precisi nei confronti di Dio, Giacobbe viene guidato verso Rachele, al pozzo (Ge 29:9-20). È corretto prendere la decisione che riguarda il mio futuro spirituale e professionale prima del matrimonio, perché il coniuge dovrebbe sapere “che cosa lo aspetta”. Questa persona è un cristiano sincero? Che tipo di lavoro farà? Quale tipo di vita sto per affrontare? Ci sono altre domande che meritano una risposta prima del matrimonio: quali studi ha compiuto? Il nostro matrimonio partirà con il peso di un indebitamento? Sono disposto ad accettarlo e a condividerne la responsabilità? 
 
`Leggere 2 Corinzi 6:14,15. Perché è importante considerare questo principio quando si cerca il compagno/la compagna di una vita? Anche se non garantisce la felicità coniugale, perché fa aumentare le possibilità di un matrimonio ben riuscito? `