---
title:  Lavorare con integrità
date:   22/02/2023
---

Un’altra fase di una vita “di successo“, l’ultima, è potenzialmente quella più gradevole, se le decisioni degli anni precedenti saranno state sagge e non condizionate da eventi inattesi. In una situazione ideale i genitori allevano i figli fino all’età della maturità, hanno potuto comprarsi una casa, i mezzi di trasporto, sono privi di debiti e hanno entrate sufficienti per rispondere alle varie necessità familiari. 

Dio chiama i suoi figli ad avere parametri più elevati nel lavoro come nella vita. Quei parametri sono la sua legge incisa nei nostri cuori (Gr 31:33), che si riflette nel carattere. A mano a mano che la società si corrompe e l’insegnamento cristiano diventa sempre più diluito e annacquato, per il singolo cristiano diventa ancora più importante vivere e lavorare a un livello inattaccabile. Dice la Bibbia: «La buona reputazione è da preferirsi alle molte ricchezze; e la stima, all’argento e all’oro» (Pr 22:1). 

Nella Scrittura troviamo esempi di lavoratori consapevoli di essere stati benedetti per aver svolto un impiego sacro. Quando Giacobbe desiderava abbandonare suo suocero e tornare con la sua famiglia nella sua terra natia, Labano lo supplicò di non andarsene dicendogli: «Se ho trovato grazia agli occhi tuoi, rimani; giacché credo di indovinare che il SIGNORE mi ha benedetto per amor tuo» (Ge 30:27). E quando Giuseppe fu venduto in Egitto come schiavo, il suo padrone Potifar fece un’osservazione simile sul lavoro del ragazzo e lo ricompensò di conseguenza. 
 
`Leggere Genesi 39:2-5. Cosa avrà fatto di particolare Giuseppe per suscitare tanta ammirazione nel suo padrone? `
 
«Sia dunque che mangiate, sia che beviate, sia che facciate qualche altra cosa, fate tutto alla gloria di Dio» (1 Co 10:31). Che si tratti del nostro lavoro, della gestione economica o di qualsiasi altra cosa, ricordiamo di fare tutto alla gloria di Dio, il quale ci dona la conoscenza e la forza per avere successo nella vita. 

«A te, SIGNORE, la grandezza, la potenza, la gloria, lo splendore, la maestà, poiché tutto quello che sta in cielo e sulla terra è tuo! A te, SIGNORE, il regno; a te, che t’innalzi come sovrano al di sopra di tutte le cose! Da te provengono la ricchezza e la gloria; tu signoreggi su tutto; in tua mano sono la forza e la potenza, e sta in tuo potere il far grande e il rendere forte ogni cosa» (1 Cr 29:11,12). 
 
`A quali principi ti affidi, non solo per quanto riguarda il lavoro ma più in generale nella vita? Ritieni che ci sarebbe qualcosa da cambiare? `