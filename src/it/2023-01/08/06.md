---
title:  Cercare il consiglio divino
date:   23/02/2023
---

Nel mondo di oggi esistono tanti cosiddetti “guru“ della finanza, ma Dio ci esorta a non consultarli per la gestione dei beni che ci ha affidato. «Beato l’uomo che non cammina secondo il consiglio degli empi, che non si ferma nella via dei peccatori; né si siede in compagnia degli schernitori; ma il cui diletto è nella legge del SIGNORE e su quella legge medita giorno e notte. Egli sarà come un albero piantato vicino a ruscelli, il quale dà il suo frutto nella sua stagione e il cui fogliame non appassisce; e tutto quello che fa prospererà» (Sl 1:1-3). 

L’uomo che si diletta nella legge del Signore (da intendere in questo caso in modo più esteso rispetto alla sola Parola di Dio) sarà benedetto. Semplice, vero? Egli prospererà e avrà successo. 
 
`Leggere Proverbi 3:5-8. Come applicare questo principio nelle questioni economiche più elementari che ci riguardano? `
 
Una panoramica sui consigli biblici in materia di gestione economica può offrirci molti spunti preziosi da considerare. Ne proponiamo sette. 

1. Essere organizzati. Sviluppare un piano di spesa (Pr 27:23,24). Molte famiglie vivono in funzione del salario di fine mese. Senza un piano adeguato di entrate, spese e risparmio la vita diventa molto più stressante. 

2. Spendere meno di quanto si guadagna. Essere determinati a vivere secondo i proprio mezzi (Pr 15:16). Molte famiglie occidentali, in realtà, spendono più di quello che guadagnano grazie alla disponibilità del credito. Sono tanti i problemi che affliggono le persone indebitate. 

3. Mettere sempre da parte una quota di denaro dallo stipendio mensile (Sl 6:6-8). Risparmiamo in vista di importanti acquisti futuri, ma anche per fare fronte a spese impreviste. Il risparmio è importante anche in vista dell’età avanzata, quando non potremo più lavorare. 

4. Evitare i debiti (Pr 22:7). Oggi sembra di non poter fare a meno di pagare degli interessi. Una persona o una famiglia indebitata vive contando sul denaro che si aspetta di guadagnare nel futuro. Nel caso si verifichino degli imprevisti possono sorgere gravi difficoltà finanziarie. 

5. Comportarsi da lavoratore coscienzioso. «Il pigro desidera e non ha nulla, ma l’operoso sarà pienamente soddisfatto» (Pr 13:4). 

6. Essere fedeli nei confronti di Dio da un punto di vista economico (De 28:1-14). Nessun nucleo familiare può permettersi di vivere senza la benedizione divina. 

7. Ricordarsi che questa terra non è la nostra vera casa. La nostra gestione finanziaria svela quali siano le nostre priorità (Mt 25:14-21). 