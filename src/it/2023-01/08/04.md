---
title:  Gli anni del proﬁtto
date:   21/02/2023
---

Dio desidera che l’uomo esprima con il lavoro le sue capacità. Questa parte della nostra vita (quella lavorativa) dura generalmente quarant’anni e per molti coincide con la crescita e l’educazione dei figli, l’acquisto della casa e dei principali beni materiali. Può trattarsi di un arco di tempo molto impegnativo dal punto di vista economico ed estremamente delicato, perché la famiglia impara a lavorare insieme e i suoi componenti creano legami che dureranno tutta la vita. Le tensioni economiche possono fare naufragare un matrimonio. Famiglie nelle quali entrambi i coniugi sono credenti impegnati e convinti, disposti a seguire i precetti biblici, si rivelano molto più stabili. 
 
`Leggere 1 Timoteo 5:8; Proverbi 14:23; Colossesi 3:23,24. Quali principi in materia di gestione economica emergono da questi versetti? `
 
In molti casi è il marito a mantenere la famiglia, ma spesso anche la moglie ha un impiego. Capitano però situazioni inaspettate, come una malattia, una crisi economica o altro che rende difficile il realizzarsi di questo ideale. In questi casi le persone sono costrette a regolarsi di conseguenza. 

I figli che vengono al mondo in questo segmento di vita vengono definiti «un dono del Signore» (Sl 127:3). Ricordiamoci però che i figli comportano grandi responsabilità. L’obiettivo dei genitori cristiani è quello di educarli perché diventino adulti indipendenti per questa vita, ma anche adatti a quella che verrà. Ecco tre punti che possono essere di aiuto ai genitori: 

1. Coltivare un ambiente familiare cristiano. Significa dedicarsi regolarmente e in modo creativo al culto di famiglia, partecipare regolarmente alla Scuola del Sabato e ai servizi della chiesa, essere fedeli nella restituzione delle decime e delle offerte. Sono grandi abitudini che devono essere formate nei primi anni di vita. 

2. Insegnare ai figli ad apprezzare il lavoro. I bambini scopriranno che la coscienziosità e l’integrità sul lavoro sono sempre notati, apprezzati e premiati. Impareranno che il denaro è il risultato del tempo che dedichiamo ad altri, facendo cose che per loro sono preziose. 

3. Aiutare con una buona educazione. La formazione scolastica è costosa, in particolare quella fornita dalle scuole private cristiane. Ma per quei genitori che progettano non solo il futuro immediato dei propri figli, ma anche quello eterno, varrà la pena affrontare quella spesa. 
 
`Naturalmente, nessuno può avere certezze in merito alla strada che i figli intraprenderanno. Perché è importante che i genitori non si colpevolizzino per eventuali scelte sbagliate dei propri figli? `