---
title:  Dio prende nota delle nostre offerte
date:   25/01/2023
---

`Leggere Marco 12:41-44. A prescindere dalla nostra condizione economica, quale messaggio si può trarre da questo episodio? Quale principio ci insegna e come lo si può applicare nella nostra personale esperienza di adorazione? `
 
Gesù e i discepoli si trovavano nel cortile del tempio dove erano collocate le casse del tesoro, e il Maestro osservava le persone che portavano i loro doni. Era sufficientemente vicino per accorgersi che una vedova aveva appena offerto due monete di rame, donando tutto ciò che aveva. «Gesù invece aveva individuato la sua motivazione. Ella credeva che il servizio del tempio fosse stato stabilito da Dio stesso e voleva fare tutto ciò che poteva per collaborare. Fece il possibile e il suo gesto è diventato come un monumento alla sua memoria attraverso i secoli, e rappresenterà la sua gioia per l’eternità. Ella diede il suo cuore, insieme alla sua offerta, che non venne valutata in termini economici ma in funzione dell’amore che la donna provava per Dio e dell’interesse per la sua opera» - CS, 175 [p. 124]. 

C’è un altro elemento significativo: quella è l’unica volta in cui Gesù elogiò un dono, destinato tra l’altro a quei sacerdoti che stavano per respingerlo e che si erano profondamente allontanati dalla chiamata e dalla missione ricevute. 
 
`Leggere Atti 10:1-4. Perché un centurione romano riceve la visita di un angelo? Due dei suoi gesti furono notati, quali? `
 
Evidentemente in cielo non vengono ascoltate solo le nostre preghiere, ma si tiene conto anche delle motivazioni che accompagnano i nostri doni. Il testo dice che Cornelio era un donatore generoso. «Perché dov’è il tuo tesoro, lì sarà anche il tuo cuore» (Mt 6:21). Il cuore di Cornelio seguiva i suoi doni. Era pronto a conoscere meglio Gesù. Preghiera e atto di carità sono strettamente legati e dimostrano il nostro amore per Dio e per il prossimo, ovvero i due grandi principi contenuti nella legge divina: «Ama il Signore Dio tuo con tutto il tuo cuore, con tutta l’anima tua, con tutta la forza tua, con tutta la mente tua, e il tuo prossimo come te stesso» (Lu 10:27). La prima parte si rivela nella preghiera, la seconda nella carità. 