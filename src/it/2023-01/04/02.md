---
title:  Motivazione per donare
date:   22/01/2023
---

Amiamo Dio perché lui ci ha amati per primo. Siamo generosi perché lui lo è stato infinitamente con noi, donandoci Gesù. «Il Signore non ha bisogno delle nostre offerte. Non lo arricchiamo con i nostri doni. Il Salmista dice: “Poiché tutto viene da te; e noi ti abbiamo dato quello che dalla tua mano abbiamo ricevuto” (1 Cr 29:14). Dio ci offre la possibilità di manifestare il nostro apprezzamento per le sue benedizioni mediante il nostro impegno nell’estenderle ad altri. È questa l’unica via per manifestare a Dio il nostro amore e la nostra gratitudine. Egli non ne ha previsti altri» - CS, 18 [p. 15]. 

Quando mettiamo il nostro denaro a disposizione di Gesù, l’amore per lui e per il prossimo si consolidano. Il denaro può essere davvero uno strumento di bene. Gesù gli ha dedicato più spazio di qualsiasi altro tema. In Matteo, Marco e Luca, ogni sei versetti ce n’è uno che parla di questo. La buona notizia del vangelo è che Dio può liberarci dall’amore eccessivo e dall’uso sbagliato del denaro. 
 
`Leggere Matteo 6:31-34 e Deuteronomio 28:1-14. Cosa ci promette Dio se gli ubbidiremo? Rivendicare le sue promesse è un atto di egoismo da parte nostra? `
 
Le nostre offerte dimostrano che siamo disposti a sacrificarci per Dio. Possono rappresentare una profonda esperienza spirituale, dimostrare che la nostra vita è totalmente consacrata a lui in quanto nostro Signore. Un famoso detto recita: «La vita si vive con i fatti, non con le parole». A parole puoi dire di amare Dio, ma la generosità contribuisce a rivelare e a consolidare quell’amore. 

Un’offerta proviene da un cuore che ha fiducia in un Dio personale, il quale provvede continuamente alle nostre necessità sulla base di quello che egli reputa essere il nostro bene. Le nostre offerte si appoggiano sulla certezza della salvezza in Cristo. Non sono un gesto di riconciliazione né la ricerca dell’accettazione da parte di Dio. Piuttosto, scaturiscono da un cuore che ha accettato Cristo per fede, che lo ritiene l’unico e sufficiente mezzo per la grazia e la redenzione. 
 
`Leggere 2 Corinzi 9:6,7. Cosa ci dice il Signore? Cosa vuol dire l’espressione «come ha deliberato in cuor suo»? Come si impara a donare gioiosamente?`