---
title:  "Progetti speciali: attingere da un vaso grande"
date:   26/01/2023
---

Una ricerca rivela che solo il nove per cento dei beni posseduti dalle persone sono liquidi e in qualsiasi momento potrebbero essere destinati a un’offerta. Denaro contante, assegni, libretti di risparmio, fondi comuni, ecc., vengono generalmente considerati patrimonio liquido. Il novantuno per cento dei nostri beni è investito nel mercato immobiliare o in altri articoli «non liquidi». 

Un’immagine illustra efficacemente la differenza tra beni liquidi e non liquidi: mettiamo cento monete in due differenti vasi di vetro, dove ogni moneta rappresenta un punto percentuale. E così avremo nove monete in un vaso piccolo che rappresentano il nove per cento del patrimonio liquido, e novantuno in un vaso più grande, a simboleggiare quel novantuno per cento di possedimenti non liquidi. 

La maggior parte dei membri dona o contribuisce attingendo dal vaso piccolo, dai beni liquidi. Quello che hanno sul conto corrente bancario o nel portafoglio. Ma quando una persona si entusiasma davvero per qualcosa, dona prendendo dal vaso grande. La Bibbia racconta molte storie di questo tipo. 
 
`Leggere Marco 14:3-9 e Giovanni 12:2-8. Quali erano i personaggi principali presenti alla festa di Simone? Quanto valeva il dono di Maria? Perché unge Gesù in quel momento? `
 
Il dono di Maria aveva un valore di trecento denari, che equivalevano a un anno di un salario medio. Si trattò, con ogni probabilità, di un dono attinto dal «vaso grande». Dopo questo fatto, Giuda tradì Gesù per una somma di poco superiore a un terzo, trenta sicli d’argento (Mt 26:15). Occorrono davvero amore e coinvolgimento per donare attingendo dal «grande vaso», dai nostri investimenti. Ma se, come Giuda, ci lasciamo vincere dall’avidità rischiamo di perdere la nostra anima per un pugno di monete. 

Le opere e le azioni di Barnaba vengono citate ventotto volte nel Nuovo Testamento. Lo conosciamo principalmente come amico dell’apostolo Paolo e come grande missionario. Ma alla base di tutto ci sono le parole che leggiamo nel primo brano in cui egli viene menzionato (At 4:36,37). Come si vede, fece una grande offerta attingendo dal «grande vaso». Un esempio straordinario che conferma le parole di Cristo: «Perché dov’è il tuo tesoro, lì sarà anche il tuo cuore» (Mt 6:21).  
 
`Perché un dono, frutto di un sacrificio, ha grande valore per chi lo riceve e per chi lo fa? `