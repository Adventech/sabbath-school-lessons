---
title:  Offerte e adorazione
date:   24/01/2023
---

La Bibbia non ci impone un ordine di servizio per quanto riguarda l’adorazione. Emergono però quattro cose che non possono mancare nei servizi di culto: studio/predicazione, preghiera, musica e offerte. 

Per tre volte l’anno gli uomini (e le famiglie) di Israele dovevano presentarsi a Gerusalemme davanti a Dio. «E nessuno si presenterà davanti al SIGNORE a mani vuote» (De 16:16). Parte dell’esperienza di adorazione consisteva quindi nella restituzione della decima e nel dono di offerte. Accadeva in occasione della Pasqua, della Pentecoste e della festa delle Capanne. È difficile immaginare che qualcuno potesse presentarsi a quelle ricorrenze a mani vuote. 

Nell’antico Israele la pratica delle decime e delle offerte era un elemento centrale dell’esperienza adorativa. L’adorazione, quella vera, non consiste nell’esprimere la nostra riconoscenza a Dio solo a parole, con i canti o la preghiera, ma anche tangibilmente, portando decime e offerte alla sua casa. Gli Israeliti lo facevano presso il tempio; noi le portiamo il sabato in chiesa ed è anche quello un atto di adorazione. 
 
`Leggere 1 Cronache 16:29; Salmo 96:8,9 e 116:16-18. Come applicare i principi qui espressi alla nostra esperienza di adorazione? `
 
In quanto figli di Dio, abbiamo la responsabilità di amministrare le sue risorse qui sulla terra e il privilegio, l’opportunità e la responsabilità di portare le nostre offerte. Se il Signore ci ha donato dei figli da crescere per lui, dobbiamo condividere con essi la gioia di restituire la decima e di portare le offerte per la Scuola del Sabato e per il culto di adorazione. In alcuni luoghi i membri restituiscono la decima online o mediante altri metodi; comunque lo si faccia, questo atto sarà sempre parte della nostra esperienza di adorazione con Dio. 
 
`Cosa pensi a proposito del fatto che la decima e le offerte sono parte della nostra adorazione? In che modo quest’abitudine condiziona la tua relazione con il Signore? `