---
title:  Quale percentuale per le offerte?
date:   23/01/2023
---

`Leggere Deuteronomio 16:17. Quale criterio stabilisce Dio come base per determinare l’ammontare delle nostre offerte? `
 
Le nostre offerte costituiscono un riconoscimento e un’espressione della nostra gratitudine a Dio per i doni della vita, della redenzione, della provvidenza e per le benedizioni costanti di ogni genere. L’ammontare delle nostre offerte deve quindi riferirsi alla quantità delle benedizioni che abbiamo ricevuto. «A chi molto è stato dato, molto sarà richiesto» (Lu 12:48). 
 
`Leggere Salmo 116:12-14. Cosa dovremmo rispondere alla domanda del versetto 12? Cosa c’entra il denaro in questo caso? `
 
Potremo mai contraccambiare Dio per i grandi doni che ci ha fatto? La risposta è semplice: non esiste alcuna possibilità in merito. La cosa migliore che possiamo fare è dimostrarci generosi verso la sua causa ed essere di aiuto ai nostri simili. Quando Gesù inviò i suoi discepoli in missione, disse loro: «gratuitamente avete ricevuto, gratuitamente date» (Mt 10:8).  

Le nostre offerte contribuiscono allo sviluppo di un carattere simile a quello di Cristo. Siamo trasformati e dall’egoismo passiamo all’amore; ci preoccupiamo del prossimo e della causa di Dio come faceva Gesù. Ricordiamoci sempre che «Dio ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia vita eterna» (Gv 3:16). Una cosa è certa: più ci preoccuperemo di accumulare per noi stessi, più diventeremo egoisti e ci sentiremo sempre più miseri. 

Sta a noi determinare l’ammontare delle somme che intendiamo donare e chi dovrà riceverle. Ma portare un’offerta al Signore è un dovere cristiano con implicazioni morali e spirituali. Negarlo equivale a farsi del male, forse più di quello che immaginiamo. 