---
title:  Onora il Signore
date:   10/01/2023
---

Il libro dei Proverbi non parla tanto di ciò che è giusto e sbagliato, quanto di sapienza e stoltezza. Leggendolo, ci si renderà conto sia dei vantaggi legati alla saggezza sia delle trappole insite nell’ottusità. 
 
`Leggere Proverbi 3:1-10. Quali splendide promesse vengono presentate? Cosa significano le parole «primizie di ogni tua rendita»? `

Dio ci chiede di metterlo al primo posto nella gestione dei nostri beni; così facendo riconosciamo la sua signoria su tutte le cose e dimostriamo di avere fede nella sua provvidenza. Soprattutto, il Signore ci dice che se lo metteremo al primo posto egli benedirà tutto quello che ci resta. Da parte nostra, questo rappresenterà un atto di fede, una manifestazione di fiducia piena nel Signore, la rinuncia a fidarci della nostra interpretazione (cosa non banale, perché spesso capitano cose che non capiamo, apparentemente prive di logica). 

La croce e il suo amore ci devono spronare a confidare in Dio. Quando comprendiamo quello che ciascuno di noi ha ricevuto in Cristo, non solo in quanto nostro Creatore (Gv 1:1-4) e Sostenitore (Eb 1:3), ma anche Redentore (Ap 5:9), restituire al Signore le primizie di tutto quello che abbiamo sarà il minimo che potremo fare. 

«Non soltanto il Signore rivendica la decima ma ci indica come vuole che gli venga riservata. Egli dice: “Onora SIGNORE con i tuoi beni e con le primizie di ogni tua rendita” (Pr 3:9)» - CS, 81 [p. 58]. 

Dio dice che se lo mettiamo al primo posto i nostri «granai saranno ricolmi d’abbondanza». Tutto questo però non avverrà miracolosamente, non succederà dalla sera alla mattina. La Bibbia contiene molti principi che riguardano una sana amministrazione delle risorse, la pianificazione attenta, l’avvedutezza finanziaria; tra questi principi, la fedeltà a Dio rappresenta la nostra prima e più importante responsabilità. 
 
`Come si impara a confidare in Dio e nelle sue promesse quando, per esempio, ci sono gravi difficoltà economiche e, nonostante la fedeltà, i nostri granai restano vuoti? `