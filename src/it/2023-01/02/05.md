---
title:  Il contratto della decima
date:   11/01/2023
---

Esiste una stretta connessione spirituale tra la restituzione della decima e la nostra relazione con Dio. Gli Israeliti prosperarono quando ubbidirono a Dio e gli furono fedeli nella restituzione della decima. Passarono invece brutti momenti quando non lo fecero. La loro esperienza sembra un ciclo continuo di ubbidienza e prosperità, cui fanno seguito disubbidienza e relative conseguenze. 

Fu proprio nel corso di uno di questi periodi di disubbidienza che il Signore, tramite il profeta Malachia, propose un contratto bilaterale con il suo popolo. 
 
`Leggere Malachia 3:7-11. Quali sono le promesse e gli obblighi contenuti in questi versetti? `
 
Dio promise al popolo che se fosse ritornato a lui, egli avrebbe fatto altrettanto. Quando gli domandarono cosa intendesse, rispose senza mezzi termini: «voi mi derubate… nelle decime e nelle offerte». Il motivo della maledizione era da ricercare in quel furto e il Signore propose la soluzione al problema: «Portate tutte le decime alla casa del tesoro». Se lo farete, «vedrete se io non vi aprirò le cateratte del cielo e non riverserò su di voi tanta benedizione che non vi sia più dove riporla» (vv. 10,11). Se non ci sarà più spazio per accumularla, significa che avremo un surplus con il quale poter aiutare gli altri e contribuire all’avanzamento della causa di Dio.  

«Il Signore, che ha donato suo Figlio perché morisse per noi, ha fatto un patto con voi. Egli vi accorda le sue benedizioni e vi chiede in cambio di presentargli le vostre decime e le vostre offerte. Nessuno potrebbe affermare che non sono state date direttive precise in merito. Il piano di Dio relativo alle decime e alle offerte è chiaramente definito nel terzo capitolo di Malachia. Dio chiede ai suoi amministratori di essere onesti nei confronti del patto stipulato con loro» - CS, 75 [p. 54]. 

Nel corso del regno di Ezechia a Giuda ci fu uno dei cicli più positivi di ubbidienza. Quella nazione visse un sincero risveglio e i suoi abitanti tornarono a restituire fedelmente le loro decime e offerte alla casa del tesoro. Ne arrivarono talmente tante da doverle accatastare nel tempio. In 2 Cronache 31:5 si legge cosa successe quando le persone «diedero in gran quantità le primizie del grano, del vino, dell’olio, del miele e di tutti i prodotti dei campi; e portarono la decima di ogni cosa, in abbondanza». 
 
`Restituire o meno la decima è un termometro affidabile della tua spiritualità e della tua relazione con Dio? `