---
title:  Cercate prima...
date:   12/01/2023
---

Riferendosi a Gesù, il testo dice che «una gran folla lo ascoltava con piacere» (Mr 12:37). La maggior parte delle persone che componevano la grande folla al suo seguito apparteneva alla classe della gente comune. Furono loro a essere sfamati e a udire il sermone sul monte. Sostanzialmente, Gesù disse loro: «So che siete preoccupati perché non sapete come provvedere alle vostre famiglie. Vi angustiate per il cibo e l’acqua che vi occorrono quotidianamente e per gli abiti necessari per proteggervi dal caldo e dal freddo. Ma ecco quello che vi propongo…». 
 
`Leggere Matteo 6:25-33. Cosa viene promesso ai presenti e che cosa avrebbero dovuto fare per accedere a quelle promesse? `
 
Molte delle promesse divine contengono elementi tipici di un patto bilaterale. Significa che, per ricevere la benedizione, anche noi dobbiamo fare la nostra parte. 
 
`Isaia 26:3. Cosa ci viene richiesto per godere della pace di Dio? `
 
`1 Giovanni 1:9. Gesù cosa farà se confesseremo i nostri peccati? `
 
`2 Cronache 7:14. Quali sono i “se” e i “ma” della proposta divina in questo caso? `
 
Questi versetti, e molti altri, rivelano che, nonostante Dio sia nostro Creatore e Sostenitore e la salvezza un dono gratuito e non meritato, è essenziale fare la nostra parte nell’ambito di questo gran conflitto che vede come teatro la terra. Utilizzando il dono sacro della libera scelta, dobbiamo ascoltare le sollecitazioni dello Spirito Santo e ubbidire alle richieste di Dio. Sebbene egli ci offra benedizioni e vita, siamo liberi di optare per la maledizione e la morte. Non stupiamoci se il Signore afferma «scegli dunque la vita, affinché tu viva, tu e la tua discendenza» (De 30:19). 