---
title:  Ubbidire diligentemente
date:   09/01/2023
---

Il libro del Deuteronomio è il compendio dei messaggi di commiato che Mosè invia alla seconda generazione di Israeliti dopo i quarant’anni nel deserto. Messaggi che furono comunicati nella piana di Moab, a est di Gerico. Il Deuteronomio è stato appropriatamente definito «il libro della rievocazione». 

In questo testo Mosè rivisita l’impegno fedele di Dio verso Israele. Parla dei viaggi dal monte Sinai a Kadesh Barnea e dei quarant’anni trascorsi errando nel deserto. Riafferma i dieci comandamenti, il concetto della decima e della casa del tesoro. Ma la principale preoccupazione di questo libro è l’esortazione a ubbidire a Dio e a ricevere le sue benedizioni. Mosè spiega che il Signore ha la possibilità e il desiderio di prendersi cura del suo popolo. 
 
`Leggere Deuteronomio 28:1-14. Quali sono le grandi benedizioni promesse al popolo? Cosa dovrà fare per ottenerle? `
 
Mosè voleva a tutti i costi che il popolo comprendesse le benedizioni straordinarie, perfino miracolose, che Dio aveva in serbo per loro. Le parole «se tu ubbidisci diligentemente» (De 28:1) fanno capire che c’è in gioco la loro sorte eterna e convalidano in maniera inequivocabile il principio del libero arbitrio. Israele era la nazione scelta da Dio, destinataria di grandi benedizioni e promesse, che però non erano incondizionate. Gli uomini e le donne di quel popolo erano chiamati ad accettarle, a riceverle e ad agire di conseguenza. Dio non chiese loro niente che fosse troppo difficile da assolvere. «Questo comandamento che oggi ti do non è troppo difficile per te, né troppo lontano da te. Non è nel cielo, perché tu dica: “Chi salirà per noi nel cielo e ce lo porterà e ce lo farà udire perché lo mettiamo in pratica?”. Non è di là dal mare, perché tu dica: “Chi passerà per noi di là dal mare e ce lo porterà e ce lo farà udire perché lo mettiamo in pratica?”. Invece questa parola è molto vicina a te; è nella tua bocca e nel tuo cuore, perché tu la metta in pratica» (30:11-14). 

Accanto alle benedizioni, naturalmente, c’erano i moniti delle maledizioni, quello che sarebbe accaduto loro in caso di disubbidienza (28:15-68), le eventuali conseguenze in caso di peccato e ribellione. 
 
`Cosa vuol dire per noi, oggi, «ubbidire diligentemente» a ciò che il Signore ci chiede di fare? `