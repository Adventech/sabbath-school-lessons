---
title:  I patti di Dio con gli uomini
date:   07/01/2023
---

### Letture
Matteo 10:22; Giovanni 6:29; Deuteronomio 28:1-14; Proverbi 3:1-10; Malachia 3:7-11; Matteo 6:25-33 
 
> <p></p>
> «Ora, se tu ubbidisci diligentemente alla voce del SIGNORE tuo Dio, avendo cura di mettere in pratica tutti i suoi comandamenti che oggi ti do, il SIGNORE, il tuo Dio, ti metterà al di sopra di tutte le nazioni della terra; e tutte queste benedizioni verranno su di te e si compiranno per te, se darai ascolto alla voce del SIGNORE tuo Dio» Deuteronomio 28:1,2 
 
Dio - e la cosa può sembrare sorprendente - ha siglato dei patti (o contratti) con noi. La maggior parte di essi è bilaterale, nel senso che entrambe le parti devono assolvere a un compito. Un esempio di patto bilaterale è il seguente: «se farai questo, allora io farò quest’altro», oppure, «farò questo se tu farai quello». 

Esiste un tipo più raro di patto, che è quello unilaterale: «farò questo indipendentemente da come agirai». Alcuni patti tra Dio e gli esseri umani sono unilaterali. Per esempio: «egli fa levare il suo sole sopra i malvagi e sopra i buoni, e fa piovere sui giusti e sugli ingiusti» (Mt 5:45). Prescindendo dal nostro comportamento, possiamo fare affidamento su Dio per il sole e per la pioggia. Egli, dopo il diluvio, promise all’umanità, e a «tutti gli animali della terra», che non avrebbe mai più distrutto la terra con un evento simile (Ge 9:9-16), e aggiunse: «Finché la terra durerà, semina e raccolta, freddo e caldo, estate e inverno, giorno e notte non cesseranno mai» (8:22). 

Questa settimana studieremo alcuni patti bilaterali significativi tra Dio e i suoi figli. Preghiamo affinché, con la sua grazia, possiamo tenere fede alla nostra parte dell’accordo. 