### Amministratori fedeli

**Finché lui tornerà**

È difficile comprendere fino in fondo la relazione che Dio, il nostro Creatore, desidera avere con noi esseri umani. «Vedete quale amore ci ha manifestato il Padre, dandoci di essere chiamati figli di Dio!» (1 Gv 3:1). 

Solo le tenebre di questo mondo intriso di peccato ci impediscono di apprezzare pienamente lo status che ci è stato conferito in Gesù. 

Se non stiamo attenti, i richiami e le cose del mondo ci allontaneranno da lui. La Parola di Dio ci informa sulle tentazioni e le attrattive che arrivano da Satana. «Invece quelli che vogliono arricchire cadono vittime di tentazioni, inganni e di molti desideri insensati e funesti, che affondano gli uomini nella rovina e nella perdizione. Infatti l’amore del denaro è radice di ogni specie di mali, e alcuni che vi si sono dati si sono sviati dalla fede e si sono procurati molti dolori» (1 Ti 6:9,10). 

Il Signore ci fornisce però una guida per spiegarci come guadagnare denaro e utilizzarlo sapientemente, evitando che ci conduca «alla distruzione e alla perdizione», come scrive l’apostolo Paolo. Negli oltre duemila versetti che nella Scrittura parlano di denaro, beni materiali e di come ci poniamo nei loro riguardi, il Signore ci istruisce concretamente su come fare per oltrepassare lo stress che ci offre la vita e gestire fedelmente, da un punto di vista finanziario, quello che ci è stato affidato. 

Questo trimestre studieremo l’ideale di Dio nella nostra relazione con lui e capiremo come sviluppare una fiducia tale da consentirci di rimanergli fedeli, anche quando non potremo comprare né vendere (Ap 13:17). Ma questo genere di fede non nasce all’improvviso, va preparata gestendo onestamente quello che il Signore ci ha dato. Egli è colui al quale appartengono le risorse e quando collaboriamo con lui ci consente di gestirle in suo nome. Scopo del Salvatore è che l’essere umano, santificato e purificato, sia la sua mano amica. 

Ecco il consiglio di Dio ai suoi figli, giunto attraverso le parole del saggio Salomone: «Onora il SIGNORE con i tuoi beni e con le primizie di ogni tua rendita» (Pr 3:9). Un consiglio appropriato, perché «Tu sei degno, o Signore e Dio nostro, di ricevere la gloria, l’onore e la potenza: perché tu hai creato tutte le cose, e per tua volontà furono create ed esistono» (Ap 4:11). 

Viviamo, da un punto di vista strettamente secolare, tempi difficili e angoscianti. Tuttavia, la nostra prospettiva di cristiani ci dà fiducia e speranza, quando cogliamo i segni che Gesù ci ha lasciato e che ci fanno capire che il suo ritorno è vicino. 

Preghiamo affinché queste lezioni pratiche rendano più profonda la tua fede in Dio e ti incoraggino a essere un amministratore fedele per lui. 