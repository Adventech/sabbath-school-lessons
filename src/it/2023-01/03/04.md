---
title:  Lo scopo della decima
date:   17/01/2023
---

`Leggere Levitico 27:30 e Numeri 18:21,24. In che modo Dio propone di gestire la decima? `
 
A Dio appartiene ogni cosa (Sl 24:1) e lui ovviamente non ha bisogno di denaro. Ma poiché la decima è sua, ci spiega come gestirla per supportare il ministero evangelistico. Quindi, ci si occupa delle necessità dei ministri per mezzo della decima. La tribù di Levi - la compagine dei ministri nell’Antico Testamento - non partecipò alla ripartizione del territorio conquistato di Canaan, come invece avvenne per le altre tribù. A Levi furono consegnate determinate città distribuite all’interno dei territori delle altre tribù, ivi incluse le città di rifugio, con terra sufficiente per curare gli orti privati. I leviti erano supportati dalle decime degli altri ed essi stessi restituivano la decima di ogni loro guadagno. 
 
`Leggere Atti 20:35. Cosa vuole comunicarci questo passo e che nesso ha con la questione della decima? `
 
La restituzione della decima è importante perché aiuta a costruire una relazione di fiducia con Dio. Per accantonare un decimo delle nostre entrate e darlo ad altri (anche se tecnicamente appartiene a Dio) occorre un atto di fede; solo esercitandola, la fede può crescere. Pensiamo per un attimo ai tempi finali, quando i fedeli non potranno comprare né vendere, secondo quanto scritto ai capitoli 13 e 14 di Apocalisse. Riuscire a coltivare fiducia in Dio, nella sua provvidenza, nella sua potenza e nel suo amore farà la differenza nel momento in cui ci sembrerà di avere tutto il mondo contro. La fedeltà nella restituzione della decima può certamente aiutare a sviluppare quel tipo di fiducia. Ma prima ancora che giungano quei tempi sarà fondamentale, per ciascuno di noi, imparare a confidare in Dio, indipendentemente dalle condizioni. 

Una seconda ragione per essere economicamente fedeli è l’accesso alle annunciate benedizioni materiali di Dio. Nell’ambito del contratto relativo alla decima, il Signore ha promesso benedizioni talmente copiose da non avere spazio per riceverle tutte. Con quello che avanzerà potremo aiutare chi ha bisogno e supportare la sua opera con le nostre offerte. 
 
`In che modo hai sperimentato la grande verità secondo cui «vi è più gioia nel dare che nel ricevere»?`