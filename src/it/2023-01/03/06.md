---
title:  Una decima onesta o fedele
date:   19/01/2023
---

`Leggere 1 Corinzi 4:1,2. Quale tipo di persone siamo chiamati a essere, in quanto figli di Dio e amministratori delle sue benedizioni?`
 
Cosa significa essere fedele con la nostra decima? Questa settimana abbiamo riconsiderato diverse sue caratteristiche intrinseche: 

1. Essa ammonta a un decimo o al dieci per cento delle nostre entrate o dei nostri profitti. 

2. Deve essere restituita alla casa del tesoro - deputata al sostegno economico degli operai del vangelo. 

3. Dio deve essere onorato con la prima parte delle nostre entrate. 

4. La decima deve essere utilizzata per il corretto scopo: il supporto del ministero. 

È nostra precisa responsabilità, in quanto membri di chiesa, accogliere i primi tre punti; spetta invece agli amministratori della casa del tesoro assicurarsi che i fondi provenienti dalla decima siano usati in modo appropriato. 

Inoltre, a differenza delle offerte, la decima non ci consente alcuna discrezionalità. Non siamo noi a stabilire i parametri, ma Dio. Se non restituirò fino in fondo la decima parte dei miei profitti, vuol dire che non sto realmente onorando questa disposizione divina, così come se decido di non portarla alla casa del tesoro. 
 
`Leggere Matteo 25:19-21. Quand’è che siamo chiamati a rendere conto della gestione dei fondi che appartengono a Dio? Cosa viene detto a quelli che si sono dimostrati fedeli dal punto di vista economico?`
 
«L’ordine divino è: “Portate tutte le decime alla casa del tesoro…” (Ml 3:10). Esso non fa appello né alla gratitudine né alla generosità: si tratta di semplice onestà. La decima appartiene al Signore ed egli ci ordina di restituirgli quello che è suo» - ED, 138 [p. 85]. 

Gestire per conto di Dio è un privilegio, ma anche una responsabilità unica. Egli ci benedice e ci sostiene chiedendoci solo una decima parte di quello che abbiamo; poi si serve di quella percentuale per supportare gli operai, così come fece con la tribù di Levi ai tempi dell’antico Israele. 
 
`Qualcuno afferma di non gradire il modo in cui viene utilizzato il proprio denaro proveniente dalla decima e sceglie così o di non restituirla oppure di inviarla altrove. Eppure, dove è scritto nella Bibbia di restituire tutte le decime alla casa del tesoro solo se siamo certi che vengano usate correttamente?`