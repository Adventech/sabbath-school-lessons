---
title:  Decima delle entrate nette o lorde?
date:   18/01/2023
---

Calcoliamo la nostra decima sul salario nel caso siamo dipendenti, oppure sulla paga oraria se svolgiamo un altro tipo di attività; la restituiamo sulla base dei profitti nel caso si abbia un’attività economica privata. In molti Paesi, il governo tassa il salario dell’operaio o dell’impiegato per coprire i costi dei servizi essenziali, come la sicurezza, le strade e i ponti, gli aiuti ai disoccupati, ecc. La questione relativa al calcolo rispetto al netto o al lordo è legata principalmente al fatto di restituire la decima prima o dopo la tassazione. Chi vive di un’attività propria può legittimamente dedurre i costi vivi sostenuti per determinare il reale profitto prima delle tasse. 

Indagini sulle abitudini di restituzione della decima hanno rivelato che la maggioranza degli avventisti la calcola in base al ricavo lordo. 
 
`Leggere 1 Re 17:9-16. In che condizioni si trovava la vedova prima della visita di Elia? Cosa le chiede di fare il profeta prima ancora di pensare a sé e a suo figlio? Cosa ci insegna questo episodio rispetto alla tematica che stiamo affrontando?`
 
La vedova di Sarepta viene informata da Dio che un suo inviato le farà visita (1 Re 17:9). Quando Elia arriva, la donna gli espone le proprie difficoltà. Il profeta le chiede prima un bicchiere d’acqua e poi un pezzo di pane e aggiunge: «Non temere; va’ e fa’ come hai detto; ma fanne prima una piccola focaccia per me e portamela; poi ne farai per te e per tuo figlio. Infatti, così dice il SIGNORE, Dio d’Israele: “La farina nel vaso non si esaurirà e l’olio nel vasetto non calerà, fino al giorno che il SIGNORE manderà la pioggia sulla terra”» (vv. 13,14). 

Si trattava di semplice egoismo oppure Elia stava mettendo alla prova la fede di quella donna, consentendole di dimostrarla? La risposta dovrebbe essere ovvia. 

Morale della favola, relativamente alla questione del calcolo sul netto o sul lordo, è che la decisione spetta al soggetto interessato. La chiesa, correttamente, non ci obbliga; ciascuno di noi deve fare la propria scelta e non giudicare chi agisce diversamente. Ogni individuo deve rispondere solo a Dio, rispetto alle proprie scelte. «Ognuno deve essere il consigliere di se stesso, libero di offrire secondo ciò che ha deciso» - 1TT, 548 [p. 369]. 
 
`Come spiegheresti a chi non ha mai restituito la decima che questa pratica è fonte di grandi benedizioni? In che modo essa consolida la tua fede?`