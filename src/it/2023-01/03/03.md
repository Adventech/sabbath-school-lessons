---
title:  Dov’è la casa del tesoro?
date:   16/01/2023
---

`Leggere Malachia 3:10. Dove deve andare la nostra decima? `
 
Anche se il testo non dà istruzioni specifiche, è comunque evidente che il popolo sapeva cosa Dio intendesse quando parlava di «casa del tesoro». Tra le varie disposizioni, il Signore dice anche «perché ci sia cibo nella mia casa». Quel popolo comprese che inizialmente la sua casa era il santuario - la tenda elaborata e costruita sulla base di istruzioni precise affidate a Mosè sul monte Sinai. 

Più tardi, quando Israele viveva nella terra promessa, la sede centrale fu a Silo e poi, in maniera più permanente, presso il tempio di Gerusalemme. 
 
`Leggere Deuteronomio 12:5-14. Questi versetti indicano che i figli di Dio non potevano stabilire a proprio piacimento il luogo nel quale depositare la decima. Oggi quale principio possiamo trarne? `
 
In quanto membri della famiglia di Dio, vogliamo capire e mettere in atto la sua volontà circa la gestione delle nostre decime. Nella narrazione biblica si dice che tre volte l’anno - in occasione della Pasqua, della Pentecoste e della festa delle Capanne (Es 23:14-17) - il popolo di Dio doveva recarsi a Gerusalemme per portare le decime e le offerte di persona, per lodare e adorare Dio. In seguito, i leviti distribuivano la decima ai loro fratelli sparsi su tutto il territorio di Israele (2 Cr 31:11-21; Ne 12:44-47; 13:8-14). In armonia con questo principio biblico, la Chiesa Cristiana Avventista del Settimo Giorno ha individuato la casa del tesoro nelle Federazioni, nelle Missioni, nelle Unioni di chiese rappresentanti la chiesa mondiale, e che provvedono a finanziare il ministero. 

Per comodità dei membri la decima viene restituita nella chiesa locale e quest’esperienza costituisce un momento di adorazione. I tesorieri locali provvedono poi a inviarla alla casa del tesoro, che nel nostro caso è l’Unione. [Oggigiorno, inoltre, è possibile restituire le decime con bonifico direttamente sul conto dell’Unione, ndr]. Questo meccanismo di gestione della decima, evidenziato e stabilito da Dio, ha consentito alla nostra chiesa di avere un impatto mondiale e di essere in costante crescita. 
 
`Immagina se ciascuno decidesse di dare la propria decima a chi preferisce; quali sarebbero le conseguenze per la nostra chiesa? Perché si tratterebbe di una pratica contraria al precetto della Scrittura?`