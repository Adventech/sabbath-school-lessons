---
title:  La decima, ovvero un decimo
date:   15/01/2023
---

La decima, da definizione del dizionario, è il dieci per cento o un decimo di qualcosa. Una spiegazione con ogni probabilità tratta dalla narrativa biblica. La decima significa semplicemente restituire a Dio il dieci per cento dei nostri guadagni. Sappiamo che ogni cosa posseduta appartiene in primo luogo a lui (Le 27:30,32). 

Dio ci chiede solo il dieci per cento. Le nostre offerte di riconoscenza sono qualcosa a parte rispetto alla decima, che si aggiungono a essa. La decima è la testimonianza minima del nostro impegno cristiano. In nessun passo della Bibbia troveremo indicazioni secondo cui la porzione di Dio sarebbe inferiore a un decimo. 
 
`Leggere Genesi 14:18-20 ed Ebrei 7:1-9. Quale fu la reazione di Abramo dopo l’incontro con Melchisedec? Quanto è antica questa pratica? `
 
Nella Bibbia si parla per la prima volta di decima in Genesi 14, dove viene narrato l’incontro tra Melchisedec e Abramo. L’ultima volta invece è un rimando a tale situazione (Eb 7:1-9). Da notare che nel racconto della Lettera agli Ebrei né Melchisedec né Cristo fanno parte della tribù di Levi, questo significa che la decima precede e segue la peculiarità dei leviti. Non stiamo parlando di un’abitudine tradizionalmente giudaica e non ebbe origine con gli Ebrei al Sinai. 
 
`Leggere Genesi 28:13,14,20-22. Cosa promise Dio a Giacobbe, e cosa garantì a sua volta quest’ultimo? `
 
Quando Giacobbe lasciò la sua casa per andare incontro al furioso fratello Esaù, una notte fece un sogno nel quale vide una scala che saliva dalla terra al cielo e veniva percorsa dagli angeli nei due sensi di marcia. Dio era assiso in cima a essa e prometteva a Giacobbe di essergli vicino e che un giorno lo avrebbe riportato a casa. Questo giovane, all’epoca single, ebbe una sincera esperienza di conversione e disse: «il SIGNORE sarà il mio Dio… di tutto quello che tu mi darai, io certamente ti darò la decima» (Ge 28:21,22). 
 
`Perché è così importante comprendere che la decima, come il sabato, non ha avuto origine all’interno di un antico sistema legale o religioso israelita? Noi che veniamo dopo la croce, quale messaggio dobbiamo trarre da questa verità?`