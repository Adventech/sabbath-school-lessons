---
title:  Mettere Dio al primo posto
date:   12/03/2023
---

`Leggere 2 Cronache 20:1-22. Quali importanti principi spirituali ci vengono trasmessi da questo episodio? `
 
Verso la fine del regno di Giosafat fu invaso il territorio di Giuda. Giosafat era un uomo coraggioso e di valore. Per anni aveva potenziato il suo esercito e fortificato le città. Era pronto ad affrontare qualsiasi nemico; tuttavia, durante questa crisi, non fece affidamento sulla sua forza, ma sulla potenza divina. Fu determinato a cercare il Signore e proclamò un digiuno in tutta la nazione. Gli abitanti si riunirono al gran completo nel cortile del tempio, come aveva consigliato di fare Salomone in caso di grave pericolo. Tutti gli uomini di Giuda erano in piedi davanti al Signore con le mogli e i figli. Pregarono affinché Dio confondesse i loro nemici e il suo nome fosse glorificato. Poi toccò al re pregare: «… noi siamo senza forza di fronte a questa gran moltitudine che avanza contro di noi; noi non sappiamo che fare, ma gli occhi nostri sono su di te!» (2 Cr 20:12). Dopo essersi consacrati a Dio, lo Spirito del Signore investì un uomo ispirandolo a pronunciare queste parole: «Porgete orecchio, voi tutti di Giuda, e voi abitanti di Gerusalemme, e tu, o re Giosafat! Così vi dice il SIGNORE: “Non temete e non vi sgomentate a causa di questa gran moltitudine; poiché questa non è battaglia vostra, ma di Dio… Questa battaglia non sarete voi a combatterla: presentatevi, tenetevi fermi e vedrete la liberazione che il SIGNORE vi darà”» (vv. 15-17). 

Il mattino seguente, di buon’ora, il re radunò il popolo, alla testa del quale marciava il coro dei leviti che avrebbe dovuto innalzare canti di lode a Dio. «… credete nel SIGNORE, vostro Dio, e sarete al sicuro; credete ai suoi profeti e trionferete!» (v. 20). Quando il coro iniziò a cantare, i nemici si annientarono a vicenda e nessuno scampò (v. 24). Agli uomini di Giuda occorsero tre giorni per raccogliere e portare via il bottino. Il quarto giorno ritornarono verso Gerusalemme, cantando come avevano fatto all’andata. 

Il Dio che li salvò è lo stesso che amiamo e adoriamo, e la sua potenza oggi è la stessa di quei tempi. La nostra sfida è avere fiducia in lui e nella sua guida. 
 
`Leggere 2 Cronache 20:20. Quale significato particolare dovrebbe avere questo testo per gli avventisti? `