---
title:  Fidati di Dio, non delle tue forze
date:   13/03/2023
---

Il re Davide avrebbe dovuto saperlo. Sulla base dell’esperienza di Gionatan, il suo migliore amico, avrebbe dovuto ricordare che quando Dio è dalla tua parte non conta il numero dei soldati che hai a disposizione, perché il Signore ti darà la vittoria. In 1 Samuele 14:1-23 viene narrato come Gionatan, figlio di Saul, insieme al suo scudiero, sconfissero un’intera guarnigione di Filistei grazie al decisivo intervento divino. Nonostante questa vicenda, e tante altre simili nella storia del popolo di Dio, quando arrivarono le difficoltà il re Davide consentì a Satana di tentarlo e convincerlo a confidare in se stesso e nella propria ingenuità. 
 
`Leggere 1 Cronache 21:1-14. Per quale motivo Davide decise di fare il censimento degli Israeliti e di contare il numero dei sodati arruolabili? Perché Ioab lo sconsigliò di procedere? `
 
 
Come leggiamo nel testo il censimento dei soldati fu un’idea di Satana, il quale tentò Davide a confidare nelle sue forze e non a dipendere dalla provvidenza divina. Ioab, il comandante dell’esercito israelita, cercò di persuadere Davide a non farlo, perché aveva visto come Dio agiva per il bene di quella nazione. Ma il re pretese quella conta e la sua scelta attirò la calamità sulla nazione. 

Nessuno si è mai pentito di avere fiducia in Dio. Ogni volta che stai per combattere per il tuo Signore, preparati, e fallo bene. Viene attribuita una citazione a Oliver Cromwell (1599-1658), politico inglese e capo delle forze armate, il quale, nell’imminenza di una battaglia, disse al suo esercito: «Riponete la vostra fiducia in Dio, ragazzi miei, e tenete le polveri asciutte (le polveri erano quella da sparo)». Parafrasando: «Fate tutto quello che potete per avere la meglio, ma alla fine sappiate che solo Dio potrà darvi la vittoria». 

Venendo ai nostri giorni, siamo tentati di riporre la nostra fiducia nel governo o nel nostro conto bancario, ma ogni crisi citata nella Bibbia ci dimostra che quando le persone hanno fiducia in Dio, egli onora tale fiducia e non fa mancare la sua provvidenza. 

Dovremmo utilizzare il tempo presente per fare i conti con il Signore, per risanare l’indebitamento e condividere generosamente quello che abbiamo ricevuto. 
 
`Come si trova il giusto equilibrio tra la fiducia in Dio e le scelte individuali che ci possono dare sicurezza da un punto di vista economico? `