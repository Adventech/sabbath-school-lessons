---
title:  Priorità
date:   15/03/2023
---

Le parabole e gli insegnamenti di Gesù, le vicende dei personaggi biblici e i consigli di Ellen G. White indicano chiaramente che non può esserci un impegno a mezzo servizio per Cristo: o siamo dalla parte del Signore o dall’altra. Quando uno scriba gli chiese quale fosse il più grande tra i comandamenti, Gesù rispose: «Ama dunque il Signore Dio tuo con tutto il tuo cuore, con tutta l’anima tua, con tutta la mente tua e con tutta la forza tua» (Mr 12:30). 

Quando diamo tutto a Cristo non c’è spazio per un altro padrone. Così è, e così deve essere. 
 
`Leggere Matteo 6:24. Nella tua esperienza, cosa hanno significato queste parole? `
 
Attenzione, Gesù non ha detto che è difficile servire Dio e il denaro o di essere prudenti a tal riguardo. Ha detto che non si possono servire due padroni! Questo pensiero dovrebbe suscitare un po’ di timore e tremore nelle nostre vite (Fl 2:12). 
 
`Leggere 1 Giovanni 2:15-17. In che modo si manifestano queste tre caratteristiche nel nostro mondo e perché il pericolo a esse legate spesso è più subdolo di quello che pensiamo? `
 
«Aspirate alle cose di lassù, non a quelle che sono sulla terra» (Cl 3:2). Più facile a dirsi che a farsi, perché le cose del mondo le abbiamo davanti ai nostri occhi, ogni giorno. Il loro fascino è molto forte; la spinta alla gratificazione immediata è pressante. Anche il più fedele tra i cristiani non sempre è esente dal richiamo delle «cose del mondo» e, pur sapendo che un giorno finirà tutto, esse continuano ad attrarci. Ma la bella notizia è che non dobbiamo necessariamente consentire loro di allontanarci dal Signore.  
 
`Leggere 2 Pietro 3:10-14. Che impatto possono avere queste parole sul nostro stile di vita e sulla gestione delle nostre risorse? `