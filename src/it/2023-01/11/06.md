---
title:  Quando non potremo più comprare né vendere
date:   16/03/2023
---

La Bibbia disegna un quadro desolante del mondo prima che Gesù ritorni. Daniele parla di «un tempo di angoscia, come non ce ne fu mai da quando sorsero le nazioni fino a quel tempo» (Da 12:1). Considerati alcuni drammatici eventi accaduti nel passato, deve trattarsi di condizioni davvero terribili. Anche l’Apocalisse sottolinea i tempi travagliati che precedono la seconda venuta di Cristo. 
 
`Leggere Apocalisse 13:11-17. Cosa c’entrano le questioni di natura economica con la persecuzione finale? `
 
Non potremo comprare né vendere? Buona parte della nostra vita contemporanea ruota attorno a queste transazioni. Il nostro lavoro, per certi versi, consiste nel vendere il nostro tempo e le nostre capacità a chi desidera acquistarle. Chi non è in grado di vendere o comprare non è neanche in grado di avere una funzione in questa società. La pressione su quelli che si manterranno fedeli si farà dunque enorme. Inoltre, più denaro avrai, tanto più alta sarà la posta e l’interesse in quello che offre il mondo, almeno in termini di beni materiali; di conseguenza, la pressione a conformarsi diventerà ancora più forte. Come ci si prepara? Dobbiamo iniziare adesso, acquisendo la certezza, mediante la grazia divina, che non siamo schiavi del nostro denaro, delle cose materiali di questo mondo. Se sappiamo mantenere oggi le giuste distanze, ci riusciremo anche quando dovremo rinunciare ai nostri averi per rimanere fedeli. 
 
`Leggere Deuteronomio 14:22 e l’ultima parte del versetto 23. Cosa viene richiesto al popolo di Dio? Perché? `
 
Il Signore, tramite Mosè, ha spiegato che una delle motivazioni alla base del sistema della decima era la seguente: «affinché tu impari a temere sempre il SIGNORE, il tuo Dio» (De 14:23). Nel parallelismo poetico che troviamo nel Salmo 31:19, vediamo che timore è sinonimo di fiducia: «Quant’è grande la bontà che tu riservi a quelli che ti temono e di cui dai prova in presenza dei figli degli uomini, verso quelli che confidano in te!». Queste parole dimostrano che temere Dio significa confidare in lui. È evidente allora che egli ha predisposto il meccanismo della decima per proteggerci dall’egoismo e per incoraggiarci ad avere fiducia nella sua provvidenza. Se la fedeltà nella restituzione della decima non garantisce il fatto che le persone resteranno fedeli sino alla fine, di sicuro chi non rispetta tale principio ha scelto di predisporsi ad affrontare gravi problemi. 