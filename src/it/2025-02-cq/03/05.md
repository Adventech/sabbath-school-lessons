---
title:  Compare un aiutante
date:   16/04/2025
---

### inVite

Genesi 13:1-18 conferma che la costruzione di altari diventò una caratteristica abituale della vita di Abraamo. Trovandosi di fronte a conflitti crescenti tra i pastori del suo bestiame e quelli del bestiame di suo nipote Lot, Abraamo offrì a Lot di scegliere la terra che voleva, accettando di prendere quella che rimaneva (v.9). Questa contesa infastidì molto Abraamo, probabilmente perché si stava ricordando la promessa del patto di Dio di una patria. Quando la questione fu risolta, Abraamo costruì un altare di pace a Mamre per ricordare il Dio che aveva alleviato la tensione e riportato la pace (v. 18). L’altare di Abraamo diventò un memoriale di come Dio l’aveva aiutato.

In Genesi 22, Abraamo affrontò la crisi più grande della sua vita. Dio gli chiese di sacrificare suo figlio Isacco, il figlio attraverso cui sarebbe stata realizzata la promessa. Straordinariamente, Abraamo rispose a questa prova di fede estrema con un’ubbidienza estrema. Costruì un altare e mise suo figlio su di esso. Quando un angelo fermò Abraamo, Dio offrì un montone da sacrificare al posto di Isacco (v.13), prefigurazione di Gesù, l’Agnello di Dio, che avrebbe dato la sua vita per gli esseri umani peccatori (Giovanni 1:29). Abraamo chiamò quel luogo «Il Signore provvede», perché Dio aveva ancora una volta provveduto miracolosamente a lui (Genesi 22:14). Abraamo imparò a fare affidamento su Dio come suo aiutante in tempi di crisi terribili. L’altare sul monte Moria avrebbe sempre ricordato ad Abraamo di come Dio aveva provveduto un sacrificio sostitutivo nel momento giusto.

Molte volte adoriamo Dio senza pensare sul serio a tutte le cose che ha fatto e che sta facendo per noi (Salmi 103:2). Uno dei modi migliori per commemorare la bontà di Dio è di dare un nome al luogo in cui Dio ha fatto qualcosa di speciale per te. Le persone con un’inclinazione per la musica scrivono canti a Dio per commemorare la sua bontà nella loro vita. Mia madre, una cuoca eccellente, prepara piatti deliziosi e li dà alle persone bisognose quando Dio la benedice. La sua cucina è il frutto del suo legame con Dio, e la usa per il bene degli altri. Molti tengono un diario della loro vita con Dio per ricordare i suoi atti potenti in loro favore. È anche importante quando gli altri esprimono ciò che Dio ha fatto per loro in una testimonianza di lode in chiesa, a una riunione di preghiera, in una conversazione privata, eccetera. Spesso, quando esprimiamo a parole la nostra gratitudine, il ricordo della bontà di Dio nella nostra mente diventa più profondo. I metodi possono variare, ma ricordare è sempre fondamentale per un’amicizia vivace con Dio.

**Medita ancora su Genesi 12 e cerca dov’è Gesù.**

`Cosa puoi fare per ricordare il meraviglioso Aiutante che ti sostiene nella tua vita?`

`Risposta alla preghiera:`