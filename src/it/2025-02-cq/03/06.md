---
title:  Un amico di Dio
date:   17/04/2025
---

### inSight

«Abramo ricevette l’appello divino quando abitava in Ur dei Caldei e di lì, ubbidendo a Dio, andò verso Charan (cfr. Genesi 11:31). La famiglia di suo padre, che affiancava all’adorazione del vero Dio anche le pratiche di culto pagane, lo seguì fino a Charan: qui Abramo rimase fino alla morte di Terah. Proprio alla tomba del padre Dio gli ingiunse di proseguire. Suo fratello Nahor e la sua famiglia non vollero abbandonare la casa e i loro idoli. Oltre a Sarai, moglie di Abramo, solo Lot scelse di condividere la vita nomade del patriarca: egli era figlio di Haran, un fratello di Abramo morto già da molto tempo. Tuttavia, un gruppo piuttosto ampio lasciò la Mesopotamia: Abramo possedeva infatti molto bestiame, che in oriente costituiva una vera ricchezza; aveva inoltre un seguito numeroso di servi e operai. Aveva preso con sé tutto ciò che aveva, “... tutti i beni che possedevano e le persone che aveano acquistate in Charan...” (12:5) perché sapeva di partire dalla terra dei suoi padri per non farvi più ritorno. Molti di coloro che seguirono il patriarca erano spinti da considerazioni più nobili di quelle suggerite dall’interesse personale. Abramo e Sarai, durante il loro soggiorno in Charan, avevano infatti indotto altre persone a credere e ubbidire al vero Dio...

Si fermarono una prima volta a Sichem; Abramo si accampò all’ombra della quercia di Moreh, tra il monte Ebal e il Gerizim, in un’ampia e fertile valle dove sorgeva un uliveto e sgorgavano ricche sorgenti. La regione in cui il patriarca si era addentrato era ampia e fertile, un “... paese di corsi d’acqua, di laghi e di sorgenti che nascono nelle valli e nei monti; paese di frumento, d’orzo, di vigne, di fichi e di melagrani; paese di ulivi da olio e di miele” (Deuteronomio 8:7,8). Ma per il gruppo dei fedeli di Yahweh un’ombra oscura gravava sulle colline boscose e sulla pianura ricca di alberi da frutta. Ma “... i Cananei erano nel paese” (Genesi 12:6).

Abramo aveva raggiunto ciò che sperava, ma si trovava in un paese occupato da stranieri e dominato dall’idolatria. In quei boschetti sorgevano altari dedicati agli dèi pagani e sulle alture vicine venivano offerti sacrifici umani. Benché avesse fiducia nella promessa divina, Abramo piantò la sua tenda con un triste presentimento. Allora “... l’Eterno apparve ad Abramo e disse: Io darò questo paese alla tua progenie...” Egli sapeva che Dio era accanto a lui e non lo avrebbe abbandonato alle insidie di un ambiente corrotto: questa coscienza rafforzò la sua fede. “Ed egli edificò quivi un altare all’Eterno che gli era apparso” (v. 7). Così, egli riprese il suo viaggio e si trasferì in una località vicino a Bethel, dove eresse un nuovo altare e invocò ancora una volta il nome del Signore.

Abramo, “l’amico di Dio”, ci ha lasciato un valido esempio. La sua era stata una vita di preghiera: ovunque piantava la sua tenda, costruiva un altare presso il quale riuniva tutta la sua gente per il sacrificio della sera e del mattino».–Ellen G. White, Patriarchi e profeti, pp. 102-103.

`Dopo lo studio di questa settimana, quali sono delle applicazioni pratiche per la tua vita? Come puoi rafforzare il tuo legame con Dio?`

`Quali applicazioni pratiche devi attuare mentre interagisci con persone la sua relazione con Dio sembra essere spezzata? Come potresti aiutarle?`

`Ripassa il versetto a memoria. Come si è applicato alla tua vita questa settimana?`