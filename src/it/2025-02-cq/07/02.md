---
title:  Il centro dell’adorazione
date:   11/05/2025
---

### inGest

Giovanni 4 è uno dei capitoli più importanti della Bibbia. Vediamo gli estremi a cui Gesù si spingerà per portare il vangelo ai perduti. Era culturalmente un tabù per un uomo ebreo, per non dire di un rabbino (maestro di religione), parlare con una donna samaritana. Ebrei e samaritani adoravano in templi separati, leggevano versioni diverse della torah e non avevano contatti sociali tra loro. I samaritani erano discendenti degli israeliti che si erano sposati con stranieri pagani dopo la deportazione assira. Come risultato avevano adottato molte pratiche idolatre (2 Re 17). I samaritani avevano anche cercato di sabotare la ricostruzione delle mura di Gerusalemme e del tempio dopo la cattività in Babilonia (Esdra 4; Neemia 4:1–3; 6:1–14). Un «buon» ebreo non avrebbe mai avuto a che fare con un samaritano in pubblico, e l’avversione era assolutamente reciproca.

Quando Gesù chiese da bere alla donna samaritana vicino al pozzo di Giacobbe, infranse diverse regole culturali, da qui la risposta della donna: «Come mai tu che sei Giudeo chiedi da bere a me, che sono una donna samaritana?» (Giovanni 4:9). Gesù rispose praticamente dicendo: «Non hai idea di chi ti sta chiedendo dell’acqua. Se lo sapessi, gli chiederesti l’acqua viva che placa la sete spirituale dell’anima». Quando la donna chiese di bere l’acqua offerta da Gesù, egli la stupì rivelando che sapeva dei suoi cinque mariti precedenti e del suo attuale amante nonostante non l’avesse mai incontrata prima (vv. 16-18). La conoscenza approfondita di Gesù della vita personale della donna evidenziava il suo ministero profetico, segnalando allo stesso tempo il bisogno di pentimento da parte della donna.

La donna cambiò rapidamente argomento parlando di uno dei dibattiti popolari dell’epoca: qual era il luogo dove il popolo doveva adorare Dio. Ai tempi di Esdra, quando ai samaritani era proibito di aiutare a ricostruire il tempio a Gerusalemme, essi avevano costruito un tempio rivale sul monte Gherizim. Questo accentuò l’ostilità che persistette nel corso dei secoli, ed era questa rivalità a cui faceva riferimento la donna samaritana. Quando menzionò la controversia (v. 20), Gesù rispose dicendo in sostanza: «La cosa importante non è il luogo in cui adoriamo, ma lo spirito in cui adoriamo e la verità al centro della nostra adorazione (cfr. v. 23). Dio sta cercando adoratori così. Poiché egli è Spirito, coloro che lo adorano devono avere il suo Spirito Santo e la sua stessa devozione alla verità come rivelata dallo Spirito Santo (v. 24)». La donna poi indicò il giorno in cui il Messia avrebbe rivelato ogni cosa. Gesù rispose: «Sono io, io che ti parlo!» (v. 26). Gesù ha rivelato che la cosa importante non è dove si adora, ma chi si adora.

**Torna al testo che hai scritto e studia il brano.**

- [Cerchia] le parole/frasi/idee ripetute.
- [Sottolinea] le parole/frasi che sono importanti e hanno significato per te.
- Disegna [Frecce] per collegare parole/frasi ad altre parole/frasi associate o collegate.

`Sul quaderno`

`Impara a memoria il tuo versetto preferito di Giovanni 4. Scrivilo più volte per aiutare la memorizzazione.`

`In quali modi questa donna samaritana aveva frainteso il vero oggetto dell’adorazione?`

`In che modo Gesù mise in discussione le convinzioni della donna sull’adorazione? Spiega.`