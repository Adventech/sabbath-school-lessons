### Ritorno all’altare

Iniziò durante il mio terzo anno di liceo, quando avevo circa sedici anni. All’epoca, il mio atteggiamento lasciava molto a desiderare. I miei genitori decisero che avevo bisogno di cambiare ambiente, quindi mi mandarono alla Pine Forge Academy, una scuola convitto avventista del settimo giorno in una zona rurale dello stato della Pennsylvania, negli Stati Uniti. Pine Forge era lontanissima dalla vita cittadina. Con cinque figli nel sistema scolastico cristiano, il sacrificio economico che i miei genitori stavano facendo per mandarmi lì era grande. Si stavano sacrificando così che io e i miei fratelli potessimo essere intercettati e trasformati da Dio. E fu esattamente ciò che successe a me.

Mio padre, un ex pastore e amministratore di federazione, mi diede due libri da portare con me, insieme alla mia Bibbia: Mind, Character, and Personality, la magnifica raccolta in due volumi di Ellen White. Mentre leggevo questi libri, qualcosa cambiò nella mia vita. Lessi che «La mente si adatta gradualmente agli argomenti su cui le si permette di soffermarsi. Si assimila a ciò che è abituata ad amare e a rispettare». Lessi come lo studio della Bibbia rafforza la mente e trasforma il carattere. Quando lessi dell’importanza di un periodo devozionale quotidiano con Dio, scattò qualcosa e decisi di mettere Dio al primo posto, di costruire il mio altare di adorazione.

I risultati di quella decisione furono immediati e duraturi. Mi diplomai al liceo quasi primo della classe e il mio successo accademico continuò all’università. Fui il presidente della mia classe dell’ultimo anno. Dio mi diede anche qualcos’altro per cui avevo pregato: una bellissima donna devota con cui trascorrere il resto della mia vita. Sono convinto che tutte queste benedizioni scaturiscano dal mio tempo devozionale all’altare con Dio. Non c’è niente di più importante per un giovane che costruire il proprio altare con Dio.

La vita devozionale è rimasta un punto di riferimento del mio ministero nel corso degli anni. Quando sono diventato il redattore di Insight Magazine, una rivista avventista per adolescenti in nord America, ho visto in prima persona l’impatto negativo dei media e della tecnologia sulla vita devozionale dei ragazzi. Questo problema ora è una sfida per tutti noi, sia giovani che anziani. Le ricerche attuali sono chiare: l’uso malsano dei media digitali e sociali ci danneggiano emotivamente, mentalmente, socialmente e fisicamente, per non parlare del loro effetto sulla nostra spiritualità.

Quando il sondaggio tra i membri della chiesa mondiale (GCMS) del 2018 ha trovato che solo il 37% delle famiglie avventiste del settimo giorno hanno un culto quotidiano e solo il 52% dei nostri membri single hanno una vita devozionale, sapevo che avevamo un problema. È possibile che qualcosa stia rubando il nostro tempo con Dio? Gli avventisti del settimo giorno sono chiamati a proclamare l’ultimo avvertimento a un mondo morente, i messaggi dei tre angeli di Apocalisse 14:6-12, un messaggio incentrato sull’adorazione. Come possono delle persone che non adorano quotidianamente trasmettere un messaggio incentrato sull’adorazione? Possiamo proclamare ciò che non mettiamo in pratica?

Nel 2021 questa realtà mi ha portato ad andare dall’anziano Ted Wilson, presidente della conferenza generale degli avventisti del settimo giorno, e dal dottor Willie ed Elaine Oliver, direttori del dipartimento dei ministeri della famiglia, con una proposta intitolata «Back to the Altar», ritorno all’altare. Tutti e tre videro immediatamente la saggezza dell’incoraggiare l’adorazione quotidiana mattutina e serale. Back to the Altar è un appello globale diretto a tutti gli avventisti del settimo giorno a ricostruire i loro altari di adorazione e cercare Dio ogni giorno. È tramite la comunione quotidiana con Dio che siamo trasformati alla sua presenza, che riceviamo la forza del suo Spirito e siamo attrezzati per compiere la sua opera. Questo è il fulcro dello studio di questo trimestre. Mentre tracciamo la «verità dell’altare» nella Scrittura, prego che tu costruisca il tuo altare con Dio. È la miglior decisione che tu possa prendere.

_Dwain N. Esmond, PhD (cand.), è un ministro di culto, scrittore e redattore. Attualmente ricopre il ruolo di direttore associato della Ellen G. White Estate, Inc. e di facilitatore per l’iniziativa di culto Back to the Altar. Per maggiori informazioni su Back to the Altar visita www.BacktotheAltar.org._