---
title:  Lezione
date:   08/05/2025
---

### inSight

«Ecco che Elia si presenta davanti al re e ai falsi profeti, circondato dalla folla degli Israeliti, il solo che rivendica l’onore del Signore...

Senza timori o incertezze, il profeta affronta la folla, pienamente cosciente della grandezza del compito che gli è stato affidato. Il suo volto è illuminato da un’espressione di maestosa solennità. Il popolo attende con impazienza di ascoltarlo. Elia, dopo aver guardato l’altare di Dio in rovina, fissa la folla, quindi, con un tono simile a uno squillo di tromba, grida: “Fino a quando zoppicherete dai due lati? Se il Signore è Dio, seguitelo; se invece lo è Baal, seguite lui” (v. 21)

La folla non risponde. Nessuno, in quella grande assemblea, osa esprimere la propria fedeltà a Dio. L’ignoranza e l’errore si erano diffusi in Israele come le nuvole nere di un temporale. L’apostasia non si era manifestata improvvisamente ma gradualmente, nella misura in cui si ostinavano a ribellarsi alle parole di avvertimento e di rimprovero che il Signore rivolgeva loro. Ogni deviazione dalla retta via, ogni rifiuto di pentirsi, avevano aumentato le loro responsabilità e li avevano allontanati da Dio. Anche in questo momento di particolare tensione, il popolo si ostinava a non schierarsi dalla parte di Dio.

Il Signore non sopporta l’indifferenza e l’infedeltà nei momenti di crisi che può attraversare la sua chiesa. L’intero universo osserva con grande interesse le scene conclusive del conflitto fra il bene e il male. Il popolo di Dio si sta avvicinando alle frontiere del mondo eterno: che cosa ci può essere di più importante della fedeltà all’Altissimo? In ogni epoca, Dio ha avuto i suoi eroi della fede e ce ne sono ancora oggi. Eroi che, come Giuseppe, Elia e Daniele, non si vergognano di far parte del popolo eletto. Benedizioni particolari sono riservate a coloro che agiscono, senza mai trascurare il proprio dovere, e che gridano con forza divina: “... chiunque è per il Signore, venga a me!” (Es 32:26). Uomini che non si limitano a pronunciare queste parole, ma esigono che coloro che vogliono identificarsi con il popolo di Dio si espongano e mostrino chiaramente la loro fedeltà al Re dei re e al Signore dei signori. Uomini simili subordinano la loro volontà e i loro progetti alla legge divina. Per amore del Signore non si preoccupano della loro vita. Tutto ciò che desiderano è comprendere la Parola di Dio e diffonderla nel mondo intero. Il loro motto è: fedeli a Dio».–Ellen G. White, Profeti e re, pp. 89, 90.

`Dopo lo studio di questa settimana, quali sono delle applicazioni pratiche per la tua vita? Come puoi rafforzare il tuo legame con Dio?`

`Come potresti fare per riparare i tuoi altari distrutti?`

`Ripassa il tuo versetto a memoria. Come l’hai applicato alla tua vita questa settimana?`