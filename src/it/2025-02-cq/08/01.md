---
title:  Alzarsi tardi o presto?
date:   17/05/2025
---

### inTro

**Alzarsi tardi o presto?**

Leggi il brano di questa settimana: Marco 1

Nel mio secondo anno all’università non vedevo l’ora che iniziasse la stagione di basket interclasse, quando le squadre sarebbero state scelte tra i ragazzi del campus e avremmo giocato gli uni contro gli altri in un torneo divertente. Avevo affinato le mie capacità giocando sui campi rocciosi dove ero cresciuto, ma l’università era una cosa diversa. Con giocatori provenienti da tutto il paese, quell’anno ero determinato a giocare bene in campo.

Io e il mio amico Dee decidemmo di allenarci insieme. C’era un problema con il nostro piano però: il campo da basket era disponibile solo la mattina prestissimo. Decidemmo di andare al campo alle cinque di mattina e di allenarci per un ora ogni giorno. Quando la mia sveglia suonò il primo giorno, balzai dal letto, indossai la mia attrezzatura e andai verso il campo. Ci esercitammo a segnare tiri da tre punti, tiri in sottomano e tiri dalla media distanza. Per due settimane mantenemmo una routine di allenamento costante, ma poi successe qualcosa: scoprii il pulsante di rinvio della mia sveglia. Le cinque erano così presto. Un giorno libero non avrebbe fatto male a nessuno, no? Una mattina Dee chiamò per sentire se sarei andato. Con una voce intontita risposi: «Scusa amico, non oggi». Detto questo, mi riaddormentai. Alcuni giorni dopo, anche Dee trovò il pulsante di rinvio, e prima che ce ne accorgessimo, il nostro sogno di migliorare morì sull’altare del sonno.

Gli studi hanno trovato ragioni convincenti per svegliarsi la mattina presto. Purché dormiamo abbastanza, alzarsi presto ci aiuta a concentrarci meglio, ci dà più tempo per pianificare la nostra giornata, fornisce tempo per fare esercizio fisico e offre l’opportunità di stare in solitudine. Mentre alcune persone si svegliano naturalmente presto, altri sono animati di sera e faticano a svegliarsi la mattina. La Bibbia non dice se Gesù fosse «mattiniero» o «nottambulo», ma descrive come si alzava presto la mattina per incontrare suo Padre. Questa settimana, impareremo da Gesù, il mattiniero.

### inScribe

Scrivi Marco 1:35–39 con la traduzione di tua scelta. Se hai poco tempo, scrivi il versetto 35. Puoi anche riscrivere il brano a parole tue, con uno schema o una mappa mentale del capitolo.

`Sul quaderno`