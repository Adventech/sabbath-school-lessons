---
title:  Il guerriero della notte intera
date:   29/05/2025
---

### inSight

«La Maestà del cielo, mentre si occupava del suo ministero sulla terra, pregò molto suo Padre. Di frequente passava tutta la notte chino in preghiera. Il suo spirito spesso era rattristato nel sentire le potenze delle tenebre di questo mondo, e lasciava la città frenetica e la folla rumorosa per cercare un luogo appartato per le sue preghiere di intercessione. Il monte degli Ulivi era il rifugio preferito del Figlio di Dio per le sue devozioni. Frequentemente dopo che la folla l’aveva lasciato per ritirarsi per la notte, egli non riposava, anche se stanco per le fatiche della giornata. Nel vangelo di Giovanni leggiamo: “E ognuno se ne andò a casa sua. Gesù andò al monte degli Ulivi”. Mentre la città taceva e i discepoli erano tornati alle loro case per un riposo ristoratore, Gesù non dormì. Le sue suppliche divine salivano al Padre dal monte degli Ulivi, affinché i suoi discepoli fossero preservati dalle influenze maligne che avrebbero incontrato quotidianamente nel mondo e affinché il suo spirito fosse rafforzato e preparato per i doveri e le prove del domani. Tutta la notte, mentre i suoi discepoli dormivano, il loro Maestro divino pregava. La rugiada e il gelo della notte cadeva sulla sua testa chinata in preghiera. Egli ha lasciato il suo esempio per i suoi seguaci.

La Maestà del cielo, mentre si occupava della sua missione, si dedicava spesso e sinceramente alla preghiera. Egli non visitava sempre l’uliveto, perché i suoi discepoli conoscevano il suo rifugio preferito e spesso lo seguivano. Egli sceglieva la quiete della notte, quando non ci sarebbero state interruzioni. Gesù poteva guarire i malati e risuscitare i morti. Egli stesso era una fonte di benedizioni e forza. Comandava persino le tempeste, ed esse gli ubbidivano. Non era contaminato dalla corruzione, né toccato dal peccato; tuttavia pregava, e spesso lo faceva con pianto e lacrime profonde. Pregava per i suoi discepoli e per se stesso, identificandosi così con i nostri bisogni, con le nostre debolezze, con le nostre mancanze, che sono così comuni nell’umanità. Supplicava con forza, non possedeva le passioni della nostra natura umana caduta, ma era circondato da simili debolezze, tentato in ogni cosa come lo siamo noi. Gesù soffrì un’agonia che richiedeva l’aiuto e il sostegno di suo Padre.

Cristo è il nostro esempio. I ministri di Cristo sono tentati e colpiti violentemente da Satana? Lo era anche colui che non conobbe peccato. Egli si rivolgeva a suo Padre in quelle ore di angoscia. Egli è venuto sulla terra per offrirci un modo attraverso cui potessimo trovare grazia e forza per aiutarci in ogni momento di bisogno, seguendo il suo esempio di preghiera frequente e sincera. Se i ministri di Cristo imiteranno questo modello, saranno pervasi dal suo spirito e gli angeli interverranno a loro favore».–Ellen G. White, Testimonies for the Church, vol. 2, pp. 508, 509.

`Dopo lo studio di questa settimana, come pensi che sarebbe diversa la tua vita se prendessi più sul serio la preghiera?`

`A che punto la tua vita di preghiera è stata più forte? Se non ora, come puoi rianimarla?`

`Ripassa il tuo versetto a memoria. Come si è applicato alla tua vita questa settimana?`