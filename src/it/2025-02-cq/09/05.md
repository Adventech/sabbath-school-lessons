---
title:  Provalo
date:   28/05/2025
---

### inVite

Quando ero piccolo, all’inizio dell’anno o all’inaugurazione di un nuovo programma di evangelizzazione, il nostro pastore convocava una riunione di preghiera che durava tutta la notte. Noi bambini ci sentivamo sempre sollevati di essere risparmiati, visto che eravamo troppo piccoli per stare alzati tutta la notte. Generalmente, stavamo fino alle 22:00 circa, e poi qualcuno ci accompagnava a casa e ci metteva a letto.

Mentre i servizi di chiesa regolari del sabato erano affollati e gli incontri di preghiera del mercoledì erano ben frequentati, non c’erano tante persone che andavano ai servizi di preghiera di tutta la notte. C’erano sempre alcuni partecipanti abituali, tra cui mia madre e mio padre. Per anni, mi chiedevo come si potesse pregare per tutta la notte. Non finivano le cose da dire? Come potevano combattere il sonno? Successivamente scoprii che alcune meditazioni e inni facevano molto per aiutare i guerrieri della preghiera a superare la notte. E io? Avrei mai potuto farlo?

La risposta venne quel venerdì sera quando aprii il mio cuore a Dio e ascoltai mentre mi parlava d’amore. Scoprii anche un consiglio utile per le sessioni di preghiera lunghe con Dio. Se, come me, hai un po’ di apprensione al pensiero di passare lunghi periodi di tempo al tuo altare di adorazione, inizia in piccolo. Non ti preoccupare di passare una notte intera in preghiera; inizia magari con un’ora. Ricorda, l’obiettivo non è il tempo; è la comunione con Dio. Non importa la lunghezza del periodo di tempo che vuoi trascorrere con Dio, prova questa ricetta:

Inizia il tuo periodo con Dio invitando lo Spirito Santo a unirsi a te. Egli verrà e ti avvicinerà all’altare. Poi, apri la Bibbia in un brano della Scrittura. Potrebbero essere pochi versetti o qualcosa di più lungo. La scelta è tua. L’importante è concentrarsi profondamente sulla Parola di Dio. Chiediti queste cose: qual è la questione principale di questo brano? Chi sta parlando? Chi sta ascoltando? C’è qualcosa da applicare alla mia vita? C’è qualcosa che devo cambiare? Quando hai finito, prega riguardo ciò che hai letto. Sii onesto con Dio. Digli tutto ciò che hai in mente e chiedigli di parlarti del brano o di qualsiasi altra cosa voglia condividere con te. Potrebbero essere necessarie alcune sessioni per placare le altre voci nella tua testa, ma ne vale la pena. Non solo Dio ti parlerà con potenza, ma il tempo sembrerà fermarsi. Arriverai a desiderare ardentemente questo tempo prezioso con Dio.

**Medita ancora su Luca 6 e cerca dov’è Gesù.**

`Cosa pensi che Gesù stesse dicendo a suo Padre durante la sua notte di preghiera in Luca 6:12-16?`

`Come hai visto Gesù diversamente o nuovamente durante lo studio di questa settimana?`

`Risposta alla preghiera:`