---
title:  Il tempo sembra fermarsi
date:   24/05/2025
---

### inTro

**Il tempo sembra fermarsi**

Leggi il brano di questa settimana: Luca 6

Alcuni anni fa, attraversai un periodo spirituale difficile nella mia vita. Sentivo Dio molto distante. La mia vita di preghiera era quasi inesistente. Avevo scarsa motivazione a studiare la Bibbia e quando lo facevo, sembrava forzato e insensato.

Nel mezzo del mio deserto spirituale, una voce continuava a sussurrare: «Vieni a me. Non cercare di sistemare niente. Portalo a me e basta». Sapevo che Dio mi stava chiamando, ma onestamente, non volevo davvero andare da lui. Pensavo che mi avrebbe fatto rinunciare a cose che amavo e che mi piacevano. Alcune di queste cose erano responsabili per la mia relazione interrotta con lui, ma non volevo rinunciarci. Dopo settimane in cui fuggivo da lui, un venerdì sera tardi entrai nella mia camera, mi inginocchiai su un cuscino sul pavimento e aprii il mio cuore a Dio.

Gli dissi tutto. Ogni peccato, paura, dubbio e dolore; tutto quello che avevo nella mente e nel cuore. Era un momento sincero e senza filtri con Dio. Quando ebbi finito, decisi di lasciare che Dio mi parlasse. Fino a quel punto, la preghiera era stata una conversazione a senso unico. Io parlavo e Dio ascoltava. Questa volta, Dio ascoltò e poi mi parlò. La sua voce non era udibile, ma era inconfondibile per il mio cuore e per la mia mente.

La prima cosa che Dio disse era: «Ti amo. So che stai soffrendo. So che stai scappando. Sento il suo dolore. Ti amo così come sei. Sei al sicuro con me. Ti aiuterò. Non ti lascerò. Fidati di me». Dio continuò a parlare, calmando le mie paure e dandomi consigli pratici su questioni che mi stavano provocando dolore. Iniziarono a cadere le lacrime mentre facevo i conti con il suo amore incondizionato per me. Quando guardai l’orologio, con mia sorpresa, era l’una di notte! Avevo passato ore con Dio in preghiera, e mi erano sembrati solo pochi minuti. All’improvviso compresi come Gesù potesse trascorrere notti intere in preghiera. Questa settimana, esamineremo alcuni dei casi in cui Gesù si ritirò per passare un lungo periodo in comunione con Dio.

### inScribe

Scrivi Luca 6:12-16 con la traduzione di tua scelta. Se hai poco tempo, scrivi il versetto 12. Puoi anche riscrivere il brano a parole tue, con uno schema o una mappa mentale del capitolo.

`Sul quaderno`