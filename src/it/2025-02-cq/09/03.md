---
title:  Preghiere notturne di grande importanza
date:   26/05/2025
---

### inTerpret

La gamma di bisogni, minacce e distrazioni che Gesù affrontò durante il suo ministero sulla terra va al di là di ciò che chiunque altro potrà mai sperimentare. Il suo fardello era reso più pesante perché il suo stesso popolo lo rifiutò (Giovanni 1:11). Fu tradito (Matteo 26:24), imprigionato (v. 50), abbandonato dai suoi discepoli (v. 56), accusato falsamente (v. 60; 27:12), gli sputarono addosso e fu picchiato (26:67), frustato e crocifisso (27:26).

Nel corso dei tre anni e mezzo di ministero pubblico, Gesù affrontò minacce quotidiane da parte dei farisei. Potremmo pensare che Gesù fosse in qualche modo immune alla paura e alle ansie che noi proviamo in una situazione minacciosa, ma sarebbe vero? Gesù spesso si ritirava per pregare quando si trovava di fronte a momenti di tensione durante il suo ministero. In Luca 5:12-15, Gesù guarì un lebbroso. Per evitare di suscitare opposizione, Gesù lo esortò a non dire a nessuno del miracolo, ma l’uomo ne parlò con chiunque volesse ascoltare, e le classi dirigenti si ingelosirono della sua popolarità crescente. «Ma egli si ritirava nei luoghi deserti e pregava» (v. 16). Questo non è un commento detto tanto per dire. Gesù sapeva che la sua missione era quella di sottomettersi alla croce e morire per i peccati del mondo, ma sapeva anche che questa missione sarebbe diventata complicata se avesse ottenuto visibilità troppo rapidamente. A volte, diviso tra i bisogni della gente e la sua chiamata alla croce, Gesù fuggiva verso il suo altare nel deserto, il suo luogo di adorazione dove avrebbe ricevuto conforto, guida e potenza per andare avanti. Tuttavia, questa non era l’unica circostanza che spingeva Gesù a delle sessioni notturne di preghiera con Dio.

Dopo che Gesù guarì di sabato un uomo con una mano paralizzata, i farisei erano infuriati e «discutevano tra di loro su quello che avrebbero potuto fare a Gesù» (Luca 6:11). Riesci a immaginare come si sentì Gesù alla fine di quella giornata? Prima vennero gli alti della guarigione di una persona bisognosa, seguiti rapidamente dai bassi delle persone più potenti della società che complottavano per ucciderlo. Era in questo contesto che Gesù sentì il bisogno di passare una lunga nottata in compagnia di Dio. Dopo questa lunga notte di adorazione e preghiera, Dio disse a Gesù di scegliere dei discepoli che servissero e viaggiassero con lui (vv. 12-16). Anche se è vero che Gesù scelse i discepoli per prepararli a portare avanti il ministero del vangelo dopo la sua morte, li scelse anche perché aveva bisogno di un gruppo di amici. Aveva bisogno di sostegno emotivo e, durante quella notte di preghiera, Dio gli disse come trovarlo.

- Dopo aver guardato il tuo testo scritto e annotato, i tuoi segni verso quali idee sembrano puntare?
- Quali domande emergono dopo aver studiato questo brano? Quali parti sono difficili?
- Quali altri principi e conclusioni trovi?

`Sul quaderno`

`Quali bisogni spingevano Gesù a pregare?`