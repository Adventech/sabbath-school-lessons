---
title:  Letture dalla porta rossa
date:   31/05/2025
---

### inTro

**Letture dalla porta rossa**

Leggi il brano di questa settimana: Colossesi 3

Durante la pandemia di COVID-19, ho provato qualcosa di nuovo. Decisi di registrare una parola di incoraggiamento ogni giorno e di postarla sui social media. Il mondo era pieno di paura e sofferenza e volevo offrire agli altri la speranza della Parola di Dio. Ogni mattina mi alzavo presto, sceglievo un brano e preparavo una riflessione di tre minuti su di esso. Le chiamai «Letture dalla porta rossa», dato che il portone di casa mia è rosso.

Non molto tempo dopo, spettatori da tutto il mondo iniziarono a seguirmi. Molti scrissero per ringraziarmi dei messaggi. Menzionavano come alcuni messaggi venivano direttamente da Dio proprio nel momento in cui ne avevano più bisogno. Le testimonianze che ricevetti mi toccarono il cuore, apprendendo che Dio si stava servendo del mio piccolo servizio per portare sollievo alle persone e volgere i loro cuori a lui.

Una madre mi mandò un messaggio parlando di sua figlia adolescente che era depressa e che vagava senza meta nella sua vita. Mi raccontò come condivideva i miei messaggi con sua figlia ogni giorno. «Non so cosa sia, ma i suoi messaggi la toccano come nient’altro. Dio la benedica! Ora li guardiamo entrambe, ed è una grande benedizione. Non posso ringraziarla abbastanza!» Le sue parole mi sciolsero completamente il cuore. Sapevo che la lode apparteneva a Dio. Era lui che si serviva dei miei deboli doni per aiutare a salvare una giovane donna la cui madre aveva pregato intensamente per lei. Ringraziai la madre per il suo messaggio e lodai Dio per aver permesso a un peccatore come me di essere uno strumento di benedizione. Sono passati diversi anni da quando ho smesso di registrare e postare quel programma, ma continuo a ricevere notifiche da persone che hanno scoperto di recente i miei messaggi o che hanno ricominciato a guardarli.

«Letture dalla porta rossa» scaturiva dal tempo passato con Dio nella sua Parola. Semplicemente condividevo con gli altri ciò che Dio stava condividendo con me ogni giorno all’altare con lui. Questa settimana esamineremo il ruolo fondamentale svolto dalla Parola di Dio nelle nostre esperienze all’altare con lui.

### inScribe

Leggi con attenzione e annota Colossesi 3:1-17. Riscrivi il brano a parole tue o fai uno schema. Se hai poco tempo, concentrati sui versetti 16 e 17.

`Sul quaderno`