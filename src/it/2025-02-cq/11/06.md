---
title:  Cuori lontani da Dio
date:   12/06/2025
---

### inSight

«La riforma indetta da Giosia aveva eliminato nel paese i santuari pagani, ma gli uomini non erano cambiati. Il seme della verità, che era germogliato promettendo una messe abbondante, era stato soffocato dalle spine, quindi un’altra apostasia sarebbe stata fatale. Il Signore perciò volle far capire alla nazione il pericolo che correva. Solo rimanendo fedele a Dio poteva sperare di godere della protezione divina e ritrovare la prosperità.

Geremia richiamò ripetutamente l’attenzione degli Israeliti sui consigli contenuti nel Deuteronomio. Più di ogni altro profeta sottolineò gli insegnamenti della legge mosaica indicando come potevano diventare una fonte di benedizione spirituale per la nazione. Il profeta raccomandò: “Fermatevi sulle vie e guardate, domandate quali siano i sentieri antichi, dove sia la buona strada, e incamminatevi per essa; voi troverete riposo alle anime vostre!...” (Gr 6:16).

A un certo punto, per ordine del Signore, egli rimase in piedi presso una delle porte principali della città e sottolineò l’importanza di santificare il sabato: gli abitanti di Gerusalemme rischiavano di perdere di vista la santità del giorno di riposo, quindi furono solennemente avvertiti di non occuparsi dei loro affari in quel giorno. Sarebbero stati benedetti solo coloro che ubbidivano. “Se voi mi ascoltate attentamente, dice il Signore, se non fate entrare nessun carico per le porte di questa città in giorno di sabato, ma santificate il giorno del sabato e non fate in esso nessun lavoro, i re e i prìncipi che siedono sul trono di Davide entreranno per le porte di questa città su carri e su cavalli: entreranno essi, i loro prìncipi, gli uomini di Giuda, gli abitanti di Gerusalemme; e questa città sarà abitata per sempre” (17:24,25).

Questa promessa di prosperità, come ricompensa all’ubbidienza, era accompagnata da una profezia che annunciava terribili giudizi sulla città, se i suoi abitanti si fossero mostrati infedeli a Dio e alla sua legge. Se gli inviti a ubbidire al Signore, Dio dei loro padri, e a santificare il giorno di sabato non fossero stati ascoltati, la città e i suoi palazzi sarebbero stati completamente distrutti dal fuoco.

In questo modo il profeta si schierava in favore dei princìpi così chiaramente sottolineati nel libro della legge. Ma il regno di Giuda si trovava in condizioni tali che soltanto delle misure energiche avrebbero potuto portare un miglioramento. Ecco perché Geremia si impegnò con fervore nei confronti dei peccatori. “Dissodatevi un campo nuovo, e non seminate tra le spine!... Gerusalemme, purifica il tuo cuore dalla malvagità, affinché tu sia salvata. Fino a quando albergheranno in te i tuoi pensieri iniqui?” (4:3,14)».–Ellen G. White, Profeti e re, pp. 236, 237.

`Dopo lo studio di questa settimana, quali sono delle applicazioni pratiche nella tua relazione con Dio? Come puoi rafforzare il tuo legame con Dio?`

`Quali sono idoli del cuore comuni oggi?`

`Ripassa il tuo versetto a memoria. Come si è applicato alla tua vita questa settimana?`