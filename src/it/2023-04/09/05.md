---
title:  La missione verso il ricco
date:   29/11/2023
---

`Leggere Matteo 19:16-22. Cosa ci insegna questo episodio nel quale, diversamente da quanto accaduto con Nicodemo, una persona non accetta Gesù?`

Il dialogo tra Gesù e il giovane ricco ci dimostra quanto possa essere pericolosa l’agiatezza. «E ripeto: è più facile per un cammello passare attraverso la cruna di un ago, che per un ricco entrare nel regno di Dio» (Mt 19:24). Non significa certo che chi è ricco non possa salvarsi ma solo che, se questa categoria di persone non farà attenzione, le loro ricchezze potrebbero davvero diventare un impedimento per la salvezza.

Ricchi e poveri, in fondo, vanno incontro alla medesima sorte: la tomba. Quindi i primi hanno un’assoluta necessità della salvezza esattamente come tutti gli altri. Con il denaro è possibile acquistare tante cose, di certo non l’esenzione dalla morte. Quella dispensa può giungere esclusivamente come dono, offerto gratuitamente da Gesù a chiunque la reclami per fede. «Io sono la risurrezione e la vita; chi crede in me, anche se muore, vivrà» (Gv 11:25).

`Leggere Luca 19:1-10. Che cosa fece la differenza in questo episodio, diversamente da quanto accaduto con il giovane ricco?`

Zaccheo dette a Gesù quella risposta che il giovane ricco, per sua sventura, non fu capace di dare. Gesù non chiese a Zaccheo di vendere tutto quello che aveva e donarlo ai poveri, come nel caso del giovane ricco; evidentemente il Maestro conosceva il legame morboso di quel giovane con il denaro ed è per quello che gli disse cosa avrebbe dovuto fare. Al contrario, anche se non sappiamo tutto quello che i due si dissero in casa di Zaccheo, questi fu evidentemente convinto da Gesù e capì che la sua vita doveva in qualche modo cambiare, soprattutto in relazione alla sua ricchezza.

`«Che gioverà a un uomo se, dopo aver guadagnato tutto il mondo, perde poi l’anima sua? O che darà l’uomo in cambio dell’anima sua?» (Mt 16:26). Che cosa dovrebbero trasmettere a ciascuno di noi?`