---
title:  'Testimoniare alle persone colte: Nicodemo'
date:   28/11/2023
---

Nicodemo era un uomo istruito, la Bibbia ci informa che era considerato uno dei capi ebrei (Gv 3:1). Gesù lo definì maestro di Israele (v. 10). Aveva una buona conoscenza della Scrittura e la fame spirituale del Signore. Dal nostro osservatorio potremmo considerarlo un seguace di Dio; osservava tutti i comandamenti ed era un leader rispettato tra gli Ebrei. Si trattava di una persona facoltosa e potente, e molti ritenevano questi attributi un segno della benedizione divina. Ciò nonostante, emerge che le apparenze erano solo di superficie.

`Leggere Giovanni 3:1-12. Cosa ci dice questo episodio in merito alle esigenze spirituali di Nicodemo e al modo in cui Gesù vi rispose?`

Quando Nicodemo si presentò a Gesù tentò di salvare le apparenze, lo status quo. Ma il Signore conosceva il suo cuore, così come conosce i cuori e i bisogni di ogni persona ricca e influente, indipendentemente dal suo retroterra. Nicodemo si presentò a Gesù perché i suoi insegnamenti lo avevano convinto. Il suo orgoglio gli impedì di confessare apertamente che Gesù era il Signore, ma quella notte lo cambiò per sempre. Nonostante la persuasione che chi aveva di fronte fosse mandato da Dio, non riconobbe esplicitamente di essere un seguace di Gesù Cristo.

`Leggere Giovanni 7:43-52 e 19:39. Cosa ci dicono questi passi di Nicodemo e Gesù?`

Nicodemo fu fortemente colpito dall’incontro con Gesù, ovviamente. Tentò di proteggerlo quando il Maestro era ancora in vita e di rendergli onore dopo che fu crocifisso. Non ci sono dubbi, Cristo aveva raggiunto Nicodemo, il quale, pur nella sua decantata conoscenza e sapienza, aveva un gran bisogno del Salvatore, esattamente come tutti noi.

`Perché dobbiamo fare attenzione al pericolo di credere che la sola conoscenza della verità sia sufficiente a salvarci? Sappiamo che tante persone, pur conoscendo approfonditamente anche il messaggio dei tre angeli, saranno perdute. Per colpa di cosa?`