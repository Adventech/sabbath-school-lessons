---
title:  Naaman
date:   27/11/2023
---

Cristo è morto per tutti, indipendentemente dalla formazione, ricchezza, etnia o status. Dio sta raggiungendo i potenti non cristiani nel mondo e si aspetta che siano all’altezza della luce che hanno ricevuto (cfr. Gli uomini che vinsero un impero, p. 260).

`Leggere 2 Re 5:1-19. Cosa ci insegna questa storia a proposito di come raggiungere gli altri per il Signore?`

In 2 Re 5:17-19 Naaman avanza due singolari richieste, dopo che Dio l’ha guarito dalla lebbra. Chiede prima di poter portare da Israele alla Siria tanta terra quanta possano trasportarne due muli allo scopo di adorare il Dio vivente. «Poiché non vuoi, permetti almeno che io, tuo servo, mi faccia dare tanta terra quanta ne porteranno due muli; poiché il tuo servo non offrirà più olocausti e sacrifici ad altri dèi, ma solo al SIGNORE» (v. 17). La seconda richiesta è il permesso di potersi prostrare con il suo re, anche se non avrebbe mai più adorato le sue divinità. Naaman non era un credente nell’unico, vero Dio e aveva ancora convinzioni pagane. Il fatto di raccogliere la terra del suolo d’Israele indicava che non comprendeva appieno il Dio creatore. Potrebbe aver pensato che dovesse prendere la terra perché nella sua visione del mondo Dio è un dio territoriale, come gli dèi in cui credeva precedentemente; o forse intendeva costruire un altare con la terra di Israele... Quale che fosse la vera ragione, la sua convinzione in Dio si mescolava alle passate credenze. La storia di Naaman ci offre lo spunto per contestualizzare il cammino verso il Signore di chi non è cristiano oggi. Una lezione che possiamo apprendere è che per cambiare la visione del mondo occorre tempo. La seconda richiesta è più problematica. Perché mai Naaman chiede il permesso di inginocchiarsi con il suo re e poi vuole essere perdonato da Dio? La risposta del profeta ci offre un indizio: «Va’ in pace!» (v. 19). Ricoprendo in Siria un ruolo prestigioso e potente, Naaman aveva dei doveri da assolvere che rappresentavano un problema per la sua nuova fede. È importante per i nuovi credenti, in particolare quelli provenienti da altre fedi, richiedere supporto e guida quando si tratta di gestire gli obblighi della loro vita precedente la conversione.

Ricordiamo che Naaman lasciò la sua empia nazione da lebbroso e ci ritornò da persona guarita e discepolo del Dio creatore. Era appena all’inizio del suo viaggio, aveva bisogno di tempo per crescere.

`Perché questo episodio ci insegna che non bisogna avere troppa fretta nello spingere gli altri, soprattutto chi proviene da un contesto o una fede non cristiana?`