---
title:  Rifugiati e migranti
date:   21/11/2023
---

Il tema dei migranti e dei rifugiati è diventato un soggetto di dibattito molto caldo, soprattutto perché i loro numeri oggi sono impressionanti. Che siano costretti a fuggire a causa della guerra, delle calamità naturali o per la speranza in un futuro migliore dal punto di vista economico, milioni di persone in tutto il mondo sono state sradicate dal loro ambiente e hanno un disperato bisogno di aiuto. In Matteo 2:13,14 Gesù può essere considerato un rifugiato. Giuseppe e Maria, i suoi genitori terreni, furono costretti a fuggire da Betlemme di notte e a cercare rifugio in Egitto; ma non ci vuole molto a capire che corsero dei rischi, forse simili per molti versi a quelli che corrono i rifugiati del nostro tempo. Analogamente, in un certo qual modo alla famiglia di Gesù che cercò asilo in un Paese straniero, musulmani, buddisti, hindu, cristiani e non, stanno cercando accoglienza in nuovi territori. In generale è più facile fare amicizia con chi appartiene alla nostra stessa cultura e parla la nostra lingua, perché abbiamo più cose in comune da condividere. È maggiormente impegnativo, invece, trovare un terreno d’incontro con migranti e rifugiati che sono esteriormente diversi da noi e non parlano la nostra lingua, che non abbracciano i nostri stessi valori religiosi e mangiano cibi particolari. Il vangelo ci invita ad abbandonare le nostre diffidenze etniche, nazionali e culturali e andare incontro a chi ha bisogno, senza curarci delle differenze che ci caratterizzano.

`Leggere Deuteronomio 10:19; Salmo 146:9; Romani 12:13 e Levitico 23:22. Qual è il tema condiviso in questi passi che dobbiamo tenere presente?`

Come possiamo metterci a disposizione dei migranti e dei rifugiati? Può essere complesso, visto che in alcuni Paesi non viene ritenuto politicamente corretto mescolarsi o aiutare quelle persone. Però dobbiamo fare il possibile per aiutarli, sapendo che di certo ne hanno passate di tutti i colori e sono persone che hanno bisogno. Vanno sostenuti e assistiti, per quanto siamo in grado di fare. Iniziamo con la preghiera e poi cerchiamo di raccogliere informazioni sui migranti e i rifugiati. In molti posti esistono organizzazioni che si occupano di loro, potremmo cominciare proprio collaborando con esse, o forse proprio la nostra classe della Scuola del sabato potrebbe avviare un ministero per migranti o rifugiati.

`Anche se è una goccia nel mare, quale può essere la tua parte per assistere questi disperati?`