---
title:  Approfondimento
date:   24/11/2023
---

Gli autori dei Vangeli hanno narrato l’abitudine di Gesù di creare ponti con persone appartenenti ad altre culture per salvarle (Mt 8:28-34; Mr 5:1-20). Anche noi siamo chiamati ad avere amici e a servire anche persone di culture ed estrazione diverse dalla nostra. La morte di Cristo vale per tutti, senza distinzione di etnia, nazionalità, condizione sociale o retroterra culturale. Questo è un punto da non dimenticare mai. «Egli è il sacrificio propiziatorio per i nostri peccati, e non soltanto per i nostri, ma anche per quelli di tutto il mondo» (1 Gv 2:2).

«Donne e uomini non adempiono il piano di Dio quando si limitano a esprimere affetto solo nell’ambito della propria cerchia familiare... mentre escludono quanti potrebbero trarre conforto ed essere benedetti vedendosi alleviate le loro necessità. Quando il Signore ci comanda di fare il bene a persone estranee alla nostra famiglia, non vuol dire che l’affetto per i familiari debba diminuire e che si debbano amare meno perché lui desidera che si ampli il raggio degli affetti. Non dobbiamo confinare il bene e la simpatia all’interno delle nostre quattro mura, ma condividere le benedizioni che abbiamo ricevuto da Dio perché anche altri possano goderne» The Advent and Sabbath Herald, 15 ottobre 1895.

Ci è stata affidata la responsabilità di essere una benedizione per chi è al di fuori della nostra zona di conforto; si tratta di un mandato non negoziabile che Gesù Cristo in persona ci ha dato (At 1:8; Mr 11:17).

**Domande per la condivisione**

`Quale ritieni essere la tua zona di conforto e perché devi essere disposto a uscirne se necessario?`

`Quali sono le implicazioni di quell’episodio durante il quale Gesù fu apostrofato come «un mangione e un beone, un amico dei pubblicani e dei peccatori» (Mt 11:19)? Che cosa fece Gesù per attirarsi quell’accusa e cosa ci insegna questo sulla missione?`

`Fino a che punto un credente cristiano deve farsi coinvolgere in celebrazioni di non credenti? In che modo è possibile farlo senza scendere a compromessi?`