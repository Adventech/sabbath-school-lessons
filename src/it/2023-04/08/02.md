---
title:  La fede degli amici
date:   19/11/2023
---

Un racconto straordinario del Vangelo rivela quello che fecero alcuni uomini pur di portare a Cristo una persona bisognosa (presumibilmente un amico). Quello che accadde in quella circostanza ci può insegnare che talvolta occorre lavorare duramente per servire i bisognosi.

`Leggere Luca 5:17-26 (cfr. Mt 9:1-8; Mr 2:3-12). Quali sono gli insegnamenti sulla missione e il ministero che emergono da questi passi?`

Accompagnandolo da Gesù, quegli uomini si assunsero la responsabilità di prendersi cura del loro amico. Dio ci invita a essere come loro e ad accompagnare a Gesù chi ha bisogno. Un’opera che richiede fede, azione, pazienza e la disponibilità, se necessario, a essere anticonvenzionali. Quegli uomini giunsero fino a Gesù ma incontrarono degli ostacoli. Non riuscirono a farlo attraverso le normali “procedure”, eppure non si arresero, ma trovarono un modo innovativo per raggiungere l’obiettivo: fecero calare il loro amico dal tetto e, secondo Luca, Gesù approvò (5:20). Egli desidera che ciascuno di noi gli porti i propri amici inermi. La Bibbia definisce Gesù come il grande medico che desidera perdonare e sanare i sofferenti, chiunque essi siano. Ellen G. White ci incoraggia ad aiutare gli indifesi: «Non aspettate che vi sia indicato il vostro dovere. Aprite gli occhi e guardate chi avete intorno; fate conoscenza con gli indifesi, gli afflitti e i bisognosi. Non nascondetevi da loro e non scartate le loro necessità. Chi fornisce la prova menzionata in Giacomo di possedere la pura religione, senza macchia di egoismo e corruzione? Chi è ansioso di fare tutto quello che è in suo potere per dare un contributo al grande piano della salvezza?» 2T, p. 29.

Gesù stesso dimostra come aiutare gli indifesi e ci invita a imitarlo. Primo, occorre diventare loro amici; poi dobbiamo avere consapevolezza delle loro necessità; alla fine li condurremo a Gesù, l’unico che può aiutarli. È quello che fecero gli uomini di questa vicenda; siamo chiamati ad agire analogamente in qualsiasi circostanza. Aiutiamo le persone ad andare a Gesù, solo lui le potrà salvare.

`Chi tra le persone che sono intorno a te in questo preciso momento ha bisogno di essere aiutata? Che cosa pensi di fare per lei (lui)?`