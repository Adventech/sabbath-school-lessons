---
title:  Solo il metodo di Cristo
date:   20/11/2023
---

**Cosa ci insegnano i racconti seguenti a proposito del ministero ai bisognosi?**

`Giovanni 5:1-9`

`Marco 1:23-28`

Ellen G. White propone un percorso di cinque tappe del metodo di Gesù rivolto in particolare ai bisognosi: «Soltanto con i metodi di Gesù possiamo avvicinare le persone con successo. Il Salvatore si rivolgeva agli uomini dimostrando loro che desiderava il loro bene. Manifestava simpatia, li aiutava nelle loro necessità, otteneva la loro fiducia e poi li invitava a seguirlo» MH, 143 [p. 175].

**1. Dobbiamo mescolarci con gli indifesi**, investire del tempo per conoscerli e comprendere le loro necessità con l’intento di far loro del bene. Prendiamo spunto da quello che fece Gesù con il paralitico presso la piscina. Cristo si trovava lì, «in mezzo a un gran numero d’infermi, di ciechi, di zoppi, di paralitici» (Gv 5:3).

**2. Mostrarci empatici.** Può essere un problema in alcuni casi a causa della sfiducia e anche perché a volte la gentilezza diventa un mezzo per conquistare la fiducia di qualcuno, per potersene in seguito approfittare. A parte questo, Dio ci invita a dimostrare simpatia senza aspettarci nulla in cambio.

**3. Mettersi al servizio delle necessità altrui**, non solo a parole. Occuparsi delle necessità di un amico o di un estraneo richiede azione. Gesù parlò con il paralitico, gli domandò cosa volesse e poi fece un miracolo per il suo bene. Nella vicenda dell’uomo posseduto da uno spirito immondo, Gesù assume il pieno controllo della situazione, soccorrendo quel derelitto che con le sue sole forze non avrebbe potuto fare niente.

**4. Conquistare la loro fiducia.** Quando ci mettiamo al servizio degli altri, essi imparano a confidare in noi e stimano ciò che diciamo; quello è il momento di parlare di Gesù perché saranno maggiormente aperti all’ascolto. Gesù non voleva guarire i malati solo fisicamente, desiderava che ottenessero la vita eterna in lui (Gv 10:10).

**5. Guidarli a Cristo**, un atto che richiede fede da entrambe le parti.

`Non possiamo compiere gli stessi miracoli fatti da Gesù, ma in quale modo possiamo porci al servizio di chi ha bisogno?`