---
title:  'Le nostre scuse: il fastidio'
date:   31/10/2023
---

L’esperienza di Giona nel ventre del pesce (cap. 2) fu una straordinaria dimostrazione di amore e misericordia divini; la preghiera dell’uomo rivela che egli colse appieno il messaggio d’amore di Dio. Ma quell’incredibile incontro con il Padre non cambiò l’atteggiamento e le abitudini di Giona da un momento all’altro, anche se alla fine si recò a Ninive.

`Leggere Giona 3. Come reagì la popolazione alla predicazione di Giona? Quale insegnamento possiamo trarre?`

A prescindere dai sentimenti personali di Giona nei confronti dei Niniviti, egli predicò quello che Dio gli aveva chiesto e i risultati furono sbalorditivi. I Niniviti furono indotti al pentimento! È vero, Giona dovette fare tanta strada, convincersi ad agire nonostante le sue reticenze, ma quando ci riuscì Dio fu glorificato.

La missione di Dio è affidata a persone disposte al sacrificio, seppure riluttanti. I nostri valori devono cedere il passo alla priorità divina per i perduti. Anche noi, come Giona, a volte nutriamo pregiudizi che ci impediscono di raggiungere una persona o un gruppo. Confrontarsi con i propri pregiudizi richiede umiltà; la missione esige anche tempo ed energie. Investire nelle vite altrui e prendersi seriamente cura di loro può essere impegnativo. In un periodo storico come quello attuale, dove accumuliamo stress già solo nel dover far fronte ai nostri problemi, garantire un supporto emozionale ci può sembrare fin troppo estenuante.

Per finire, lasciarsi coinvolgere nella missione significa cambiare atteggiamento rispetto all’uso del nostro denaro. Che si tratti di soccorrere i bisognosi, acquistare libri e altro materiale evangelistico, oppure di pagare per determinati servizi allo scopo di avere il tempo necessario, la missione richiede un investimento economico. L’opera esige un sacrificio, di qualunque natura esso sia. La buona notizia è che a dispetto dell’inadeguatezza di Giona, Dio ha agito in modo potente per guidare i Niniviti al pentimento. Giona, purtroppo, non ebbe modo di condividere la benedizione della gioia del cielo.

`Quale sacrificio ti sta chiedendo il Signore per condividere il suo amore con qualcun altro? Fino a che punto hai fiducia nel fatto che adempirà la sua promessa di rendere la tua vita più ricca proprio grazie al sacrificio?`