---
title:  'Le nostre giustificazioni: la paura'
date:   29/10/2023
---

`Leggere Naum 1:1; 3:1-4; 2 Re 17:5,6; 19:32-37. Secondo questi passi quali erano le relazioni tra Assiri e Israele e quale la condizione di Ninive? Quanto queste circostanze possono avere influito sulla decisione di Giona di recarsi a Tarsis?`

Forse uno dei motivi che hanno convinto Giona a non recarsi a Ninive è stata la paura. Gli Assiri erano dei nemici temibili e Ninive era la capitale del loro regno.

«All’epoca della divisione del regno d’Israele, Ninive, capitale del regno assiro, era una delle più grandi città del mondo antico... Nel periodo della sua maggiore prosperità Ninive era la culla del crimine e della corruzione. Il racconto ispirato ce la descrive come una “... città sanguinaria, piena di menzogne, colma di rapine...” (Na 3:1). Con un linguaggio figurato Naum paragonò i Niniviti a un leone crudele e rapace: “... chi non è stato colpito dalla tua continua crudeltà?” (v. 19) PK, 265 [p. 147].

Ninive era una città splendida, gli storici raccontano che Sennacherib l’aveva ampliata notevolmente e aveva fatto costruire l’imponente palazzo nella zona sudovest; misurava 503 per 242 metri e aveva almeno 80 stanze. Fece costruire anche 80 canali per fare arrivare l’acqua da una località distante circa 65 km. Le dimensioni della città lasciavano a bocca aperta, ma gli Assiri erano spietati. Nel suo racconto sulla conquista di Babilonia, Sennacherib si vanta di avere riempito le sue strade con i cadaveri dei suoi abitanti, giovani e anziani, e alcune incisioni in rilievo ritrovate durante gli scavi descrivono scene in cui si vedono soldati impalare le loro vittime. Erano persone che nessuno avrebbe mai voluto incrociare, abituate all’uso della violenza e crudeli in modo gratuito nei confronti di chi non andasse loro a genio. È plausibile che all’idea di camminare tra la folla di Ninive, Giona abbia tremato di paura.

Nonostante ciò, spesso leggiamo la sua vicenda con un moto di disapprovazione, perché ha consentito alla paura di ostacolare l’adempimento della volontà di Dio. Quello che non capiamo è che anche noi possiamo comportarci nello stesso modo e lasciare che sia la paura a controllarci e non il Signore.

`Pensa a un episodio della tua vita in cui Dio ti stava chiaramente spingendo in una certa direzione e tu, per timore, non ci sei voluto andare. Che cosa ti ha insegnato quell’esperienza?`