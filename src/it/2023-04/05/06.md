---
title:  Sono qui, manda me
date:   02/11/2023
---

La vicenda di Giona è più che sorprendente. Il fatto che Dio abbia potuto salvare i Niniviti nonostante la misera testimonianza di Giona ci ricorda bruscamente che il nostro ruolo è semplicemente quello di essere un canale per Dio, il solo che può convincere e convertire i cuori. Ci ricorda inoltre che egli è alla ricerca solo di messaggeri umili e disponibili che seguiranno le sue disposizioni.

`Leggere Isaia 6:1-8. Qual è l’idea centrale di questo brano?`

Ecco la chiamata. Dio cerca volontari disposti a collaborare. Abbiamo il dovere di rispondere a quella chiamata sottomettendoci alla sua guida, attenti all’ascolto della sua voce, disposti a ubbidire a qualunque cosa ci chiederà di fare.

La vicenda di Giona ci rivela inoltre quanto amore Dio prova per le persone che vivono in luoghi nei quali il suo amore non è percepito e la sua voce non è udita. La stessa pietà che ebbe per Ninive, oggi la prova per i milioni d’individui che popolano le città, dove i palazzi sostituiscono alberi e fiori e dove il rumore continuo rende difficile fermarsi e ascoltare. A proposito di Ninive, Dio disse, «non sanno distinguere la loro destra dalla loro sinistra» (Gn 4:11). Il Signore ha bisogno di messaggeri disposti a portare il suo messaggio di speranza a chi è schiacciato dalla frenesia e dalla sgradevolezza dell’esistenza. Isaia sentì una voce dire: «Chi manderò?». Tu come risponderai?

`Sfida 1. Stila un elenco di dieci persone che sai non essere credenti. Li chiameremo i tuoi «discepoli». Elencali per nome, se possibile. Tieniti questa lista a portata di mano e per il resto del trimestre prega quotidianamente per ciascuno di questi dieci discepoli. Chiedi a Dio di aiutarti a diventare amico di quelli che conosci e di poter stabilire con essi un rapporto profondo e di reciproca fiducia. Cerca di osservarli e ascoltarli attentamente per individuare i loro specifici bisogni, sofferenze e dolori e chiedi al Signore di intervenire affinché li lenisca.`

`Sfida 2. Scegli una città vicina al luogo in cui abiti e una seconda città da un’altra parte del mondo. Comincia a pregare per le persone che ci vivono e ci lavorano. Chiedi a Dio di suscitare una forte presenza avventista per parlare della verità e del prossimo ritorno di Cristo.`