---
title:  'Le nostre giustificazioni: confronti scomodi'
date:   01/11/2023
---

«O SIGNORE, non era forse questo che io dicevo, mentre ero ancora nel mio paese? Perciò mi affrettai a fuggire a Tarsis. Sapevo infatti che tu sei un Dio misericordioso, pietoso, lento all’ira e di gran bontà e che ti penti del male minacciato» (Gn 4:2). Come giudicheresti questa preghiera?

`Leggere Giona 4. Cosa c’era che non andava in quell’uomo?`

Giona nutriva un tale odio per le persone alle quali Dio lo aveva indirizzato che accarezzò l’idea di morire piuttosto che perdere la faccia, il giorno in cui fu chiaro che le sue predizioni di sventura erano state un fallimento. Giona voleva che Ninive venisse distrutta come Sodoma e Gomorra, e sperava che la punizione divina si abbattesse su quella popolazione detestata. Quando ciò non accadde, la sua visione del mondo fu scossa dal profondo: avrebbe preferito morire piuttosto che vedere ribaltata la sua percezione della realtà. Per la seconda volta nella vicenda di quell’uomo, Dio lo affronta non a parole o con un sermone ma ricorrendo a un’esperienza. Una visione del mondo non si forma su una richiesta né può cambiare perché abbiamo sentito parlare di qualcosa di nuovo o di diverso. Una visione del mondo spesso si forma e cambia sulla base delle esperienze di vita, sulla loro interpretazione e spiegazione.

La nuova esperienza pensata da Dio doveva aiutare Giona ad ammettere la propria visione distorta del mondo. Il Signore fece crescere miracolosamente in un solo giorno un albero talmente grande da fargli ombra e proteggerlo da un sole cocente. Giona fu riconoscente, non per il Signore che aveva compiuto il miracolo, ma per quella pianta. Invece di considerarlo un miracolo immeritato, lo valutò una benedizione giusta e guadagnata con le sue buone azioni. Quando l’albero morì Giona sentì montare dentro di sé la rabbia e l’insicurezza nella propria autostima ed ebbe pensieri suicidi. A quella vicenda seguì la delicata correzione dalla gentile voce di Dio, che aiutò Giona a capire quanto fosse stato sciocco da parte sua stimare più importante una pianta di migliaia di donne, uomini e bambini a Ninive.

`Il racconto non si risolve con il lieto fine del pentimento di Giona; adesso il fulcro si sposta su noi. Come ci poniamo davanti alla preoccupazione di Dio per i malvagi, i bulli e per tutte quelle persone che non abbiamo raggiunto con la buona notizia?`