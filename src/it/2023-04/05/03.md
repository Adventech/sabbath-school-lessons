---
title:  'Le nostre giustificazioni: false prospettive'
date:   30/10/2023
---

Quando giunge la bufera, Giona maledice se stesso (Gn 1:1-12). Il suo era un atteggiamento comune a uomini e donne dell’epoca, tipico di una certa visione del mondo e di una certa comprensione di Dio, o delle “divinità”. Se da un lato credevano che gli dèi governassero in territori distinti, il mare era considerato il reame caotico dei demoni. Secondo la concezione dei marinai, occorreva un sacrificio per placare la loro ira. Nonostante Giona fosse ebreo, è possibile che la sua prospettiva fosse influenzata dalle credenze del suo tempo.

`Leggere Giona 2:1-3,7-10. Secondo questi passi, Giona in che modo iniziò a prendere consapevolezza della provvidenza divina?`

Sebbene stesse fuggendo da una terra in cui gli abitanti ritenevano che Yahweh fosse il loro Dio, Giona imparò a sue spese che anche in culture e Paesi stranieri Yahweh continuava a essere il sovrano supremo. I venti e le onde, come i pesci, appartenevano a lui (Sl 24:1). Il cuore di Giona si era nuovamente rivolto al sovrano della terra e del cielo; egli confessò e si salvò. Anche a noi può succedere di fraintendere Dio e le sue aspettative. Uno dei malintesi più frequenti è pensare che ci voglia concentrati sulla nostra salvezza personale e ci chieda di allontanarci da tutto il male che abbiamo intorno. Anche se ci viene detto di conservarci «puri e senza macchia davanti a Dio» (Gm 1:27), la nostra preoccupazione deve essere quella di capire come far arrivare le benedizioni e la speranza di Dio a chi ne ha bisogno. Un altro fraintendimento che ci impedisce di rispondere alla chiamata alla missione è la convinzione che il successo sia nelle nostre mani. Non siamo in grado di salvare nemmeno una persona, esattamente come Giona non poteva salvare Ninive. Possiamo avere una mentalità da “salvatore” circa la missione. Il nostro compito non è quello di salvare ma di collaborare con il Signore nella sua opera salvifica. Possiamo rendere una testimonianza lodando Dio per modalità specifiche con le quali ci sta trasformando, ma solo lui può attrarre a sé i nostri simili. Noi possiamo piantare dei semi di verità, ma solo Dio può convertire il cuore. Spesso confondiamo il nostro ruolo con quello del Signore, e tanto basta per trovare delle scuse al fatto di non testimoniare. Sì, Dio si servì di Giona, ma solo lui, non Giona, fece cambiare idea a Ninive.

`Conquistare un’anima è una missione troppo difficile per le nostre sole forze. Come possiamo invece unirci al Signore in quest’opera e mettere a sua disposizione la nostra vita e la nostra testimonianza?`