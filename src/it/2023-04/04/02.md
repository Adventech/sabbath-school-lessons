---
title:  Il dono dell’ospitalità
date:   22/10/2023
---

`Leggere Genesi 18:1-15. Quali caratteristiche dell’ospitalità si palesano nella risposta di Abramo ai suoi ospiti?`

Abramo era seduto all’ingresso della sua tenda nell’ora della canicola. Un comportamento insolito. In estate, in quel particolare momento del giorno, quando il sole è allo zenit, chiunque va alla ricerca di ombra e di refrigerio. Forse Abramo stava resistendo all’afa per essere d’aiuto a eventuali passanti? A un certo punto passano tre viandanti. Per sua abitudine offriva ospitalità agli stranieri, per questo prese l’iniziativa: il testo dice che corse loro incontro dall’ingresso della tenda, un particolare estremamente importante: Abramo decise di andare incontro a quegli estranei anticipandoli. «“Lasciate che si porti un po’ d’acqua, lavatevi i piedi e riposatevi sotto quest’albero. Io andrò a prendere del pane e vi ristorerete; poi continuerete il vostro cammino; poiché è per questo che siete passati dal vostro servo”. Quelli dissero: “Fa’ pure come hai detto”» (Ge 18:4,5).

Abramo era consapevole della sua missione, condividere con chiunque la conoscenza del Signore in un mondo permeato di paganesimo, idolatria e politeismo. Come possiamo vedere in questo episodio, il modo più immediato di adempiere alla missione è l’ospitalità nei confronti di questi stranieri, che parevano apparsi dal nulla all’orizzonte. «La sua grande famiglia, inclusa la servitù, contava più di mille persone, molte delle quali erano capifamiglia, e non pochi erano stati di recente convertiti dal paganesimo; un tale gruppo di persone esigeva che il timone fosse retto da una mano salda. Metodi deboli e vacillanti non sarebbero bastati... L’influsso di Abramo si estese oltre la sua casa. Ovunque egli piantasse la tenda vi erigeva vicino un altare per il sacrificio e per l’adorazione. Dopo che la tenda era rimossa, l’altare rimaneva e molti Cananei erranti, la cui conoscenza di Dio era derivata dalla vita del suo servo Abramo, si fermavano a quell’altare per offrire essi stessi sacrifici al Signore» ED, 187 [p. 110].

Quest’uomo capì immediatamente che Dio lo aveva chiamato alla missione e che il suo viaggio verso la terra promessa non sarebbe stata una vacanza ma una benedizione per le persone intorno al lui e, tramite la sua progenie, per il mondo.

`Quali esempi riguardanti l’ospitalità dimostrata da Abramo pensi di potere emulare?`