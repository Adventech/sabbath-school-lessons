---
title:  La missione di Abramo
date:   25/10/2023
---

`Leggere Genesi 19:1-29. Che cosa produsse lo spirito di ospitalità, amore e preghiera di Abramo?`

Il testo fornisce un’interessante indicazione circa la posizione di Lot nella città di Sodoma: «Lot stava seduto alla porta di Sodoma» (Ge 19:1). Questo vuol dire che era una figura importante nella città, sicuramente un pubblico ufficiale, perché sedersi nei pressi delle porte era un privilegio riservato a ufficiali, giudici e re (2 S 19:8; Gr 38:7; Ru 4:1).

Genesi 19 è quasi corrispondente al capitolo precedente e alla vicenda degli angeli con Abramo. Lui e Lot sono entrambi seduti a una porta (Ge 18:1; 19:1); tutti e due invitano gli stranieri a riposarsi nella loro dimora (18:3,4; 19:2) e preparano loro del cibo (18:4-8; 19:3). A prescindere dai suoi difetti, Lot aveva alcune caratteristiche positive, almeno così pare.

«Allora il SIGNORE fece piovere dal cielo su Sodoma e Gomorra zolfo e fuoco, da parte del SIGNORE; egli distrusse quelle città, tutta la pianura, tutti gli abitanti delle città e quanto cresceva sul suolo» (19:24,25).

Non sappiamo quante persone vivessero nelle due città di Sodoma e Gomorra ai tempi di questo racconto, ma tra migliaia d’individui solo quattro le lasciarono e solo tre furono salvati. La stessa cosa avvenne nel caso del diluvio. Non possiamo sapere quante persone vivessero in quel momento, sappiamo però che la maggior parte non ebbe scampo. Il numero esiguo di residenti di Sodoma a salvarsi ha delle implicazioni per la nostra missione: non tutti si salveranno. Ci piacerebbe che tutti accettassero Gesù e il suo piano di salvezza, ma ciascuno di noi ha libertà di scelta. Il nostro compito è quello di invitare il maggior numero possibile di persone a scegliere Gesù. Mentre stiamo compiendo la missione, Dio ci assiste mediante lo Spirito Santo. La libertà di scelta implica che, a prescindere da quanto preghiamo, la salvezza dipende da una decisione personale.

`Come evitare lo scoraggiamento quando non vediamo i risultati desiderati durante la missione?`