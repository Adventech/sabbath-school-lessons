---
title:  Approfondimento
date:   27/10/2023
---

«La preghiera di Abramo era stata suggerita dall’amore per degli esseri umani in pericolo di morte. Sebbene egli detestasse i vizi di quella città corrotta, desiderava la salvezza dei peccatori. Il suo grande interesse per Sodoma ci indica con quanta sollecitudine dovremmo preoccuparci di chi persiste nell’errore.

Dovremmo infatti odiare il male, ma provare amore e compassione per chi lo commette. Intorno a noi vi sono molte persone che stanno perdendo ogni speranza di salvezza, proprio come gli abitanti di Sodoma. Ogni giorno, in ogni momento, vi sono uomini che smarriscono ogni possibilità di essere salvati, ponendosi fuori dal potere d’intervento della grazia divina. Dove sono le voci di avvertimento e supplica che offrono loro di fuggire da questa spaventosa minaccia? Dove sono coloro che con fede, umiltà e pazienza dovrebbero intervenire per loro presso Dio? Abramo nutriva in sé lo stesso amore di Cristo, il Figlio di Dio, il grande difensore dei peccatori. Colui che ha pagato il prezzo della salvezza dell’uomo, conosce bene il valore di ogni singolo individuo. [...] Mentre stava per morire sulla croce, oppresso dal terribile peso degli errori di tutto il mondo, pregò per i suoi aguzzini mormorando: “... Padre, perdona loro, perché non sanno quello che fanno» (Lu 23:34)”» PP, 140 [pp. 112,113].

«Abramo fu considerato dalle nazioni vicine un principe potente, un capo saggio e abile. Egli non perse mai l’occasione per svolgere un’azione positiva nei suoi rapporti con i popoli vicini: la sua vita e il suo carattere erano in stridente contrasto con i costumi dei seguaci dei culti idolatri, ed esercitavano un’efficace ascendente in favore della vera fede. La sua fedeltà a Dio era ferma, la sua affabilità e cortesia ispiravano fiducia e amicizia e il suo sincero altruismo suscitava rispetto e lode» PP, 133,134 [p. 106].

**Domande per la condivisione**

`Nella Scrittura quali altri esempi di persone hanno risposto a una chiamata alla missione? Vogliamo parlare di Giovanni il battista? Lo definiresti una persona che ha avuto successo?`

`Leggere Genesi 19:30-36. Che tipo di carattere rivelarono alcuni dei sopravvissuti di Sodoma?`

`Quali altri insegnamenti ci lascia l’esempio di Abramo circa la missione e il modo di svolgerla?`

`Come giudichi l’intercessione di Abramo a favore di Sodoma e Gomorra, un successo o un fallimento?`