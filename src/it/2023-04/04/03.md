---
title:  L’amore di Abramo per chiunque
date:   23/10/2023
---

`Leggere Genesi 18:16-33. In che modo Abramo esercitò la grande qualità dell’amore per tutte le persone senza distinzione di lingua, etnia o tribù?`

La seconda qualità di Abramo che emerge da Genesi 18 è il suo amore per gli altri, anche per quelli che non conosceva personalmente. Si tratta di una grande lezione per ciascuno di noi. Gli abitanti di Sodoma e Gomorra erano peccatori, molto lontani dai suoi valori, ma il cuore di Abramo era colmo di amore per tutti senza alcuna distinzione. Dio rivela poi ad Abramo la decisione di distruggere le città di Sodoma e Gomorra. «Il SIGNORE disse: “Siccome il grido che sale da Sodoma e Gomorra è grande e siccome il loro peccato è molto grave, io scenderò e vedrò se hanno veramente agito secondo il grido che è giunto fino a me; e, se così non è, lo saprò”» (Ge 18:20,21). Con grande umiltà e spirito di riverenza, Abramo rivolse la sua richiesta a Dio: «Non sia mai che tu faccia una cosa simile! Far morire il giusto con l’empio, in modo che il giusto sia trattato come l’empio! Non sia mai! Il giudice di tutta la terra non farà forse giustizia?» (v. 25).

Abramo, per mezzo del suo amore, sperava di salvare tutti gli abitanti di quelle città, non solo i giusti. Di certo sapeva bene il livello di malvagità che avevano raggiunto; chi può sapere le storie che aveva udito riguardo a quelle persone e le loro pratiche? Da quel che sappiamo su di essi, come rivela il capitolo successivo con la misera vicenda di Lot e della folla radunatasi fuori dalla sua casa (Ge 19:1-11), si trattava di persone davvero crudeli. Eppure, Abramo, avendo sperimentato sulla propria persona l’amore di Dio, si appella a lui in loro favore. Sapeva che gli esseri umani possono sempre tornare al Signore con spirito di pentimento e considerava che salvare gli abitanti di quelle città avrebbe significato dare loro un’opportunità di ravvedimento. Abramo fece quella richiesta basandosi sull’esperienza personale e sulla conoscenza dell’amore provato da Dio per uomini e donne. Lui stesso amava grandemente i peccatori e sapeva che finché c’è vita c’è speranza.

`Perché la preghiera d’intercessione ha un ruolo molto importante nella nostra esperienza spirituale? In che modo pregare per chi ha bisogno ci aiuta a crescere spiritualmente e a capire meglio l’amore di Dio per i peccatori?`