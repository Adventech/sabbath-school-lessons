---
title:  Lo spirito di preghiera di Abramo
date:   24/10/2023
---

`Leggere Genesi 18:23-32 e Giacomo 5:16. Qual è la forza della preghiera d’intercessione?`

Il dialogo tra Dio e Abramo possiamo considerarlo un esempio, una rappresentazione della preghiera d’intercessione. In questo capitolo Abramo viene presentato come intercessore davanti al Signore per gli abitanti di Sodoma e Gomorra. Egli lancia una supplica per essi, in loro favore; per certi versi agisce come simbolo di Gesù, che è il nostro intercessore presso il Padre. Oggi, la nostra missione avrà successo solo se ci dedicheremo a questo genere di preghiera.

Abramo aveva imparato ad amare gli abitanti di Sodoma, Gomorra e delle altre città vicine. Ecco perché la sua invocazione era onesta e sincera. Aveva già combattuto contro alcuni re che avevano sconfitto quelli di Sodoma e Gomorra. Dopo la vittoria di Abramo, Bera, sovrano di Sodoma, si presentò da lui accompagnato da Melchisedec. Bera chiese che il suo popolo potesse fare ritorno a casa: «Dammi le persone; i beni prendili per te» (Ge 14:21). Ecco un’indicazione dell’amore di quel re per il suo popolo. Poiché una delle principali caratteristiche di Abramo era l’amore, amò anche i sovrani di Sodoma e Gomorra, pregando per loro e per la loro gente. «La preghiera di Abramo era stata suggerita dall’amore per gli esseri umani in pericolo di morte» PP, 140 [p. 112].

Abramo esercitava nelle sue preghiere l’umiltà e la perseveranza. Appena Dio accettò la sua prima richiesta, salvare cioè la città se si fossero trovati almeno 50 giusti al suo interno, proseguì con l’intercessione.

La nostra missione non può avere successo se non è accompagnata dalla preghiera d’intercessione. Dopo avere incontrato qualcuno, dopo aver fatto uno studio biblico o predicato un sermone, dobbiamo pregare per le persone con le quali siamo entrati in contatto. Dio è attento a queste preghiere e tocca il cuore delle persone che abbiamo conosciuto. Non saranno le nostre parole o la nostra eloquenza a convertire i nostri amici o conoscenti, ma lo Spirito Santo. Ecco perché quale che sia la missione in cui siamo impegnati, dobbiamo pregare per ogni singola persona.

`Leggere Romani 8:34 ed Ebrei 7:25. Che cosa ha fatto Gesù per noi e in che misura una simile realtà ci aiuta a capire meglio il nostro ruolo d’intercessori per gli altri?`