---
title:  'Il vangelo eterno: il messaggio della missione'
date:   10/10/2023
---

`Leggere Apocalisse 14:6,7. Quali aspetti della missione riesci a identificare nel «vangelo eterno» presentato dal messaggio del primo angelo?`

Questo è l’unico passo della Scrittura dove le parole «vangelo» ed «eterno» sono collegate. Il vangelo è la buona notizia della grazia offerta a tutti mediante Gesù Cristo, il quale è venuto nel nostro mondo per mostrarci «grazia e verità» (Gv 1:14). Ha vissuto senza peccare ed è morto sulla croce come sacrificio espiatorio per farsi carico della colpa dei nostri peccati (Is 53:4,5; 1 P 3:18). È risorto, è tornato in cielo, si è seduto alla destra del Padre e oggi intercede a nostro beneficio nel santuario celeste (Ap 1:18; At 2:33; Eb 7:25). Presto compirà la sua più grande promessa, il suo ritorno in maestà e gloria e, dopo il millennio, stabilirà il regno di Dio sulla terra (Gv 14:1-4; At 1:11; Ap 21:1-4). Queste sono tutte realtà fondamentali del vangelo eterno. Il fatto che questo messaggio sia eterno assume un valore notevole. Esiste un solo vangelo in grado di salvarci e resterà sempre lo stesso fino a quando la missione di Dio si adempierà completamente. Non ci sarà mai un vangelo alternativo. Dottrine e insegnamenti ingannevoli vanno e vengono (Ef 4:14), ma il messaggio della salvezza, il vangelo eterno, è immutabile e coloro che ci credono e vivono in coerenza con esso saranno premiati (De 5:33; Ro 2:6). Lo stesso mandato affidato ai primi discepoli riguarda anche noi oggi. Dobbiamo proseguire l’opera di fare discepoli per Cristo ovunque. Ma che tipo di discepoli? Deve trattarsi solo di persone oneste, devote e amabili? Questi tratti sono essenziali, ma non sufficienti. Dobbiamo fare discepoli concentrati su tutti gli elementi biblici del discepolato (Lu 9:23; Gv 13:34,35; 2 Co 5:17) con uno scopo finale: prepararsi e preparare gli altri al ritorno del nostro Signore, Gesù Cristo.

«Proclamare il giudizio equivale ad annunciare l’imminente ritorno di Cristo. Questa proclamazione è definita “vangelo eterno”. Dunque, la predicazione della seconda venuta di Gesù quale evento imminente costituisce una componente essenziale del messaggio del vangelo» COL, 227,228 [p. 168].

`In che modo il concetto di giudizio si lega al «vangelo eterno» nel messaggio del primo angelo? Perché il vangelo deve essere centrale rispetto all’idea di giudizio?`