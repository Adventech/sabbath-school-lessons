---
title:  Il popolo di Dio, il canale della missione
date:   11/10/2023
---

Nel corso della storia, Dio ha sempre potuto contare su persone che ne hanno fedelmente rappresentato il carattere e ubbidientemente dato corso ai suoi propositi. Il popolo di Dio è composto da quelli che sono stati chiamati e hanno accettato il suo invito a essere partecipi della sua grazia. Tutti loro sono stati e continuano a essere strumenti di Dio per il compimento della sua missione.

`Leggere Genesi 12:1-3 e Deuteronomio 7:6,11,12. Qual era lo scopo originale di Dio per il suo popolo al tempo dell’Antico Testamento?`

Il patto con Abramo e i suoi discendenti aveva un obiettivo preciso. Essi furono chiamati, creati e incaricati di essere agenti della missione divina, canali delle benedizioni destinate alle nazioni (cfr. De 28:10; Is 49:6). Tuttavia, furono scelti nell’ambito di una relazione con Dio basata su una condizionalità implicita di fede e ubbidienza (Ge 22:16-18; Es 19:5,6; De 28:1,2; 2 Cr 7:14). Il processo di attrarre a Israele le nazioni attigue fu la «strategia missionaria» di Dio nell’Antico Testamento; nel Nuovo, la sua missione prosegue. Il Signore risorto e Salvatore lancia una strategia rinnovata (Mt 28:18-20; At 1:8) in cui i discepoli di Cristo (inclusa la chiesa) si recano non solo nelle nazioni limitrofe, come accaduto al tempo dell’antico Israele, ma nel mondo intero. La missione non ebbe origine all’interno della chiesa; al contrario, è la chiesa a esistere perché Dio ha ancora una missione che deve essere adempiuta tramite la chiesa stessa.

Resta pur sempre una domanda: qual è la missione della chiesa? È la stessa di colui che ha fatto nascere la chiesa? «Perché il Figlio dell’uomo è venuto per cercare e salvare ciò che era perduto» (Lu 19:10). Anche se nessun membro di chiesa ha la possibilità di salvare qualcuno, possiamo e dobbiamo indirizzare gli altri all’unico in grado di farlo, cioè Gesù Cristo.

«La missione della chiesa di Cristo è salvare i peccatori, far conoscere l’amore di Dio agli uomini e condurli a Cristo grazie alla potenza di questo amore» 1 TT, 359 [p. 248]. Che privilegio e che enorme responsabilità!

`Per la chiesa la missione è come l’aria per l’essere umano. Senza di quella, si muore. Senza missione, la chiesa muore. Cosa puoi fare per sostenere la vita della tua chiesa?`