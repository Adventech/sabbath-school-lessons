---
title:  Il Dio trino, l’origine della missione
date:   08/10/2023
---

Al centro della missione di Dio nella Scrittura c’è Gesù, unica strada per la salvezza. Egli stesso ha dichiarato: «Io sono la via, la verità e la vita; nessuno viene al Padre se non per mezzo di me» (Gv 14:6). Ma Gesù ci aiuta anche a capire la centralità del Dio trino rispetto alla sua missione. Tutto ciò che faceva era grazie e in vista del Padre celeste (4:34; 5:30; 12:45). Ricordiamoci comunque che la missione di Gesù non cominciò quando lui venne su questa terra. L’aveva ricevuta dal Padre prima ancora che fosse creata (cfr. Ef 1:4; 1 P 1:20). Quindi Dio pianificò il suo impegno per l’umanità prima ancora di gettare le fondamenta del nostro pianeta e fece intenzionalmente ingresso nella storia dell’umanità con l’obiettivo di raggiungere questo proposito.

Il Figlio creò il mondo (Gv 1:3) e «quando giunse la pienezza del tempo» (Ga 4:4), Dio dimostrò il suo amore inviandolo qui da noi (Gv 3:16,17). Il Figlio venne, morì sulla croce e sconfisse la morte. Poi, sempre mandato dal Padre, arrivò lo Spirito (14:26; 16:7), convinse il mondo (16:8-11) e oggi prosegue la missione del Padre e del Figlio potenziando e inviando il popolo di Dio a compiere la missione (14:26; 16:13,14).

`Leggere Giovanni 20:21,22. La consapevolezza che la missione ha le sue origini nel Padre, nel Figlio e nello Spirito Santo, in che modo influenza la nostra missione?`

Anche se nella Bibbia non troviamo il termine «Trinità», le evidenze trinitarie focalizzate sulla missione sono numerose. Per esempio, dopo la risurrezione, Cristo apparve ai discepoli e promise loro: «Ed ecco io mando su di voi quello che il Padre mio ha promesso; ma voi, rimanete in questa città, finché siate rivestiti di potenza dall’alto» (Lu 24:49). Ecco rivelata in un’unica frase la realtà della missione trinitaria: la promessa del Padre, il Figlio, che assicura il compimento della promessa, e la promessa stessa, ovvero la discesa dello Spirito Santo (Lu 3:16; cfr. At 1:4,5,8). Questo ci insegna che la missione non è nostra, ma appartiene al Dio trino, e proprio per questo non potrà fallire.

`Padre, Figlio e Spirito Santo sono tutti coinvolti nell’opera di salvezza degli esseri umani. Perché deve essere motivo di consolazione?`