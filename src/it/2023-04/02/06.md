---
title:  Il mondo, l’arena della missione
date:   12/10/2023
---

`Leggere Apocalisse 7:9,10. Secondo questi testi, qual è l’ampia portata geografica della missione di Dio?`

La lezione di questa settimana ha intenzionalmente affrontato due testi cruciali sulla missione che evidenziano la necessità di fare discepoli nel grande mandato e il messaggio del vangelo eterno. Interessante il fatto che entrambi abbiano almeno un punto di connessione comune: il «dove» della missione. «Andate dunque e fate miei discepoli tutti i popoli» (Mt 28:19), «a quelli che abitano sulla terra, a ogni nazione, tribù, lingua e popolo» (Ap 14:6).

Il vangelo di Cristo deve raggiungere ogni classe sociale, ogni nazione, lingua e popolo. L’influsso del vangelo è quello di unire i salvati in un’unica grande fratellanza. L’unico modello che dobbiamo imitare è Cristo. Se accettiamo la verità così com’è in lui, i pregiudizi dei nazionalismi e le gelosie si sgretoleranno e lo spirito della verità fonderà i nostri cuori in uno solo.

Quando Gesù ha detto «mi sarete testimoni» (At 1:8) aveva in testa 3 aree geografiche ben precise:

**Area 1**: «mi sarete testimoni a Gerusalemme». All’epoca i suoi discepoli vivevano molto vicino a Gerusalemme, dunque Gesù stava dicendo: «cominciate a condividere con le persone vicine a voi l’esperienza che avete vissuto con Dio». La missione comincia in famiglia, con i vicini, con gli amici. È questo il suo luogo di partenza;

**Area 2**: «In tutta la Giudea e Samaria». La nostra missione coinvolge anche quanti sono allo stesso tempo vicini e distanti da noi. Fanno parte di questo gruppo quelli che parlano la medesima nostra lingua, che hanno una cultura simile alla nostra, ma che non vivono o condividono le nostre stesse prerogative di fede. Ecco un ulteriore territorio di missione;

**Area 3**: «fino alle estremità della terra». La missione di Dio ci chiama a raggiungere individui di ogni genere, che appartengono a ogni gruppo etnico, che parlano le lingue più disparate. Ecco l’0biettivo della missione.

`Sfida 1. Prega ogni giorno di questa settimana per il territorio nel quale vivi. Dio ti ha messo lì per una ragione.`

`Sfida 2: Fai una ricerca sui dati demografici della tua zona (il tipo di gente che vive intorno a te): etnia, provenienza religiosa, età media, status sociale, lingua parlata, ecc. Chiedi al Signore di mostrarti come essere un canale per far confluire il suo amore anche verso di loro. Per una testimonianza a tutti i popoli.`