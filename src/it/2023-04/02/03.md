---
title:  Fare discepoli, l’obiettivo della missione
date:   09/10/2023
---

`Leggere Matteo 28:16-20. Quali elementi del discepolato riesci a identificare in questo brano?`

Matteo 28:16-20 contiene il grande mandato, con il quale Gesù istruisce i suoi discepoli ad andare per il mondo a fare discepoli e li orienta alla comunione (cfr. Mr 16:15,16; Lu 24:44-49; Gv 20:21-23; At 1:8). Gli elementi basilari di Matteo 28:16-20 possono essere riassunti in quattro semplici aspetti:

1\. Gesù ordina ai suoi discepoli di andare in Galilea per stare con lui (vv. 16,17);

2\. Gesù dichiara loro la sua autorità e sovranità (v. 18);

3\. Gesù attribuisce loro un incarico specifico: fare suoi discepoli (vv. 19,20);

4\. Gesù promette che sarà sempre insieme a loro fino alla fine (v. 20). Fare discepoli di Gesù è l’obiettivo principale del grande mandato e della missione. Nel greco originale, l’inizio di Matteo 28:18 dice «dopo essere andati, perciò, fate discepoli [...]». La congiunzione «perciò» attribuisce al mandato le fondamenta sulle quali è stato presentato (v. 19): la potenza, l’autorità e la sovranità di Gesù, tutte provenienti dalla vittoria conquistata con la sua risurrezione.

È importante sottolineare che l’unico verbo di moto con valore imperativo nel grande mandato è «fare discepoli». Insegnare a tutti, battezzarli e condividere con il mondo intero gli insegnamenti di Gesù sono le caratteristiche del processo del discepolato. In questo caso Cristo sta chiaramente indirizzando i suoi discepoli a un unico proposito: fare suoi discepoli. Siamo in presenza di uno dei più grandi passaggi dedicati alla missione di tutta la Bibbia. Termina con la promessa di Gesù che garantisce la sua presenza continua accanto ai suoi fedeli.

Il grande mandato, ovviamente, era destinato a essere recepito da una platea ben più ampia dei primi discepoli riuniti in quella particolare circostanza. Non potevano certo andare «in tutte le nazioni» con le loro sole forze per adempiere alla nuova missione di fare altri discepoli. Perciò, il mandato è universale nel suo campo di applicazione: ogni vero seguace di Gesù Cristo dovrebbe dedicarsi alla ricerca di nuovi discepoli. Inoltre, il messaggio da veicolare il vangelo eterno di Gesù Cristo è destinato a tutto il mondo, senza alcun limite di tipo geografico, sociale o etnico.

`La missione è «fate miei discepoli». In che modo questo mandato del Maestro condiziona il tuo modo di vivere e di servire il prossimo? Cosa puoi fare per lasciarti coinvolgere in tale missione?`