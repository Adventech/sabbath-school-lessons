---
title:  «Lo uccideste»
date:   08/11/2023
---

Atti 2 narra l’effusione dello Spirito Santo alla Pentecoste. Mentre i seguaci di Gesù stavano pregando, lingue di fuoco si posarono sopra le loro teste. Capirono che avevano ricevuto la potenza promessa dello Spirito Santo.

`Leggere Atti 2:1-41. Cosa successe ai discepoli dopo avere ricevuto lo Spirito Santo il giorno della Pentecoste?`

I discepoli cominciarono a parlare in altre lingue «come lo Spirito dava loro di esprimersi» (At 2:4). Il punto chiave è il fatto che Dio rafforzò ogni persona a beneficio dei miscredenti. Quella benedizione non doveva servire solo al loro bene, non era finalizzata al raggiungimento della salvezza e nemmeno alla possibilità di diventare ricchi parlando una lingua straniera. La benedizione serviva al compimento della missione di Dio verso i perduti. Il Signore oggi chiama ciascuno dei suoi fedeli a utilizzare i loro doni per il bene della sua missione. Abbiamo ricevuto dei doni: quale missione più alta se non quella di utilizzare quanto ottenuto per raggiungere gli altri?

Per effetto dell’effusione dello Spirito Santo, molti di quelli che avevano respinto il Messia si pentirono, perché qualcuno di essi era certamente a Gerusalemme quando egli morì. Pietro accusò alcuni di loro di aver crocifisso Gesù; si resero chiaramente conto di quello che avevano fatto e, persuasi, gridarono: «Fratelli, che dobbiamo fare?» (v. 37). E così poterono anche ricevere il perdono. Pietro si rivolse loro dicendo: «Ravvedetevi e ciascuno di voi sia battezzato nel nome di Gesù Cristo, per il perdono dei vostri peccati, e voi riceverete il dono dello Spirito Santo» (v. 38).

Lavorando insieme, in armonia reciproca e con lo Spirito Santo, quei seguaci di Gesù predicarono il pentimento e il perdono dei peccati, anche per chi era stato direttamente coinvolto nella crocifissione di Gesù! Questa è la forza del vangelo. Se questo messaggio non ci motiva alla missione, cos’altro potrà riuscirci? Siamo chiamati a diffondere il vangelo a un mondo corrotto e peccatore. Ma il nostro compito non è quello di giudicare, bensì di testimoniare della potenza salvifica di Cristo.

`Perché l’idea che la salvezza fu offerta anche a chi era stato complice nella morte di Cristo ci incoraggia in vista della nostra salvezza, ma anche in vista della testimonianza al prossimo?`