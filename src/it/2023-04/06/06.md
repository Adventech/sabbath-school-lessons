---
title:  Un ritratto della chiesa delle origini
date:   09/11/2023
---

`Leggere Atti 2:41-47. Qual è il quadro della chiesa primitiva qui descritto?`

Atti 2 termina con una bella descrizione di ciò che era la chiesa primitiva. Al versetto 41 è scritto che quelli battezzati venivano «aggiunti a loro». Si potrebbe interpretare come se qualcuno, occupato a fare i conteggi, avesse aggiunto il numero dei nuovi credenti a quelli già esistenti per stabilire la nuova somma totale del gruppo. Ma è un’interpretazione debole; la formulazione del versetto vuole piuttosto chiarire che i neobattezzati entrarono a far parte del gruppo con pari dignità.

Una funzione essenziale nella chiesa cristiana delle origini fu il discepolato. I nuovi membri venivano così formati: proseguiva il loro apprendimento per mezzo della dottrina e della comunione da parte degli apostoli. Le parole «dottrina» e «comunione» in questo testo significano letteralmente «istruzione» e «collaborazione». La predicazione degli apostoli combatteva le credenze non corrette e offriva nuove spiegazioni riguardo a ciò che le persone stavano vivendo e vedendo. Ma non insegnava loro come adempiere da un punto di vista pratico quella nuova verità. La sua applicazione si manifestava nelle relazioni interpersonali. I nuovi credenti venivano accuratamente e intenzionalmente formati mediante un insegnamento diretto, ma anche per mezzo della partecipazione alla vita quotidiana degli altri credenti, sotto la supervisione e la guida di persone come gli apostoli, che erano spiritualmente maturi e consolidati nella fede. La predicazione che dice alla gente cosa fare, ma non come, è di basso spessore. Tuttavia, anche leggendo manuali o ascoltando sermoni che spiegano come fare le cose, non c’è metodo migliore del vedere gli altri come fanno e imitarli. Paolo ne era ben consapevole e istruì i suoi allievi a imitarlo, così come egli aveva imitato Cristo (1 Co 11:1). Quando gli altri possono osservarti e comprendere la realtà della tua esperienza con Cristo, ne otterranno un beneficio.

`Sfida 1. Pensa a una persona che conosci e che vorresti diventasse credente. Prega ogni giorno perché abbia la possibilità di vivere un’esperienza personale con Gesù.`

`Sfida 2. C’è qualcuno che stai formando e guidando a stabilire una relazione con Gesù? Cerca il modo di introdurre questa persona alla conoscenza e alla comunione con altri credenti.`