---
title:  Un fondamento profetico
date:   06/11/2023
---

`Leggere Luca 24:36-49. Che cosa accadde e perché si trattò di un’esperienza basilare per gli apostoli?`

È interessante notare come inizialmente i discepoli non hanno creduto per paura. Poi, dopo aver visto Gesù e avere avuto la certezza che era davvero vivo, non credettero per la troppa gioia (v. 41). Ti è mai capitato di pensare che una cosa fosse troppo bella per essere vera? Ecco, fu quello che provarono i discepoli e gli altri nella camera alta. Se però Gesù avesse consegnato loro solo questa esperienza, una volta andatosene, la loro fede avrebbe rischiato di non durare. Con il passare del tempo, la sua forza avrebbe potuto svanire, se ne sarebbero dimenticati o magari avrebbero iniziato a nutrire dei dubbi al riguardo. Gesù non si limitò dunque a mostrare loro le cicatrici e a mangiare del pesce davanti ai loro occhi. Li condusse dentro la Parola e indicò loro le fondamenta profetiche per la sua opera e il suo ministero. A prescindere dalla straordinarietà dell’esperienza vissuta con lui, Gesù volle che la loro fede affondasse le radici nella parola di Dio.

«Queste sono le cose che io vi dicevo quand’ero ancora con voi: che si dovevano compiere tutte le cose scritte di me nella legge di Mosè, nei profeti e nei Salmi» (v. 44). Ecco un’altra motivazione potente per la missione e la testimonianza: la parola di Dio. Gesù sapeva che per consolidare l’esperienza dei discepoli c’era bisogno che capissero il motivo della sua morte e il significato della risurrezione. Avevano bisogno di modificare la loro visione del mondo, per spostarsi dal regno politico e terreno a una soluzione definitiva per il peccato e alla grande vittoria di Cristo sulla morte. Il vangelo aveva ben altro valore dell’ottenimento della sovranità politica d’Israele; esso rivelava il trionfo di Cristo su Satana e garantiva che un giorno tutti i malvagi del mondo sarebbero stati annientati e la terra ricreata; rivelava inoltre che Dio sarebbe rimasto in mezzo al suo popolo. Egli «aprì loro la mente» (v. 45) perché comprendessero quelle verità, che poi avrebbero condiviso con il mondo.

La nostra esperienza con Gesù non può reggere se non è sostenuta dalle fondamenta della sua Parola, comprese le profezie che rimandano alla storia e a eventi come la prima venuta e il ritorno di Cristo. Una volta comprese queste verità saremo pronti e motivati per la missione.

`Ti ritieni saldo nelle profezie che indicano la prima venuta e il ritorno di Cristo? Perché, in vista degli ultimi tempi, è importante essere radicati nella parola di Dio, e per quale motivo la comprensione delle profezie diventa cruciale ai fini della missione?`