---
title:  Attesa e missione
date:   07/11/2023
---

Luca 24 termina con l’ascensione in cielo di Gesù (vv. 50-53), ma non è la fine della storia. L’autore prosegue scrivendo il libro degli Atti. Poco prima della sua ascesa, Gesù consegnò alcune istruzioni immediate ai discepoli, oltre la missione e le promesse: rimanete a Gerusalemme in attesa di una «potenza dall’alto» (v. 49; cfr. anche At 1:4-8). Gesù lasciò le disposizioni di attendere a Gerusalemme fino al compimento del suo impegno di mandare la Promessa del Padre (lo Spirito Santo), che li avrebbe riempiti di potenza per essere testimoni a Gerusalemme, in Giudea, in Samaria e oltre.

`Leggere Atti 1:12-26. I discepoli erano ormai diventati 120 tra uomini e donne. Che cosa fecero mentre erano in attesa?`

Gesù aveva affidato ai discepoli una missione chiara: essere testimoni di lui nei confronti del mondo. Così, mentre attendevano, si prepararono per quella missione in due modi: per prima cosa, proseguirono uniti nella preghiera e nella supplica. Nessuno di loro nutriva dubbi sulla missione che Gesù aveva loro assegnato, e l’avevano accettata. Questa cosa li ispirò a unirsi in preghiera. Luca non ci dice su cosa pregarono, ma si può presumere che domandassero la saggezza, la forza e il coraggio necessari per adempiere tutti insieme alla missione. Un grande esempio per noi. Poi iniziarono a prepararsi logisticamente. Giuda aveva consegnato Gesù per l’esecuzione capitale e poi si era tolto la vita. Significava che tra i dodici vi era un posto vacante. Dunque, mentre aspettavano, i discepoli ricercarono la guida di Dio e selezionarono un sostituto. Essi stavano a tutti gli effetti organizzandosi e pianificando l’avvio della loro missione. Nel percorso decisionale, Pietro assunse un ruolo di leadership e nessuno osò sfidare la sua mossa; tutti furono concordi nel vederci la saggezza divina. Avevano la consapevolezza e la fiducia che il Signore stesse agendo e muovendosi in mezzo a loro. Il loro tempo di attesa non fu segnato dall’ozio ma caratterizzato dalla determinazione e da un’azione finalizzata alla missione. Mentre attendiamo la discesa dello Spirito Santo per aiutarci a completare la grande missione di Dio, dobbiamo rimanere uniti e incoraggiarci a vicenda (Eb 10:24,25) e pregare per ricevere lo Spirito del Signore. Occorre anche allineare noi stessi e la chiesa alla vera priorità divina: la salvezza dei perduti.

`Come si fa ad attendere il ritorno del Signore senza perdere la fede? In questa fase, qual è il modo migliore per utilizzare il nostro tempo?`