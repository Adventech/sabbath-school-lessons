---
title:  Condividere la buona notizia
date:   05/11/2023
---

`Leggere Luca 24:1-12. Come reagirono quelli che avevano udito del Cristo risorto?`

La domenica mattina di buon’ora, dopo la morte di Gesù, secondo Luca, alcune donne si recarono presso il sepolcro. Portarono delle spezie, è presumibile quindi che intendessero raggiungere il corpo di Gesù adesso che il sabato era finito. Si aspettavano di trovare una tomba ancora sigillata e invece, con grande stupore, si accorsero che era vuota. Incerte sul da farsi, s’impaurirono quando apparvero due uomini con abiti risplendenti. Quegli uomini dovevano però comunicare un messaggio. Ricordando loro le parole di Gesù, dissero a quelle donne che Cristo in realtà era risorto, come aveva preannunciato. Pazze di felicità, tornarono rapidamente là dove erano rimasti i discepoli di Gesù e molti altri suoi seguaci per dire loro quello che avevano visto e sentito, perché il loro entusiasmo era incontenibile. Stavano condividendo con altri quello che avevano appena appreso su Cristo. Proviamo a immaginare le emozioni di quelle donne. Avevano appena vissuto un’esperienza straordinaria, che di certo suscitò in esse soggezione, ma i discepoli definirono quelle parole «un vaneggiare» e non ci credettero. Pietro, però, incerto se crederci o meno, corse verso il sepolcro per verificare di persona. Per lui, e per molti di noi, esiste una certa esitazione nell’accettare qualcosa sulla semplice base delle parole dette da qualcun altro. Pietro ascoltò le donne, ma non fu in grado di condividerne l’esperienza se non più tardi. Di primo acchito vide solo una tomba vuota e, secondo il racconto di Luca «se ne andò, meravigliandosi dentro di sé» (Lu 24:12). La sua esperienza presso il sepolcro non fu analoga a quella delle donne. A prescindere dalla reazione del discepolo, le donne, appena udita la notizia che riguardava Gesù, vollero condividerla con altri. Quale migliore motivazione per la missione, se non quella di far sapere ad altri ciò che Gesù ha fatto per loro? Quale motivazione più alta se non quella di diffondere la buona notizia della salvezza in Cristo, unica nostra speranza?

Occorre vivere un’esperienza personale con Dio prima di poterne parlare ad altri. Il desiderio da parte nostra di condividere quello che amiamo di più deve essere un elemento cruciale rispetto alla nostra motivazione per la missione. D’altronde, è impossibile condividere ciò che non si ha.

`Quali esperienze personali ti piacerebbe condividere rispetto alla realtà di Dio e del suo amore?`