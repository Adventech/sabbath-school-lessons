---
title:  Il Dio che continua a stare con noi
date:   04/10/2023
---

La vita e il ministero di Gesù sono stati la rivelazione definitiva. In circa tre anni il Signore è stato in grado di svelare più particolari sulla propria essenza e sulla sua missione rispetto a tutti i metodi impiegati con le precedenti generazioni. Cristo fu la perfetta «immagine del Dio invisibile», colui nel quale «piacque di far abitare tutta la pienezza... avendo fatto la pace mediante il suo sangue» (Cl 1:15,19,20). In Cristo, la natura missionaria di Dio è stata totalmente svelata. Gesù stesso ha rivelato la sua missione dicendo «Il Figlio dell’uomo è venuto per cercare e salvare ciò che era perduto» (Lu 19:10).

`Leggere e riflettere attentamente sul passo di Giovanni 3:16. In che modo l’amore e la missione di Dio interagiscono in questo caso?`

Più tardi, nel corso del suo ministero, quando Gesù si apprestava a vivere la sua ultima settimana, c’era in gioco la sorte finale dell’umanità. Gli eventi accaduti in quei giorni collegarono l’aspettativa proveniente dal passato con la speranza riposta nel futuro. Nel corso della celebrazione della Pasqua, che simboleggiava la libertà dall’oppressione egiziana, Gesù Cristo, il Dio incarnato, donò la propria vita per liberarci dalla schiavitù del peccato. Scrive l’apostolo Paolo: «Colui che non ha conosciuto peccato, egli lo ha fatto diventare peccato per noi, affinché noi diventassimo giustizia di Dio in lui» (2 Co 5:21).

`Leggere Matteo 28:18-20. Qual è la promessa insita nel grande mandato? Quale rassicurazione ci offre mentre siamo impegnati e coinvolti nella missione di Dio?`

La morte di Cristo fu una parte del processo di riconciliazione, non la sua fine. Gesù, con la sua risurrezione, sconfisse la morte e ottenne «Ogni potere... in cielo e sulla terra» (Mt 28:18). Basandosi su questa realtà, incaricò tutti i suoi fedeli affinché facessero discepoli nel mondo, accompagnando la disposizione con una promessa sensazionale: «io sono con voi tutti i giorni, sino alla fine dell’età presente» (v. 20).

`Cosa significa, nella tua vita, avere Gesù accanto a te per sempre mentre ti dedichi alla missione?`