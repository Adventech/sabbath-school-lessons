---
title:  Il Dio che ritornerà per noi
date:   05/10/2023
---

`Leggere Giovanni 14:1-3. In che modo si collega al messaggio sulla fine dei tempi?`

Nel corso del suo ministero terreno, una delle promesse più preziose fatte da Gesù rispecchia una volta di più il desiderio del Creatore di stare con noi per l’eternità: «tornerò e vi accoglierò presso di me, affinché dove sono io, siate anche voi» (Gv 14:3). Secondo l’apostolo Giovanni, la promessa diventerà finalmente realtà. «Udii una gran voce dal trono, che diceva: «Ecco il tabernacolo di Dio con gli uomini! Egli abiterà con loro, essi saranno suoi popoli e Dio stesso sarà con loro e sarà il loro Dio» (Ap 21:3).

«L’opera della redenzione sarà completata. Dove il peccato è abbondato, la grazia di Dio sovrabbonderà. La terra stessa, che Satana pretende come sua, deve essere non solo riscattata, ma innalzata... Quaggiù, dove il Figlio di Dio è diventato uomo, dove il Re della gloria è vissuto, ha sofferto ed è morto; quaggiù, quando egli renderà nuove tutte le cose, il tabernacolo di Dio sarà in mezzo agli uomini... Per sempre, i redenti cammineranno nella luce del Signore lodandolo per il suo dono meraviglioso: Emmanuele, “Dio con noi”» DA, 26 [p. 14].

Siamo davanti alla descrizione più bella della redenzione. Il Dio della missione finalmente realizzerà il suo desiderio di vivere insieme ai suoi figli per l’eternità.

Che enorme privilegio far parte di questa realtà!

**Sfide settimanali**

Nel corso di questo trimestre sarai invitato a impegnarti volutamente nella missione di Dio. Sarà un’opportunità per vedere e sperimentare il Dio della missione in azione nella tua vita. Approfitta di questo momento per una riflessione interiore e sii pronto a condividere quanto hai imparato con la tua classe, ogni settimana. Questa sfida ti incoraggerà inoltre a migliorare il livello di coinvolgimento nella missione di Dio.

`Sfida 1. Prega ogni giorno della prossima settimana affinché il Signore apra il tuo cuore per essere parte della sua missione.`

`Sfida 2. Impara il nome di una persona che ancora non conosci: un vicino, un collega, un negoziante, un autista di autobus, ecc., e comincia a pregare per lui o per lei ogni giorno.`