---
title:  Il Dio che si protende verso di noi
date:   01/10/2023
---

Dio ci ha creati a sua immagine e somiglianza. Ci ha dato un mondo perfetto perché il suo obiettivo era quello di farci vivere in una perfetta connessione con lui, grazie a una relazione basata sulla sua qualità più preziosa: l’amore. Ma perché quell’amore fosse reale, Dio ci ha fatto anche un altro dono prezioso: il libero arbitrio, la libertà di scegliere quale strada seguire. Diede delle istruzioni precise ad Adamo ed Eva sul pericolo e le conseguenze mortali della disubbidienza (Ge 2:16,17). Satana, a sua volta, con l’inganno ha persuaso Eva che poteva mangiare il frutto dell’albero della conoscenza del bene e del male senza alcun esito negativo. Millantò che addirittura sarebbero stati «come Dio, avendo la conoscenza del bene e del male» (3:5). Eva scelse purtroppo di mangiare il frutto e di darlo anche ad Adamo, che fece una scelta analoga. La creazione perfetta fu quindi inquinata dal peccato.

In quel momento cambiò il progetto e il proposito originale di Dio per quel pianeta appena creato. La missione della salvezza, pianificata «prima della creazione del mondo» (Ef 1:4), ora doveva essere implementata.

`Leggere Genesi 3:9-15. Quali furono le prime parole di Dio ad Adamo ed Eva dopo la caduta e perché hanno un così alto valore teologico ancora oggi?`

Dio, naturalmente, sapeva esattamente dove i due si trovassero. Dominati dalla paura, Adamo ed Eva avevano bisogno di capire che cosa stava succedendo. Ma avevano anche bisogno di essere messi di fronte alle terribili conseguenze del loro peccato. Satana, poi, doveva essere sconfitto e fu proprio per questo che Dio iniziò a presentare la sua missione: il piano della redenzione (Ge 3:14,15), l’unica speranza di «riconciliare il mondo con sé» (2 Co 5:19).

Osserviamo con attenzione: prima del confronto e della promessa di riconciliazione, Dio venne a cercare l’umanità caduta. Nonostante una situazione apparentemente senza speranza, egli solleva sostanzialmente due temi con la domanda posta ad Adamo: la nostra condizione caduta e la sua natura missionaria. Noi siamo persi e abbiamo disperatamente bisogno di essere salvati. Dio è colui che ci trova, determinato a salvarci e a stare insieme a noi.

`Nel corso di tutta la storia, Dio continua a chiedere: «Dove sei?». Secondo la tua esperienza personale, che significato ha per te questa domanda e come hai risposto?`