---
title:  Il Dio che desidera stare con noi
date:   02/10/2023
---

`Leggere Genesi 17:7; 26:3 e 28:15. In questi versetti si parla della promessa di Dio ad Abramo e ai suoi discendenti. Di cosa si trattava?`

Nella narrazione dell’Antico Testamento, Dio continua ad agire secondo la sua natura missionaria per realizzare il suo scopo. Per esempio, dopo il diluvio il popolo di Babele decise di riunirsi in un unico luogo per costruire una città e una torre che si sarebbe innalzata fino al cielo. Dio intervenne confondendo il loro modo di parlare con l’obiettivo di disperderli per il mondo (Ge 11:1-9). Poi ampliò la missione, chiamando Abramo (che poi sarebbe diventato Abraamo) a diventare il canale delle sue benedizioni per il mondo intero (12:1-3).

Le promesse di Dio ad Abramo e ai suoi discendenti furono multiple, ma una si staccava da tutte. Il Signore sostanzialmente dichiarò loro più volte: «Io sarò il tuo Dio»; «Io sarò con te» (17:7,8; 26:3; 28:15).

Intanto la storia va avanti, Giuseppe finisce in Egitto, ma come strumento di salvezza per il suo popolo. A ogni fase della sua esperienza, anche nei momenti peggiori, la Bibbia dice che «il Signore era con lui» (39:2,21,23). Alcune generazioni dopo, nel compimento della sua missione, Dio inviò Mosè dal faraone per liberare il suo popolo dalla schiavitù egiziana. Nel corso del mandato affidato a Mosè, Dio gli disse: «Va’, perché io sarò con te» (Es 3:12). Epoca dopo epoca, Yahweh ha confermato il profondo desiderio di essere accanto al suo popolo.

Leggendo Esodo 29:43,45, qual era uno dei principali scopi del santuario nell’Antico Testamento? Dio decise di vivere in mezzo ai suoi figli in un modo diverso. Ribadì a Mosè il desiderio di dimorare con i figli d’Israele nella costruzione del tabernacolo e nella messa a punto di un sistema intenzionale e mirato che indicasse lo strumento per eccellenza della sua missione: Gesù Cristo. «Le offerte per i sacrifici e il sacerdozio del sistema ebraico furono istituiti per rappresentare la morte e l’opera di mediazione di Cristo. Tutte queste cerimonie non avevano significato né valore al di fuori del fatto che collegavano a Cristo» The Advent Review and Herald of the Sabbath, 17 dicembre 1872.

`In che modo puoi sperimentare la presenza di Dio nella tua vita?`