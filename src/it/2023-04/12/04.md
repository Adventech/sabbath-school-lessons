---
title:  La fedele testimonianza di Mardocheo
date:   19/12/2023
---

Vivendo in una terra straniera, Ester e Mardocheo, prima o poi, avrebbero potuto avere problemi volendosi mantenere fedeli a Dio. Fu proprio ciò che successe a Mardocheo.

`Leggere Ester 3:1-15. Che cosa succede e perché?`

Il re Serse (Assuero) onorò Aman conferendogli un ruolo di grande prestigio e potere. A tutti fu spiegato che dovevano inginocchiarsi davanti ad Aman. «Ma Mardocheo non s’inchinava né si prostrava» (Et 3:2). La Bibbia non ci spiega il motivo, ma noi lo conosciamo. Era un Ebreo fedele. Mardocheo non aveva alcuna intenzione di omaggiare un discendente di Agag, un amalechita, popolo nemico del suo fin dai tempi dell’Esodo (De 25:19). Poteva un Ebreo fedele inchinarsi davanti a un amalechita? Oppure adorare per quel motivo altri dèi diversi da Dio?

«I servitori del re che stavano alla porta del re dissero a Mardocheo: “Perché trasgredisci l’ordine del re?”» (Et 3:3). Non conosciamo la sua testuale risposta, ma al versetto seguente si legge che «Mardocheo avrebbe persistito nel dire, come aveva detto loro, che era giudeo» (v. 4). Rispondendo in quel modo, Mardocheo avrà sicuramente avuto l’opportunità di spiegare che chi adora il vero Dio, creatore dei cieli e della terra, non può adorare un essere umano qualsiasi e peccatore. Mardocheo riuscì almeno in parte a testimoniare della sua fede, una fede alla quale aderiva così strettamente da mettere in pericolo lui stesso e purtroppo anche altri.

«Da Daniele, dai suoi compagni e da Mardocheo risplendette una luce in mezzo alle oscure corti reali di Babilonia» Advent Review and Sabbath Herald, 13 maggio 1884.

Quando Aman decise di annientare il popolo ebraico, lo descrisse così: «C’è un popolo separato e disperso fra i popoli di tutte le provincie del tuo regno, le cui leggi sono diverse da quelle di ogni altro popolo e che non osserva le leggi del re; non è quindi interesse del re tollerarlo» (3:8). Un popolo le cui abitudini sono diverse e che non rispetta le leggi del re? Una ricetta perfetta per una persecuzione.

`Oggi in che modo possiamo essere messi alla prova come Mardocheo?`