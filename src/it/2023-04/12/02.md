---
title:  Prigioniera in una cultura straniera
date:   17/12/2023
---

Non è mai facile espatriare per andare in un Paese straniero e imbattersi in una cultura diversa. Per noi oggi è difficile comprendere quello che passarono gli Ebrei, prima sotto i Babilonesi, poi schiavi dei Persiani. Nessuno, per esempio, può dire di vivere in una nazione in cui i princìpi della fede coincidono con la legge di quel Paese. Ma prima di essere deportato, il popolo di Giuda aveva vissuto nella propria terra, dove i princìpi della fede erano invece sanciti anche nella loro legge. Viene da pensare che fosse facile restare fedeli a Dio; dopo tutto, non risulterebbe più semplice anche a noi osservare il sabato se quel principio fosse decretato dal codice legale della nostra nazione?

Dall’altro lato, la storia sacra ci ha fatto vedere che, a prescindere da quelle che possono essere le leggi di un territorio, anche se benevole nei confronti della fede, la fedeltà deve sbocciare dal cuore, dal nostro animo, altrimenti si va inevitabilmente incontro al peccato, all’apostasia e alla rovina.

«Il Signore ha detto: “Poiché questo popolo si avvicina a me con la bocca e mi onora con le labbra, mentre il suo cuore è lontano da me e il timore che ha di me non è altro che un comandamento imparato dagli uomini”» (Is 29:13).

Per chi invece è determinato a rimanere fedele, nemmeno un contesto ambientale ostile gli impedirà di ubbidire.

`Leggere Daniele 1:1-12; 3:1-12 e 6:1-9. Per quanto unica ogni situazione, cosa ci rivelano questi episodi circa le sfide che le persone di Dio possono affrontare in una terra straniera?`

Indipendentemente da chi siamo e da dove viviamo, siamo immersi in un ambiente che in qualche misura, per leggi o cultura, o per entrambe, può essere molto impegnativo per la nostra fede e la nostra testimonianza. Questi episodi narrati nel libro di Daniele, seppure tutti a lieto fine, rivelano che anche in circostanze difficili è possibile restare fedeli a Dio.

`Quali sono alcune delle sfide legate alla fede che sei costretto ad affrontare nel contesto culturale in cui vivi? Come reagisci a queste difficoltà?`