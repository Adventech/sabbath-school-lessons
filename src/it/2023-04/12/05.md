---
title:  Per un tempo come questo
date:   20/12/2023
---

`Leggere Ester 4:1-14. Perché Ester reputò che quello fosse il momento adatto per rivelare che era ebrea?`

Quando Mardocheo contattò Ester per chiederle aiuto, lei era già sposata con Assuero da diversi anni, ma una legge persiana stabiliva che nessuno poteva presentarsi presso il trono del re senza essere stato espressamente invitato dallo stesso sovrano. Chiunque la violasse rischiava la condanna a morte. Ester, consapevole del pericolo, si recò ugualmente nella stanza del trono senza essere stata invitata.

La fede di Mardocheo cercò di ridestare quella di Ester. Le parole che quell’uomo rivolge alla regina costituiscono l’anima di questo libro: «Non metterti in mente che tu sola scamperai fra tutti i Giudei perché sei nella casa del re. Infatti, se oggi tu taci, soccorso e liberazione sorgeranno per i Giudei da qualche altra parte; ma tu e la casa di tuo padre perirete; e chi sa se non sei diventata regina appunto per un tempo come questo?» (Et 4:13,14).

La fede di Ester fu messa alla prova nel momento in cui si appellò all’amore per la sua gente. Nessuno sapeva che fosse ebrea, tranne Mardocheo e, una volta presa la decisione di lasciarsi coinvolgere, non esitò a mettere a repentaglio la propria vita. La sua fede in Dio era solida e sapeva che senza il suo aiuto non avrebbe avuto alcuna possibilità di successo. Leggiamo la risposta data a Mardocheo, rivelatrice della sua fede: «Va’, raduna tutti i Giudei che si trovano a Susa, e digiunate per me, state senza mangiare e senza bere per tre giorni, notte e giorno. Anch’io con le mie ancelle digiunerò allo stesso modo; e dopo entrerò dal re, sebbene ciò sia contro la legge; e se io debbo perire, che io perisca!» (v. 16). Mardocheo fece giungere quest’informazione a tutta la comunità ebraica di Susa, e mentre pregavano e digiunavano Ester si preparò per quella pericolosa missione.

«Il terzo giorno Ester si mise la veste reale e si presentò nel cortile interno della casa del re, di fronte all’appartamento del re. Il re era seduto sul trono reale nella reggia, di fronte all’entrata. E quando il re vide la regina Ester in piedi nel cortile, lei si guadagnò la sua grazia. Il re stese verso Ester lo scettro d’oro che teneva in mano, ed Ester si avvicinò e toccò la punta dello scettro» (5:1,2).

`Per un Ebreo che fosse venuto a trovarsi in una situazione come quella appena descritta, non c’era altro da fare se non affidarsi alla preghiera e al digiuno. Anche se agiva per conto proprio, la preghiera era sempre decisiva ai fini della risposta di Dio. Che significato può avere per noi oggi un simile atteggiamento?`