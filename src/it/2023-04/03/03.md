---
title:  Diventare una benedizione per tutto il mondo
date:   16/10/2023
---

`Leggere Genesi 12:1-3. Perché le disposizioni di Dio ad Abramo possono essere definite una chiamata alla missione?`

Dio chiese ad Abramo (che in seguito si sarebbe chiamato Abraamo) di lasciare la sua terra e la sua gente per trasferirsi in un territorio sconosciuto. Il piano divino prevedeva di servirsi di quell’uomo per realizzare sulla terra i suoi propositi. E Abramo andò, secondo la parola del Padre. Se Dio ha un piano per te, questo può richiedere l’abbandono della tua comunità per un luogo nel quale egli sta aprendo la strada per il tuo servizio, per consentirti di diventare a tua volta un motivo di benedizione per altre persone.

**Leggere i passi seguenti. In che misura ciascuno di essi ci parla del patto di Dio, della promessa che ci ha fatto?**

`Genesi 3:15`

`Genesi 17:19`

`Numeri 24:17`

`Isaia 9:6`

`Daniele 9:24-27`

`Matteo 1:21`

Leggendoli, è chiaro che Dio stava mantenendo la promessa fatta nel giardino dell’Eden, e che qualcuno avrebbe agito per risolvere il problema del peccato. Questa soluzione, nelle vesti di Gesù il Messia, sarebbe dovuta provenire dalla genealogia di Abramo e Isacco (per mezzo di Sara). Ebrei 11:9 afferma che Isacco e Giacobbe furono eredi della promessa di benedizione fatta da Dio ad Abramo.

Non sappiamo esattamente fino a che punto lo stesso Abramo sapesse o comprendesse che la progenie promessa sarebbe sorta grazie a lui, ma si spostò e s’incamminò per fede. «Per fede Abraamo, quando fu chiamato, ubbidì, per andarsene in un luogo che egli doveva ricevere in eredità; e partì senza sapere dove andava» (Eb 11:8). Un esempio straordinario per tutti noi!

`Immagina che Dio ti chiami e ti chieda di spostarti senza ulteriori indicazioni. Come reagiresti e perché?`