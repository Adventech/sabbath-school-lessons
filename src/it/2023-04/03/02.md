---
title:  Andare oltre la nostra zona di conforto
date:   15/10/2023
---

Per riuscire a raggiungere gli altri, Dio intende farci spostare dalla nostra zona di conforto. Il desiderio di stare solo con persone della nostra stessa appartenenza etnica o sociale può farci diventare egoisti, se non cattivi. Questo pericolo è uno degli insegnamenti derivanti dalla storia di Babele.

`Leggere Genesi 11:1-9. Quali erano le intenzioni degli abitanti? Che cosa volevano fare e perché Dio vanifica quel tentativo?`

Questo episodio della torre di Babele rivela la grande ambizione di quelle persone. Stavano progettando una struttura monumentale una città con una torre che non avrebbe avuto precedenti nel mondo di allora, «una torre la cui cima giunga fino al cielo; acquistiamoci fama» (Ge 11:4).

Quante volte, ancora oggi, le persone cercano di fare qualcosa di analogo? Si tratti di politica, arte, affari, persino di religione, poco importa. Tanti individui vogliono solo farsi un gran nome. Alla fine, ogni loro sforzo risulterà futile e privo di significato (Ec 2:1-11).

Genesi 11:4 ci spiega che quelle persone volevano costruire una torre per evitare di essere sparpagliate sulla faccia della terra. Volevano rimanere insieme per ragioni egoistiche, ma Dio aveva un altro piano. Esse erano unite anche per compiere quest’opera, ma il Signore disse: «Ecco, essi sono un solo popolo e hanno tutti una lingua sola; questo è il principio del loro lavoro; ora nulla impedirà loro di condurre a termine ciò che intendono fare» (v. 6). Quel piano ambizioso era a tutti gli effetti qualcosa di malvagio. Anche se la Scrittura non lo dice esplicitamente, Ellen G. White afferma che non si fidavano della promessa di Dio, secondo cui non avrebbe più distrutto la terra con un diluvio (9:14,15). Volevano costruire quella torre per una propria sicurezza piuttosto che credere alla parola di Dio. A prescindere dalle motivazioni ultime, Dio sapeva che i loro propositi non erano puri ma inquinati da un’ambizione sfrenata, e impedì che quello scopo si concretizzasse.

`Fai forse parte di un gruppo o di una comunità etnica che si sente più a suo agio quando si riunisce tra i soli suoi componenti? In che modo pensi di poter stabilire relazioni con chi non fa parte della tua etnia o nazionalità?`