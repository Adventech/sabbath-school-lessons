---
title:  Partire dal luogo in cui ti trovi
date:   19/10/2023
---

`Leggere Atti 1:8. Quale principio presentò Gesù quando chiese di essere suoi testimoni verso il mondo?`

Questo è il principio stabilito da Gesù che ci dimostra quanto sia necessario per noi agire come suoi discepoli, i quali hanno ricevuto la buona notizia da condividere con gli altri. Annunciare la verità non vuol dire convincere i nostri interlocutori che sono completamente in errore, ma parlare loro di quel Gesù ritratto nel messaggio dei tre angeli di Apocalisse 14:6-12. Nondimeno, Atti 1:8 fa emergere alcuni princìpi insiti nelle parole di Gesù:

**1. «e mi sarete testimoni in Gerusalemme».** Lo abbiamo già visto, ma _repetita iuvant_: dobbiamo essere suoi testimoni nel luogo in cui siamo fisicamente residenti. Stiamo parlando della nostra casa, della nostra chiesa, dei nostri vicini e del nostro quartiere o città. Dobbiamo essere suoi testimoni lì dove siamo, nella zona nella quale il Signore ci ha collocati sia essa casa o luogo di lavoro ed esserlo nei confronti delle persone che ci sono più vicine. Stiamo parlando di familiari, ma anche di membri di chiesa, colleghi di lavoro, vicini e membri della comunità civile in generale.

C’è chi è interessato a recarsi solo in zone remote o a incontrare culture sconosciute, ma non stanno testimoniando a chi è intorno a loro. Dobbiamo cominciare lì dove ci troviamo e poi spostarci, in un secondo momento, secondo le istruzioni del Signore.

**2. «e in tutta la Giudea e Samaria, e fino all’estremità della terra».** Gesù ribadisce che la testimonianza prevede il superamento dei confini culturali. Partendo da dove ci troviamo, possiamo essere chiamati a trasferirci in altre zone per arrivare a gruppi sociali, etnici e religiosi diversi. Se appartengo a un determinato ceppo etnico o linguistico, potrò facilmente testimoniare a componenti dello stesso gruppo, perché le barriere culturali da superare saranno minime. In alcune aree del mondo, nella composizione della chiesa è rappresentato un solo clan o tribù. Tuttavia, il grande mandato affidatoci da Gesù dice che se vogliamo essere suoi testimoni sarà fondamentale allontanarci dalla nostra zona di conforto e investire le nostre risorse per quelle popolazioni. Anch’esse hanno bisogno di ricevere il messaggio di Cristo.

`Sfida 1. Identifica e fai un elenco di gruppi di persone che hanno particolari bisogni, presenti sia nel tuo contesto sociale sia nella comunità, che finora la chiesa non ha risolto.`

`Sfida 2. Comincia a pregare perché nel futuro immediato tu possa avere l’opportunità di impegnarti nella missione dedicandoti a persone che hanno particolari necessità.`