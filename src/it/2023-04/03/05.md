---
title:  La chiesa delle origini e le zone di conforto
date:   18/10/2023
---

`Leggere Atti 8:1-4. Che cosa determinò lo sparpagliamento dei credenti della chiesa delle origini, lontano dalla loro zona di conforto?`

Fino a quel tempo la chiesa era localizzata prevalentemente a Gerusalemme (o comunque all’interno del territorio e del popolo ebraico). Quando cominciò la persecuzione, nella quale era attivamente coinvolto Saulo, ebreo e fariseo devoto, la chiesa di Gerusalemme si disperse in tutta la Giudea e la Samaria. Gesù aveva predetto in Atti 1:8: «mi sarete testimoni in Gerusalemme, e in tutta la Giudea e Samaria, e fino all’estremità della terra». Atti 8:4 attesta il compimento di quella dichiarazione: «Allora quelli che erano dispersi se ne andarono di luogo in luogo, portando il lieto messaggio della Parola».

Anche dopo che la chiesa iniziò a spostarsi oltre Gerusalemme, i suoi membri continuarono a predicare nelle regioni degli Ebrei o anche in altre città, ma in luoghi abitati da persone ebree. Atti 11:9 indica che la chiesa fu dispersa in tutta la Fenicia (Libano) e Cipro, ma che in quel periodo i fedeli continuarono a predicare solo ai loro connazionali. I discepoli di Gesù e la chiesa delle origini non avevano alcuna intenzione di vedere gli stranieri convertirsi al Signore, si preoccupavano solo degli Ebrei. Avevano ancora una visione molto ristretta della missione della chiesa.

Pietro, uno dei discepoli di Cristo e una delle figure più autorevoli della chiesa primitiva, era contrario all’annuncio del vangelo agli stranieri, anche dopo che Paolo aveva avviato quell’opera. Pietro era noto per essere il discepolo dei circoncisi (gli Ebrei) e Paolo quello degli stranieri (Ga 2:8). All’inizio Pietro non voleva nemmeno essere visto insieme agli stranieri (vv. 11,12), eppure il Signore lo fece uscire dalla sua zona di conforto e trasformò il suo cuore. Stava cominciando a imparare in cosa consiste davvero il mandato evangelico e cosa significa la morte di Gesù per il mondo intero.

`Leggere Atti 10:9-15,28,29. Quale fu il messaggio trasmesso dal Signore a Pietro e come dobbiamo applicarlo all’opera della nostra missione?`