---
title:  La chiamata di Abramo
date:   17/10/2023
---

Seguendo la chiamata di Dio, Abramo arrivò in quel paese come il Signore gli aveva comandato. Ma fin dall’inizio le cose non parvero andare nel migliore dei modi. Arrivò dove Dio gli aveva indicato, ma secondo la Bibbia «in quel tempo i Cananei erano nel paese» (Ge 12:6), ed erano pagani noti per la loro crudeltà e violenza. Non sorprende sapere che appena giunto a destinazione, il Signore apparve ad Abramo per dirgli: «Io darò questo paese alla tua discendenza» (v. 7). Quell’uomo aveva certamente bisogno di un incoraggiamento. Eppure, le cose non cambiarono in meglio, almeno in un primo tempo.

`Leggere Genesi 12:10-13:1. Che cosa accadde e quali errori commise questo uomo di Dio?`

Pensiamo alla frustrazione di quell’uomo: abbandonare un’esistenza comoda, e con ogni probabilità agiata, nella propria terra natale, per partire «non sapendo dove andava» (Eb 11:8). Una delle prime sfide da affrontare fu una carestia talmente grave da costringerlo ad andarsene dal luogo in cui Dio gli aveva detto di stabilirsi per spostarsi in un’altra parte. Ma le cose, purtroppo, andarono addirittura peggio!

«Durante il suo soggiorno in Egitto, Abramo dimostrò di non essere esente da debolezze. Con un espediente, nascose che Sarai era sua moglie perché dubitava della protezione divina. Manifestò così la propria fragilità, proprio in rapporto a quelle nobili qualità di coraggio e fede che aveva così spesso dimostrato nella sua vita... Per la mancanza di fede di Abramo, Sarai corse un grosso pericolo. Il re d’Egitto fu informato della bellezza della donna e fece in modo che fosse condotta al palazzo, perché voleva prenderla in moglie. Ma il Signore, con grande misericordia, protesse Sarai colpendo con forti segni di disapprovazione la casa reale» PP, 130 [pp. 102,103]. Nessuno aveva mai detto che quella missione sarebbe stata facile, ma Abramo, mentendo, rese le cose ancora più complicate. Per grazia, Dio, che ha una grande pazienza, non scacciò il suo servitore nonostante l’errore. Purtroppo per Abramo, quello non sarebbe stato l’unico. È consolante sapere che, a dispetto dei nostri errori, aggrappandoci al Signore con fede e remissione, come fece Abramo, Dio, oltre a perdonare le nostre mancanze, potrà continuare a utilizzarci per la sua missione.

`Che cosa ci insegna la vicenda di Abramo in Egitto?`