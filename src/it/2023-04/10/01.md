---
title:  'La missione verso le persone non raggiunte: Prima parte'
date:   02/12/2023
---

### Letture
Atti 17; 1 Corinzi 2:2; Romani 1:18-25

> <p></p>
> «Il Dio che ha fatto il mondo e tutte le cose che sono in esso, essendo Signore del cielo e della terra, non abita in templi costruiti da mani d’uomo» Atti 17:24

Parlando di quello che Paolo fece ad Atene, Luca scrive: «Frattanto discorreva nella sinagoga con i Giudei e con le persone pie; e sulla piazza, ogni giorno, con quelli che vi si trovavano» (At 17:17). Certo, l’apostolo si sarebbe trovato più a suo agio tra gli Ebrei suoi concittadini, ma rifiutò di sentirsi appagato dal lavoro svolto solo in mezzo alla sua gente. Era stato chiamato a raggiungere anche gli altri. Oppure, avrebbe potuto scegliere di servire solo gli stranieri timorati di Dio, la cui prospettiva del mondo aveva già subìto una sostanziale revisione. Avevano basi bibliche sulle quali Paolo avrebbe potuto costruire, anche se ancora dovevano ricevere la piena conoscenza del Dio che temevano, così come rivelata in Gesù il Messia. E invece, mentre si trovava ad Atene, città famosa per la sua filosofia, Paolo cercò di raggiungere anche i suoi abitanti, molti dei quali avevano una prospettiva della vita e un retroterra totalmente diversi dagli Ebrei e dalla loro storia sacra, che era la base della fede che Paolo intendeva trasmettere agli Ateniesi. Come ha fatto Paolo a cercare di raggiungere queste persone e cosa ci insegnano i suoi tentativi?