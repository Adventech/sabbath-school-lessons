---
title:  Paolo nell’Areopago
date:   04/12/2023
---

A prescindere dal luogo nel quale si trovava, Paolo, considerato il mandato avuto da Dio, si preoccupava di annunciare il vangelo, esattamente quello che tentò di fare anche ad Atene.

`Leggere Atti 17:18-21. Quali furono le diverse reazioni dei pagani davanti alle parole e alle domande di Paolo?`

Con le sue «divinità straniere», Paolo fece chiaramente colpo su quelle persone (At 17:18) e così le portò all’Areopago, una parte della città dove si discuteva di questioni legali e religiose, anche se non sembra che Paolo sia stato sottoposto ad alcun tipo di processo legale. Si trattava solo di dare la possibilità a lui e alla sua «nuova dottrina» (v. 19) di essere ascoltato. Era difficile per i presenti ignorare l’eloquenza, la passione e l’intelligenza dell’apostolo, nonostante promuovesse idee apparentemente estranee a quelle persone. Atti 17:21 dice che gli Ateniesi non facevano altro che parlare o ascoltare tutto ciò che era nuovo. Luca li sta accusando di pigrizia? Probabilmente no. Più verosimilmente vuole sottolineare che si trattava di pensatori e argomentatori esperti. Dopo tutto i Greci hanno prodotto uomini come Socrate, Platone e Aristotele, filosofi il cui pensiero è arrivato fino a noi oggi. Anche se alcuni di quei pensatori non erano atei, non nel senso in cui consideriamo oggi l’ateismo, molte delle loro idee filosofiche erano assolutamente lontane dagli insegnamenti del cristianesimo. Per fare un esempio, è difficile trovare nella proposta filosofica di Epicuro e degli stoici uno spazio per il Messia risorto. Paolo, ad Atene, si aspettava che lo Spirito Santo si servisse delle sue capacità oratorie e della sua conoscenza, frutto della sua formazione sotto la guida di Gamaliele. In realtà lo Spirito Santo utilizzò ancora più efficacemente l’istruzione di Paolo per le vie della città: «I più sapienti dei suoi ascoltatori si stupirono nell’udire i suoi ragionamenti. Egli dimostrava di essere familiare con le loro opere d’arte, con la loro letteratura e con la loro religione» AA, 237 [p. 147].

`Dopo l’esperienza di Paolo ad Atene con pagani e filosofi, scrisse ai Corinzi: «... mi proposi di non sapere altro fra voi, fuorché Gesù Cristo e lui crocifisso» (1 Co 2:2). Perché al centro della nostra predicazione, a prescindere dagli interlocutori, deve esserci sempre Gesù?`