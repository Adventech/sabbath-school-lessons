---
title:  Paolo e il Dio sconosciuto
date:   05/12/2023
---

Si noti che Paolo non ha denigrato la falsa religione e nemmeno le false divinità degli Ateniesi. Raccolse tutti gli spunti positivi che riuscì a trovare, per quanto pochi, e li sfruttò.

`Leggere Atti 17:22,23. Cosa fece Paolo nel tentativo di raggiungere quelle persone con il vangelo?`

«Ateniesi, vedo che sotto ogni aspetto siete estremamente religiosi» (At 17:22). Paolo si complimenta con i pagani! La loro religione era totalmente fuorviata eppure Paolo si felicita per la loro devozione perché questa, seppur mal indirizzata, è preferibile rispetto alla totale indifferenza alla spiritualità. Paolo prosegue, «passando e osservando gli oggetti del vostro culto...» (v. 23). Parlando del suo studio sulla religione ateniese, l’apostolo comunica un atteggiamento rispettoso verso quella popolazione. Non si dichiara esperto e dotato di tutte le risposte relative a come dovessero cambiare le persone. In realtà, lui era un esperto e quelle risposte le aveva davvero! Ma non si presentò così, altrimenti lo avrebbero subito messo alla porta. Ebbero invece la percezione di una persona attenta al prossimo e interessata al suo bene. Commentando l’iscrizione «Al dio sconosciuto», Paolo approfittò dell’opportunità di ritrovarsi su un terreno comune. Credevano nella divinità (in tante a dire il vero) ed era un buon punto di partenza (molti all’epoca non credevano affatto), che poteva aprire la strada a un dialogo più approfondito. Non derise l’idea negativa di un altare dedicato a un dio sconosciuto, anzi ammirò e apprezzò donne e uomini che avessero abbastanza a cuore le cose spirituali, tanto da adorare qualcosa che non conoscevano nemmeno.

Erano mal guidati? Sicuramente, ma si poteva rimediare. La cosa che contava per partire era che fossero devoti nei confronti di ciò che comprendevano. Paolo capì che quello era materiale sul quale lo Spirito Santo poteva agire. L’apostolo aveva individuato un punto di contatto che poteva stimolare il loro interesse.

`Quali ponti ed elementi di contatto aprirebbero opportunità per approfondire un dialogo con altre persone?`