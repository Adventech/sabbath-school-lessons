---
title:  Attraversare un confine
date:   07/12/2023
---

`Leggere Atti 17:24-34. Come prosegue la testimonianza di Paolo?`

È interessante osservare come Paolo citi in realtà anche alcuni loro autori, i quali, avendo scritto cose vagamente vicine alla verità biblica, offrivano all’apostolo l’opportunità di far fare passi avanti ai suoi ascoltatori. Utilizzò la familiarità con le loro convinzioni per trovare un terreno comune e progredire poi nella testimonianza. Una cosa è certa: quando si cerca di raggiungere il prossimo, la familiarità con le cose in cui crede e la ricerca di punti in comune possono essere un metodo molto efficace di testimonianza. Paolo si serve di questo terreno comune per condurre gli interlocutori esattamente dove egli vuole che arrivino: alla risurrezione di Gesù e alla speranza che essa offre a tutti loro. Luca descrive la reazione alle parole finali di Paolo riguardanti la risurrezione. Alcuni sogghignarono all’idea, altri dissero che avrebbero voluto ascoltare nuovamente Paolo sull’argomento; alcuni, invece, credettero. Per quanto ci riguarda, il punto chiave di questa storia è che tutti lo avevano effettivamente ascoltato, ed è quello che Paolo aveva sperato dall’inizio.

Sappiamo che ci saranno persone che rifiuteranno il vangelo, ma dobbiamo fare il possibile per assicurarci che essi comprendano prima che cosa stanno respingendo. Paolo, con il suo modo di lavorare tra gli Ateniesi e l’uso strategico delle cose che aveva studiato e appreso su di loro, si accertò che ascoltassero con mente aperta dell’esistenza di un Dio che non conoscevano, ma che li aveva creati. Questo Dio li amava e desiderava farsi conoscere. Era stato misericordioso verso di loro, nonostante lo ignorassero. Ma il giorno del giudizio si stava avvicinando e se tutto ciò suonava non credibile alle loro orecchie, c’era una prova verificabile ed era la risurrezione di Cristo. Ora che le persone avevano davvero udito e compreso il messaggio, dovevano solo scegliere se respingerlo o investigare ulteriormente. Alcuni di loro lo fecero e diventarono seguaci di Gesù (At 17:34).

`Sfida 1. Prega Dio perché ti guidi nella testimonianza più efficace possibile nei confronti di qualcuno che conosci.`

`Sfida 2. Esplora i social media come se fossero un ipotetico «Areopago» nel quale presentare il vangelo a chi non crede con la chiarezza e la discrezione mostrate da Paolo.`