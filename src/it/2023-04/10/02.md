---
title:  Un Ebreo ad Atene
date:   03/12/2023
---

`Leggere Atti 17:1-16. Paolo come si trovò e come reagì a quello che trovò ad Atene?`

La città di Atene era «piena di idoli» (At 17:16). Conoscendo la storia del suo popolo e la loro propensione all’idolatria (nonostante i ripetuti avvertimenti), Paolo rimase turbato da tutti gli idoli che vi trovò. L’apostolo era senza dubbio motivato dalla compassione per gli abitanti, che sarebbero morti vittime dei loro peccati se non avessero conosciuto il vero Dio.

Le nostre città oggi sono costellate di idoli, anche se meno ovvi di quelli che vide Paolo. Purtroppo, ci sono tanti credenti che sono capaci di camminare per le strade di una città senza reagire minimamente a ciò che vedono. Paolo, però, era sufficientemente sintonizzato con lo Spirito Santo per rispondere. In disaccordo con alcuni credenti, che ancora non avevano compreso che il vangelo era per tutto il mondo, Paolo sapeva che Dio voleva che gli Ateniesi fossero salvati insieme a tutti gli altri. Aveva capito che il concetto di missione globale significava portare il vangelo a quanti non erano stati ancora raggiunti, compresi i pagani adoratori di idoli e i filosofi che riempivano le strade di Atene. Egli frequentava il mercato proprio per imbattersi in quelle persone. Si potrebbe dire che formò il primo centro studi di missione globale, dove usò il mercato per studiare e testare metodi di testimonianza per arrivare ai cuori e alle menti di quei pagani. Paolo sapeva di non potersi accostare agli Ateniesi nello stesso modo in cui avvicinava gli Ebrei o altri stranieri che credevano in Dio. Aveva a che fare con persone il cui punto di partenza non era il Dio d’Israele o la sua opera in seno a quella nazione. Quei concetti, centrali rispetto a Ebrei e stranieri timorati di Dio, non significavano nulla per le persone che Paolo incontrò al mercato di Atene. Serviva dunque un approccio completamente diverso.

Oggi cerchiamo spesso di arrivare a popolazioni il cui retroterra non ha niente in comune con la cosiddetta tradizione giudaico-cristiana. E così, come fece Paolo, occorre adattarsi. Un approccio che può rivelarsi efficace a Buenos Aires, per esempio, potrebbe risultare del tutto improduttivo a Bangkok.

`Quali sono gli idoli adorati nella tua società e cosa puoi fare per aiutare chi ne è vittima ad aprire gli occhi e ad accorgersi della loro totale assenza di valore?`