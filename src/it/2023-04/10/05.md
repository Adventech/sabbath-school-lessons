---
title:  Presentare un Dio nuovo
date:   06/12/2023
---

Ora che Paolo si è conquistato l’attenzione dei pensatori, arriva il momento di indirizzarli verso il Dio del cielo.

`Leggere Atti 17:24-27. Qual è l’approccio di Paolo nel tentativo di raggiungere quelle persone?`

Per degli interlocutori che avevano interesse nelle cose spirituali, al punto da erigere un altare al dio sconosciuto, le parole di Paolo suonavano intriganti: un Dio creatore che non vive in un tempio e che non ha bisogno di ricevere alcunché da esseri umani, anzi, è lui a rispondere alle loro necessità. Per una cultura radicata nella mitologia greca, nella quale le divinità risultavano essere imprevedibili, autoreferenti e crudeli, l’idea di un Dio come quello descritto da Paolo costituiva un pensiero stuzzicante. Gli uomini dell’Areopago compirono il primo piccolo passo verso un Dio d’amore.

La verità era che questo Dio d’amore, per essi sconosciuto, lo si poteva conoscere! Lui stesso voleva farsi conoscere. Probabilmente, Paolo parlò molto più a lungo presso l’Areopago rispetto alle poche parole riportate da Luca. È comprensibile che, per motivi di spazio, Luca abbia sintetizzato il suo discorso. Se le cose stessero effettivamente così, significa che ciascuno dei concetti fin qui letti, Paolo li ha probabilmente arricchiti di ulteriori dettagli. Vediamo allora quali sono stati i concetti espressi:

1\. Paolo si congratula per la loro consapevolezza e sincerità spirituale;

2\. Dimostra di avere studiato le loro convinzioni e di aver trovato cose degne di rispetto e dalle quali ha imparato;

3\. Nello studio della loro religione ha rilevato una cosa in particolare che essi stessi hanno ammesso di non aver compreso;

4\. A questo punto, parla loro di quell’aspetto di Dio del quale avevano un’estrema necessità: egli esiste e non è distante;

5\. Al termine del suo discorso Paolo li avverte delle conseguenze derivanti dal rifiuto della conoscenza di quel Dio di cui ancora non conoscono. Paolo si spinse fin dove poteva, basandosi su quel che sapeva delle loro credenze. Se fosse riuscito a portarli così avanti, avrebbe voluto dire che stava facendo ottimi progressi.

`Da notare il riferimento di Paolo al mondo creato e al Dio creatore (cfr. anche Ro 1:18-25). Perché questo è un approccio iniziale sempre consigliabile? Che cosa, nel creato, rimanda così potentemente a Dio?`