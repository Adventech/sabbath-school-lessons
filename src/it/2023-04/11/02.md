---
title:  Missione nelle regioni d’oltremare
date:   10/12/2023
---

È scritto che Gesù trasse i suoi discepoli da Gennesaret (Mt 14:34) e «si ritirò nel territorio di Tiro e di Sidone» (15:21). Perché li fece uscire dalla Galilea e li condusse in quelle aree pagane? Lo fece perché potessero apprendere sul luogo, ciò che sarebbe stato complicato imparare rimanendo in Galilea. Voleva che i suoi discepoli imparassero qualcosa che li avrebbe aiutati a essere pronti davanti all’appello di raggiungere tutte le genti, compresi gli abitanti delle grandi città.

`Leggere Giudici 3:1-6; 1 Re 5:1-12 e 11:1-6. Cosa si capisce da questi passi sul retroterra culturale di quelle città?`

Giudici 3:1-6 ci fa capire che quei popoli antichi furono utilizzati da Dio per mettere alla prova la fede degli Israeliti. Purtroppo, essi fallirono anche quel test, almeno in questa circostanza: «sposarono le loro figlie, diedero le proprie figlie come spose ai loro figli, e servirono i loro dèi» (3:6). Quelle popolazioni rappresentarono subito un intralcio per Israele.

In 1 Re 5:1-11, scopriamo la stretta relazione tra Sidoni ed Ebrei. Gli interessi economici erano reciprocamente vantaggiosi e gli Ebrei subivano ancora l’influsso negativo derivante dal paganesimo e dall’idolatria dei loro partner commerciali.

1 Re 11:1-6 rivela quanto fosse diventata negativa quell’influenza: il re Salomone sposò una principessa di Sidone, che lo condusse fuori strada. «Salomone seguì Astarte, divinità dei Sidoni, e Milcom, l’abominevole divinità degli Ammoniti» (v. 5). Tuttavia, nonostante il paganesimo e l’idolatria e il conseguente influsso negativo sul popolo eletto, Gesù condusse i discepoli in quei territori. Così facendo, li avviò alla missione urbana interculturale, affrontando i loro pregiudizi e la loro intolleranza e lasciando un modello da imitare per i suoi fedeli, che aveva come obiettivo la missione elargita a ogni cultura e nazionalità. I missionari avventisti affrontano tante difficoltà, legate alla salute e alle questioni ambientali. Ma ce ne sono anche altre: l’elevato costo della vita, il razzismo, l’intolleranza, il nazionalismo, i vincoli alla libertà religiosa e alla sua espressione. Nonostante ciò, siamo chiamati a operare nelle città.

`In che modo puoi aiutare chi è coinvolto nel ministero dedicato ai centri urbani?`