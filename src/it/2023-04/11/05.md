---
title:  «Mandatela via»
date:   13/12/2023
---

Nei quartieri abbandonati delle città vivono molte persone che anelano a una speranza. Al tempo di Cristo, che cosa impediva al popolo di Dio l’annuncio della speranza del Messia a città straniere come Tiro e Sidone? Il nazionalismo, l’orgoglio e il pregiudizio accecavano il popolo di Dio, che non coglieva le opportunità di capire che quelli più vicino a loro desideravano quella speranza preannunciata dalle profezie del primo avvento. Oggi nelle città vivono tanti gruppi di persone; Gesù ci chiede di condividere con loro la «beata speranza» del ritorno di Cristo (Tt 2:13). Il Messia non si lasciò condizionare dalla nazionalità e dalla etnia, nemmeno noi dobbiamo farlo.

`Leggere Atti 10:9-16,28,34,35. Come riassumeresti gli insegnamenti dello Spirito Santo in questi versetti?`

Mentre era in attesa del pasto, Pietro ebbe una visione: si trovava su una terrazza e dal cielo vide calare una sorta di tovaglia piena di animali e uccelli impuri. Per tre volte gli fu ordinato di alzarsi e mangiare. Il Signore voleva mettere Pietro di fronte alla sua intolleranza verso gli stranieri; alla fine l’apostolo comprese questa verità: «Allora Pietro, cominciando a parlare, disse: “In verità comprendo che Dio non ha riguardi personali; ma che in qualunque nazione chi lo teme e opera giustamente gli è gradito”» (At 10:34,35).

Conoscendo il contesto, riflettiamo sulla nostra vicenda personale cercando di trarre degli insegnamenti da Tiro e Sidone. Esaminiamo di nuovo l’interazione tra Gesù e quella madre. I discepoli, quali insegnamenti appresero da questo viaggio missionario relativo anche alla visione di Pietro? Come applicarli alla nostra esperienza contemporanea e alla chiamata finale di Cristo per portare la sua missione alle città? Quali pregiudizi ci impediscono di vedere le necessità dei centri urbani? Quali opportunità ci offre il Signore per espandere la nostra comprensione della missione e per confrontarci attentamente con la nostra intolleranza, il nazionalismo e l’orgoglio spirituale? Gesù insegnò con pazienza ai suoi discepoli, i quali non avevano ancora compreso fino in fondo, che il grande piano di salvezza di Dio riguardava l’intera umanità, non solo una nazione o un particolare gruppo etnico. Lo Spirito Santo può aiutarci a vincere ogni nostro pregiudizio e consentirci di completare la missione verso le città.

`Leggere Galati 2:11-13. Quanto è difficile liberarsi dai pregiudizi che ci sono stati insegnati fin dall’infanzia?`