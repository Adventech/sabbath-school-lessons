---
title:  Approfondimento
date:   29/12/2023
---

«Il piano della salvezza ha lo scopo di riportare il mondo in armonia con Dio. Tutto ciò che è stato distrutto a causa del peccato verrà restaurato. Anche la terra sarà restituita alla sua bellezza originaria, per essere la dimora eterna delle persone fedeli al Signore. Satana ha combattuto seimila anni per conservare il dominio della terra. In quel giorno l’intenzione originale di Dio si realizzerà. «I santi dell’Altissimo riceveranno il regno e lo possederanno per sempre, eternamente» (Da 7:18) PP, 343 [p. 280].

Ma prima che tutto questo diventi realtà, abbiamo il dovere di collaborare con Dio nella sua missione, che prevede di raggiungere il mondo con un messaggio di avvertimento e consentire a tutte le persone di accettare e far parte della promessa divina di una ri-creazione.

«Desidero ardentemente vedere tanti operai all’opera per quanti non conoscono l’evidenza della nostra fede. Molti hanno ricevuto una grande luce udendo il messaggio dei tre angeli, e ora devono a loro volta divulgare quel messaggio in tutte le parti del mondo. Io voglio fare la mia parte e aprire la strada per permettere ad altri di portare la luce della verità. Che il Signore ci aiuti a indossare la sua armatura. I credenti devono unirsi nell’opera solenne di comunicare al mondo l’ultimo avvertimento» Lettera 390, 1907 [non pubblicata].

Nel corso di questo trimestre abbiamo studiato vari aspetti e questioni riguardanti la missione di Dio. Questa settimana abbiamo concluso il nostro percorso analizzando i punti chiave di Apocalisse che ci fanno comprendere cosa significhi una relazione ripristinata con Dio, culminando con una visione della missione compiuta, la ri-creazione e il ripristino della terra. Se è vero che quelli in cui si compiranno la distruzione del peccato e la fine della sofferenza saranno i giorni più terrificanti nella storia della terra, Dio getta il nostro sguardo verso un tempo che va oltre tale distruzione e ci offre consolazione e incoraggiamento mediante la promessa di una terra ristabilita.

**Domande per la condivisione**

`Che cos’è il «vangelo eterno»? Perché è «eterno» e come mai il suo insegnamento è basilare per la nostra missione?`

`Perché attribuiamo tanta enfasi al messaggio dei tre angeli? Come rispondi alla contestazione di chi dice che dovremmo concentrarci su Gesù e non su qualcosa di presumibilmente negativo come questo messaggio, che contiene un monito forte?`

`Lo studio di questo trimestre ti ha aiutato a comprendere meglio non solo l’importanza della missione ma anche il modo in cui tu e la tua chiesa potreste essere più efficaci?`