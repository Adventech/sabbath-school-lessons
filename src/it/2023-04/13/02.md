---
title:  La missione di Dio degli ultimi giorni
date:   24/12/2023
---

Le righe iniziali di Apocalisse indicano al lettore che il libro è concentrato sulla missione di Dio.

`Leggere Apocalisse 1:1-7. Da cosa evinci che l’Apocalisse si concentra sulla missione di Dio negli ultimi giorni?`

Dopo avere rivelato nei primi passi che Gesù è la fonte e il focus dell’Apocalisse, i versetti 4 e 5 alludono a tutte e tre le persone della Trinità, le quali lavorano unite per la salvezza degli esseri umani. Il Padre è «colui che era, che è e che viene». Viene nominato lo Spirito Santo, il quale agisce potentemente tra le chiese del primo secolo. Giovanni ricorda poi lo status di Gesù Cristo il «testimone fedele, il primogenito dei morti» (v. 5) che ha il legittimo possesso del pianeta. Il tentativo da parte di Satana di servirsi della terra per stabilire il suo regno va in frantumi. Oltre a sconfiggere Satana, il Creatore, con il sangue che ha versato, lava via la nostra colpa e la nostra vergogna.

`Leggere Apocalisse 1:6 e 1 Pietro 2:9. Cosa significano i titoli attribuiti ai redenti in questi versetti?`

L’obiettivo della missione di Dio non è semplicemente quello di salvare persone in punto di morte. La salvezza del Signore offre uno status nuovo e retto, perché la sua immagine è stata ristabilita in noi. I redenti diventano «re» perché consanguinei del re dell’universo mediante il sangue versato di Gesù. Ora, in qualità di componenti della famiglia reale, ci uniamo alla sua missione di salvezza di altri esseri umani. Ecco che cosa ci rende sacerdoti. Cristo aveva costituito la sua chiesa come «regno» e i suoi singoli membri come «sacerdoti». Essere membro del regno equivale a essere un sacerdote. In Apocalisse 1:7 si coglie l’urgenza della missione: Gesù sta per tornare e le nazioni faranno cordoglio perché sono perdute. Dio desidera ardentemente recuperare quelli che si sono allontanati da lui. Il libro dell’Apocalisse si apre parlando della missione di Dio nei confronti degli esseri umani.

`Non solo Dio ci ha creati, ma ci ha anche salvati a un prezzo molto elevato. Perché, nonostante le difficoltà del presente, dobbiamo trarre speranza da questa realtà?`