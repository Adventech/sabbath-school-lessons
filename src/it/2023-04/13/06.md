---
title:  Missione completa
date:   28/12/2023
---

`Leggere Apocalisse 21:1-4 e 21:22-22:5. Di cosa parla?`

La nuova terra sarà un vero paradiso! La morte e il peccato non ci saranno più, Satana e i malvagi saranno ormai stati distrutti. Incontreremo il nostro amorevole Salvatore e ci riuniremo con i nostri cari. E la nuova terra sarà popolata da rappresentanti di ogni etnia e lingua.

Il comitato della Conferenza Generale ha approvato alcuni parametri di misurazione da applicare al progetto Missione globale, che consentono di determinare se una popolazione sia stata raggiunta o meno. La «popolazione raggiunta» è quella che ha numeri e risorse adeguate a una testimonianza efficace verso il resto del gruppo senza dovere richiedere assistenza dall’esterno; significa che è in grado di organizzare autonomamente servizi di adorazione, che dispone di Bibbie e altra letteratura nella propria lingua; vuol dire anche che può contare su leader di chiesa autoctoni in grado di testimoniare al resto del gruppo senza ricorrere a un traduttore.

La «popolazione non raggiunta» è quella che non può contare su una comunità autoctona di credenti avventisti con numeri e risorse adeguate alla testimonianza efficace, senza l’ausilio di un’assistenza dall’esterno. Ciascuna chiesa e Federazione locale deve specificare i gruppi di persone che fanno parte della loro comunità e che devono essere raggiunti. Questo è il tempo di investire nella missione di Dio e di trovare discepoli in tutti i gruppi etnici, per accelerare il ritorno del Salvatore e, in definitiva, per vivere tutti insieme nella nuova terra e nei nuovi cieli che ci sono stati promessi.

`Sfida 1. Cosa stai facendo per affrettare il ritorno di Cristo? Stai seminando semi di speranza nei cuori di chi ha bisogno di ascoltare la buona notizia? Stai «annaffiando» nuovi credenti aiutandoli a imparare cosa significhi vivere una vita di assoluta ubbidienza a Cristo? Chiedi al Signore in preghiera di avere l’opportunità di comunicare la promessa di una nuova terra con quelle persone che fanno parte della tua lista.`

`Sfida 2. Alcuni dei tuoi «discepoli» potrebbero essere pronti ad accettare Cristo, a unirsi alla chiesa o al gruppo di credenti. Mettiti nei loro panni e immagina di entrare per la prima volta in chiesa. Che tipo di esperienza sarebbe? La tua chiesa è pronta ad accogliere e a formare nuove persone? Sei disposto ad avviare nuovi gruppi di credenti? Crea una strategia adatta ad aree più deboli, condividila con la dirigenza della tua chiesa e lavorate insieme per implementare un progetto che si proponga di sensibilizzare maggiormente la tua chiesa alla ricerca di nuovi discepoli.`