---
title:  La conclusione della missione di Dio
date:   23/12/2023
---

### Letture
Apocalisse 1:1-7; 1 Pietro 2:9; Apocalisse 14:6-12; 21:1-4; Luca 11:23; 1 Timoteo 2:4

> <p></p>
> «Poiché dunque tutte queste cose devono dissolversi, quali non dovete essere voi, per santità di condotta e per pietà, mentre attendete e affrettate la venuta del giorno di Dio, in cui i cieli infocati si dissolveranno e gli elementi infiammati si scioglieranno!» 2 Pietro 3:11,12

Il libro dell’Apocalisse riempie la mente di immagini riguardanti la fine del mondo. Il punto focale del libro è il conflitto cosmico tra Cristo e Satana; quest’ultimo ha infatti perduto il diritto sul controllo della terra e ora insegue gli individui rimasti fedeli a Dio. L’apice del libro è rappresentato dal ritorno di Gesù che viene a liberare i suoi figli, sia i giusti viventi sia tutti i fedeli defunti, a partire da Adamo ed Eva. Apocalisse ci racconta inoltre la distruzione con il fuoco di Satana e dei malvagi e l’affermazione del regno eterno di Cristo su una terra completamente rinnovata.

Gli studiosi di questo libro lo esplorano appassionatamente per identificare i segni e gli eventi preannunciati, che costellano la storia della chiesa dal primo secolo dopo Cristo fino ai nostri giorni e alla fine dei tempi. Fanno bene a farlo; tuttavia, in questa lezione finale del trimestre, vedremo come questo sia un libro missionario incentrato su un Dio missionario, che ci invita a essere una chiesa missionaria. L’appello ad annunciare la «verità presente» al mondo proseguirà finché ciascuno avrà scelto di stare dalla parte di Dio, o contro di lui.