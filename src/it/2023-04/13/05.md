---
title:  Successo nella missione
date:   27/12/2023
---

Che cos’è il successo nella missione? Potremmo essere tentati a pensare che sia determinato da tanti battesimi, grandi chiese e rapidi tassi di crescita. Potremmo percepire che consista nel penetrare con la verità in ogni tribù e gruppo etnico presente sulla terra, velocizzando tale ingresso mediante l’uso di radio, TV e Internet. Tutto ciò può essere positivo, ma occorre ricordare quello che ha scritto l’apostolo Paolo alla comunità di fede di Corinto: «Io ho piantato, Apollo ha annaffiato, ma Dio ha fatto crescere» (1 Co 3:6). In altre parole, dobbiamo concentrarci sul processo, Dio lo farà sulla crescita. Abbiamo già visto come l’oggetto della missione di Dio sia la salvezza dei perduti in ogni gruppo etnico e popolazione sulla terra, per trasformarli in discepoli leali di Gesù e coinvolgerli a loro volta nella sua missione.

**Cosa ci rivelano i versetti seguenti circa il carattere di quelli che diventano seguaci di Cristo?**

`2 Corinzi 11:2`

`Isaia 30:21; Giovanni 10:27; 16:12,13`

`2 Tessalonicesi 2:9-11; Ebrei 3:12,13; 1 Giovanni 1:8`

`1 Giovanni 1:9; Apocalisse 7:14; 19:8`

I discepoli di Gesù sono persone pure, che restano fedeli come fa una sposa con il suo promesso sposo. Seguono Cristo mentre li guida tramite la tenue voce dello Spirito Santo. Conduce ciascuno di noi a impegnarsi nell’opera missionaria per il prossimo. Non esiste alcun inganno in discepoli simili, che non si lasciano sviare dal dubbio che indebolisce, dai falsi insegnamenti o dall’immoralità. Non si sentono moralmente superiori agli altri, riconoscono di essere imperfetti, di avere bisogno della grazia e della misericordia purificatrice di Dio. Si dimostrano inoltre disposti a essere corretti e istruiti da altri credenti; il successo nella missione dipende da questo genere di discepolato.

`Che cosa vuol dire essere «una casta vergine a Cristo» (2 Co 11:2)? Come possiamo, noi peccatori, presentarci in questo modo davanti a Dio e indicare al prossimo come fare altrettanto?`