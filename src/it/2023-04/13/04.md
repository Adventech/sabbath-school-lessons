---
title:  La crisi finale
date:   26/12/2023
---

Gesù ha detto ai suoi discepoli e anche a noi: «Andate dunque e fate miei discepoli tutti i popoli battezzandoli nel nome del Padre, del Figlio e dello Spirito Santo, insegnando loro a osservare tutte quante le cose che vi ho comandate. Ed ecco, io sono con voi tutti i giorni, sino alla fine dell’età presente» (Mt 28:19,20). Questo è il grande mandato e, per molti versi, il messaggio dei tre angeli, con il suo appello «a ogni nazione, tribù, lingua e popolo» (Ap 14:6) costituisce semplicemente la «verità presente» (2 P 1:12), espressione del grande mandato.

`Leggere 1 Giovanni 4:8; 2 Pietro 3:9; 1 Timoteo 2:4 e Genesi 12:3. Perché Dio ha a cuore ogni popolazione?`

Cristo ama l’umanità tutta, senza esclusioni di sorta. Contrariamente a quella teologia secondo cui Cristo sarebbe morto solo per una élite predestinata, la Bibbia è perentoria quando dichiara che la morte di Cristo riguarda tutte le persone, senza distinzioni di colore, etnia o di qualsiasi altro fattore. Sei un essere umano e Cristo è morto anche per te, punto! L’unica domanda in sospeso è questa: come risponderò io alla sua morte?

Quando Gesù ritornerà ci saranno solo due parti ben distinte: una composta da quanti si sono rimessi all’autorità di Satana attraverso istituzioni politiche e religiose, come mostrato in Apocalisse 13 e 17; l’altra sarà invece formata da tutti coloro che si sono completamente arresi a Cristo e la cui fede si è manifestata osservando «i comandamenti di Dio» (Ap 14:12).

Fin dal principio, gli esseri umani hanno avuto evidenza di Dio, della sua giustizia e del suo amore (Ro 1:18-21). Tutti, dunque, a partire dalle epoche passate, verranno giudicati sulla base della loro collaborazione con Dio e di come hanno vissuto, indipendentemente dal livello di conoscenza (2:11-16). Ma in questo tempo finale crescerà la polarizzazione e la libertà di coscienza non sarà più rispettata. Ci saranno pressioni sugli uomini e sulle donne perché si schierino dalla parte del partito di Satana. Per questo il vangelo deve essere annunciato con urgenza e smascherare le gravi informazioni inerenti le strategie dell’avversario. Stiamo esattamente parlando del senso che hanno il messaggio dei tre angeli e la nostra missione.

`Cristo è morto per te. Cosa potrebbe farti credere, eventualmente, che la morte di Cristo sulla croce non sia sufficiente per espiare le colpe di atti che hai commesso?`