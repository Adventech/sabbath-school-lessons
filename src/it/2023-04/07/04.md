---
title:  Ereditare la vita eterna
date:   14/11/2023
---

`Leggere Luca 10:27,28. Come rispose il dottore della legge alla sua stessa domanda?`

Il dottore della legge aveva posto la questione, e lui stesso dette la risposta: «Ama il Signore Dio tuo con tutto il tuo cuore... e il tuo prossimo come te stesso» (Lu 10:27).

Quale fu la reazione di Gesù? «Hai risposto esattamente» (v. 28). Il Messia lo esortò a fare qualcosa a tal proposito: «fa’ questo e vivrai».

La maggior parte dei credenti non ha difficoltà a dare la corretta risposta su tematiche di dottrina e di fede. Il problema, però, sta nel mettere in pratica ciò in cui si crede e che sappiamo essere giusto. Tante persone, pur avendo una conoscenza sufficiente per la salvezza, saranno perdute proprio perché non hanno ubbidito a ciò che sapevano. È una problematica molto seria: non è sufficiente sapere che bisogna amare Dio e il prossimo, occorre farlo!

`Leggere Giacomo 2:17-22. Quali analogie rilevi tra questi passi e la risposta di Gesù al dottore della legge?`

Se amiamo davvero Dio, leggeremo la sua Parola, pregheremo, osserveremo i suoi comandamenti e ubbidiremo alla sua voce «con tutto il cuore». Se dico di amare gli altri ma non mi curo dei miei fratelli nella chiesa o se ignoro le necessità di altre persone quando sono in grado di aiutarle, a che vale la mia fede? Il cristianesimo non è un insieme di convinzioni distinte; è un modo di vivere. «Se un fratello o una sorella non hanno vestiti e mancano del cibo quotidiano, e uno di voi dice loro: “Andate in pace, scaldatevi e saziatevi”, ma non date loro le cose necessarie al corpo, a che cosa serve?» (Gm 2:15,16).

`Quanto ti sta a cuore il benessere degli altri? Paolo dice: «cercando ciascuno non il proprio interesse, ma anche quello degli altri» (Fl 2:4); ti senti coerente con quanto hai letto?`