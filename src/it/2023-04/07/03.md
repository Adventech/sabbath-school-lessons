---
title:  Il metodo e la risposta di Gesù
date:   13/11/2023
---

La Bibbia dice che il dottore della legge venne per mettere Gesù alla prova, ma il Maestro conosceva le sue intenzioni. Dio conosce i desideri e le aspirazioni del nostro cuore più di noi stessi, e di certo non conosciamo il cuore o le motivazioni di chi ci interroga. Capita che persone di un’altra religione ci facciano delle domande che riguardano la nostra fede. Per esempio, gli amici musulmani ci chiedono informazioni concernenti la divinità di Gesù, del tipo: «In quale passo della Bibbia Gesù afferma di essere Dio?»; oppure, «Perché dici che esiste un solo Dio quando avete tre persone nella Trinità?». Anche se possono sembrare domande provocatorie, il bisogno percepito di Gesù può essere sincero e rappresentare l’auspicio o il vuoto profondo di chi pone la domanda. Non conosciamo il loro cuore, non ne abbiamo bisogno. Dobbiamo metterci al loro servizio nel miglior modo possibile, a prescindere dalle loro motivazioni più recondite.

`Leggere Matteo 26:56; Atti 17:11; 1 Corinzi 15:3 e 2 Timoteo 3:16. Perché questi passi ci aiutano a interpretare la risposta di Gesù al dottore della legge in Luca 10:26?`

Talvolta esigiamo delle risposte, ma non facciamo alcuno sforzo per ottenerle. Gesù disse: «Nella legge che cosa sta scritto? Come leggi?» (Lu 10:26), sottolineando così un aspetto estremamente importante dell’apprendimento. Invece di limitarsi ad ascoltare quello che altri hanno da dirci, occorre leggere la Scrittura per conto nostro. Le risposte sono già lì e lo Spirito Santo agisce nel nostro cuore per farci capire cosa dobbiamo fare. Dio ci ha donato la sua Parola, nella quale troviamo tutta la verità utile a capire come dobbiamo vivere, trattare gli altri ed «ereditare la vita eterna». Certo, i pastori e gli insegnanti hanno un ruolo, ma in definitiva dobbiamo rivolgerci alla Bibbia per trovare le verità che contano. «La tua parola è una lampada al mio piede e una luce sul mio sentiero» (Sl 119:105). Questo versetto non è solo poesia, ma una verità sacra che ci rimanda alla parola di Dio e alla sua importanza per il credente.

`Gesù, la parola di Dio fatta carne, ha sempre rimandato la gente alla parola scritta. Perché dobbiamo respingere qualsiasi speculazione filosofica o teologica tesa a diminuire la nostra fiducia nella Bibbia?`