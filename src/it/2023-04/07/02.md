---
title:  La domanda delle domande
date:   12/11/2023
---

Chi siamo? Perché ci troviamo sulla terra? Cosa succede quando si muore? Qual è la nostra sorte definitiva? Sono queste le domande più importanti che gli esseri mortali, coscienti di esserlo, si pongono. Nel Vangelo di Luca qualcuno si presenta a Gesù con quella che possiamo considerare la domanda più cruciale in assoluto.

`Leggere Luca 10:25. Che cosa chiese quel dottore della legge e perché lo fece?`

La domanda, in sé estremamente seria, fu posta però per mettere alla prova Gesù, come spiega chiaramente la Bibbia. Sappiamo che alcune persone scettiche o addirittura atee si allietano nel presentare domande poco serie, ma anche questo tipo d’individui è ancora raggiungibile. Ed è esattamente quello che fece Gesù con il dottore della legge, pur sapendo che le intenzioni iniziali dell’uomo non erano genuine. Quella domanda, per il dottore e la folla presente, fu il pretesto per spingerli a investigare il proprio cuore. Consapevole delle motivazioni di quel dottore della legge, Gesù non scelse di ignorarlo né di mancargli di rispetto.

Quale domanda è più importante di questa: «Cosa devo fare per ereditare la vita eterna?». A prescindere dalle nostre pratiche o rituali religiosi, dietro ciascuno di essi si nasconde questo interrogativo cruciale. In contrapposizione a questo, cos’altro può contare per esseri le cui esistenze sono così descritte: «Siete un vapore che appare per un istante e poi svanisce» (Gm 4:14)? Qual è l’unica alternativa alla vita eterna se non la morte eterna?

`Leggere 1 Corinzi 15:30-32. Qual è il punto che Paolo vuole fare emergere e che sottolinea l’importanza della vita eterna?`

Il dottore della legge, nonostante dubbi e motivazioni, pose una domanda fondamentale e Gesù, sempre vigile a sfruttare qualsiasi opportunità per la missione, ne approfittò per raggiungere le persone.

`Come acquisire la consapevolezza di approfittare di qualsiasi occasione per testimoniare, anche se le circostanze non sono ideali?`