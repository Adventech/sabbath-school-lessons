**La missione di Dio è anche la mia: Basta parlare, cominciamo a fare qualcosa**

Anni fa uno dei nostri periodici avventisti pubblicò un racconto su una paurosa palude. Mentre le persone passavano lungo il sentiero che l’attraversava, spesso venivano sopraffatte e ci cadevano dentro. Le loro urla di morte arrivavano fino al villaggio più vicino. Un evento terribile. Gli abitanti del villaggio riunirono il consiglio e furono presentate varie teorie e documenti che analizzavano le cause e proponevano alcune soluzioni. Ma non fu fatto niente di concreto a tal proposito, solo incontri e parole...

La discussione proseguì per anni, la gente scrisse rapporti sull’argomento e furono invitati anche docenti. Furono allestite vendite di oggetti usati per raccogliere il denaro necessario a garantire i pasti di chi sacrificava tante ore per presenziare a quelle riunioni. Alla fine, venne accumulata una somma sufficiente per costruire una sala riunioni insonorizzata, tale da impedire che le urla dei disperati nella palude interrompessero i dibattiti in corso. Ma nessuno fece niente né per aiutare chi era in difficoltà né per cercare di evitare che altre persone andassero incontro a quella sorte. Proseguirono semplicemente a parlare.

La chiesa nel suo insieme, e la tua classe della Scuola del sabato nello specifico, non vuole somigliare agli abitanti di quel villaggio. Ci piace passare del tempo insieme pregando, ragionando, condividendo e discutendo. Ma desideriamo andare oltre e fare qualcosa di concreto per le persone intorno a noi. Vogliamo provare a fare la differenza nei nostri contesti abitativi e nel mondo intero. Auspichiamo la conclusione dell’opera e desideriamo che Gesù ritorni.

Questo trimestre si propone di concentrare la nostra attenzione sulla necessità di uscire dalle nostre chiese, dalle nostre case e fare qualcosa. Studieremo tanti bei racconti biblici, impareremo che ci sono delle risorse da utilizzare per raggiungere i nostri vicini. Ma sarà solo un modo per motivarci. Il focus vero di ogni lezione si concentra nella parte di ogni giovedì: le “sfide” per uscire dal nostro guscio e fare qualcosa di concreto.

Condivideremo approfondimenti teologici, forniremo strumenti e idee con i quali lavorare. Ogni giovedì si procederà con una prudente progressione delle sfide. L’obiettivo è quello di stimolare ciascuno di noi a raccoglierle, a pregare lo Spirito Santo affinché ci guidi, ci aiuti ad applicare quanto appreso, per poi dedicare cinque minuti nella settimana successiva per analizzare come siano andate le cose.

Questo non dovrà essere un momento in cui esibire un vanto, ma di condivisione, sia di ciò che è andato bene sia di ciò che può essere migliorato. Mentre ne parleremo assieme, il gruppo genererà delle idee e gli elenchi di preghiera (collettivi e personali) aumenteranno.

Ci auguriamo che questo trimestre sia ricordato non per le riflessioni memorabili, per le storie coinvolgenti o per i profondi concetti teologici, ma per il tempo in cui lo Spirito Santo ha accolto i nostri umili sforzi per trasformarli in miracoli missionari per l’onore e la gloria del suo nome.