---
title:  Nuovi cieli e nuova terra
date:   25/12/2022
---

Secondo alcuni seguaci della filosofia greca, la materialità di una cosa implica automaticamente che essa è cattiva. Per questo ritengono inconcepibile pensare a un futuro con un cielo reale abitato da persone reali. Risolvono il dilemma pensando che per essere cielo e per essere buono, non potrà che trattarsi di una condizione puramente spirituale, libera dalle imperfezioni tipiche del nostro mondo fisico attuale.

Se qualcosa è materiale, asseriscono, non può essere spirituale, e viceversa. La Bibbia, all’opposto, parla di cielo in termini concreti ma senza i limiti imposti dalla presenza del peccato. 

`Leggere Isaia 65:17-25; 66:22,23; 2 Pietro 3:13 e Apocalisse 21:1-5. Qual è il messaggio centrale di questi passi?`

Il libro di Isaia offre spunti interessanti che riguardano la conformazione che avrebbe avuto la terra se Israele, inteso come nazione, fosse rimasto fedele all’alleanza con Dio (Is 65:17-25; 66:22,23). L’intero ambiente con le sue varie forme di vita sarebbe somigliato sempre più al piano originale di Dio, quello precedente l’ingresso del peccato, tanto per essere chiari.

Tuttavia quel piano non si è concretizzato, quindi è stato indispensabile formularne uno nuovo, stavolta con la chiesa, composta da Ebrei e Gentili (Mt 28:18-20; 1 P 2:9). Le profezie di Isaia, dunque, devono essere rilette dalla prospettiva della chiesa (2 P 3:13; Ap 21:1-5).

«Nella Bibbia l’eredità dei salvati è chiamata «patria» (cfr. Eb 11:14-16). Là, il Pastore celeste guiderà il suo gregge alla fonte dell’acqua della vita. L’albero della vita dà il suo frutto ogni mese e le sue foglie sono destinate alle nazioni. Vi sono dei ruscelli inesauribili, limpidi come cristallo, fiancheggiati da alberi maestosi che proiettano la loro ombra sui sentieri preparati per i riscattati del Signore. Vi sono vaste pianure che sfociano in ridenti colline, mentre i monti di Dio innalzano le loro cime maestose. Su quelle pianure tranquille, accanto a quei limpidi ruscelli, il popolo di Dio, che è stato così a lungo straniero e pellegrino, troverà finalmente la sua casa» - GC, 675 [cap. 42, p. 528].

`Molti scrittori, privi della speranza dell’eternità presentata dalla Scrittura, hanno lamentato l’insensatezza dell’esistenza umana. Anche se si sbagliano riguardo al futuro, perché è comprensibile, dal loro punto di vista, sostenere questa tesi?`