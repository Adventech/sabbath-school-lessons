---
title:  In presenza di Dio
date:   27/12/2022
---

La Bibbia dice che Dio «abita una luce inaccessibile» (1 Ti 6:16) e che «nessuno ha visto Dio» (Gv 1:18; 1 Gv 4:12). Significa che anche i santi nel cielo non potranno mai vedere il Padre? È vero l’esatto contrario. È piuttosto evidente che l’impossibilità di vedere Dio si riferisca agli esseri umani dopo la caduta, perché nella Scrittura troviamo diverse conferme sul fatto che i santi in cielo lo potranno vedere.

`Leggere Matteo 5:8; 1 Giovanni 3:2,3 e Apocalisse 22:3,4. Cosa dicono questi versetti a proposito del privilegio supremo di poter vedere Dio?`

Giovanni - che in precedenza aveva dichiarato: «Nessuno ha mai visto Dio» (Gv 1:18) - afferma anche che «lo vedremo com’egli è» (1 Gv 3:2,3) e che «vedranno la sua faccia» (Ap 22:3,4). Si può discutere se questi versetti siano riferiti a Dio Padre o a Cristo, ma ogni dubbio svanisce alla luce dell’affermazione di Gesù: «Beati i puri di cuore, perché vedranno Dio» (Mt 5:8). I salvati avranno l’enorme privilegio di adorare Dio nel suo tempio, ma il beneficio supremo per tutti sarà quello di poter vedere il suo volto.

«Il popolo di Dio godrà del privilegio di una comunione diretta con il Padre e con il Figlio. “Poiché ora vediamo come in uno specchio, in modo oscuro...” (1 Co 13:12).

Ora noi contempliamo l’immagine di Dio riflessa come in uno specchio, nelle opere della natura e nelle sue azioni in favore degli uomini. In quel giorno, invece, lo vedremo a faccia a faccia, senza nessun velo di separazione. Saremo in sua presenza e vedremo la gloria del suo volto» - GC, 676, 677 [cap. 42, p. 529].

Se ci fate caso alcuni dei versetti che abbiamo studiato oggi evidenziano il collegamento tra purezza e possibilità di vedere Dio. I «puri di cuore» lo vedranno; chi guarda Dio «si purifica com’egli è puro» (1 Gv 3:3). Questi passi ci spiegano che, in vista del cielo, Dio deve agire oggi in noi. Se il nostro diritto al cielo è stato assicurato dalla morte di Gesù, dovremo comunque sottoporci a un processo di purificazione su questa terra, oggi, perché ci preparerà a vivere nella nostra casa eterna. Al centro di questo processo c’è l’ubbidienza alla sua Parola.

`Leggere 1 Pietro 1:22. Qual è il collegamento tra ubbidienza e purificazione? Perché l’ubbidienza ci purifica? Secondo Pietro, in che modo si manifesterà?`