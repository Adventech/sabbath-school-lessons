---
title:  Nel tempio di Dio
date:   26/12/2022
---

C’è chi considera il cielo il santuario di Dio. Ma il libro dell’Apocalisse fa riferimento a un santuario/tempio specifico all’interno della nuova Gerusalemme, dove si trovano il trono di Dio e il mare di vetro (Ap 4:2-6; 7:9-15; 15:5-8). È lì che le grandi moltitudini di santi provenienti da ogni nazione, lingua ed etnia adoreranno Dio in eterno (Ap 7:9-17).

`Confrontare Apocalisse 7:9-15 con Apocalisse 21:3,22. Come armonizzare la descrizione della grande moltitudine dei redenti che servono Dio «giorno e notte, nel suo tempio» (7:15) con la frase di Giovanni «nella città non vidi alcun tempio» (21:22)?`

Il santuario/tempio celeste è sempre stato il luogo nel quale le schiere del cielo adorano Dio. Ma con la comparsa del peccato quel santuario è diventato anche la sede dalla quale viene offerta la salvezza all’umanità. «Quando il problema del male sarà risolto il santuario del cielo tornerà a svolgere la sua funzione originale. In Apocalisse 21:22, Giovanni dice di non vedere più alcun tempio nella nuova Gerusalemme, perché il Dio onnipotente e l’Agnello sono il suo tempio. Significa però che non ci sarà più una casa del Signore nella quale le sue creature potranno riunirsi e avere dei momenti di comunione speciale con lui? No!» - R.M. Davidson, “The Sanctuary: To Behold the Beauty of the Lord” in Artur Stele ed., _The Word: Searching, Living, Teaching_, vol. 1 - Silver Spring, MD, Biblical Research Institute, 2015, p.31.

L’Apocalisse dedica particolare attenzione a colui che viene adorato e a quelli che lo adorano. Quest’adorazione celeste ha al centro Dio e l’Agnello (Ap 5:13; 7:10). Come sempre, e come dovrebbe essere, Cristo è l’oggetto dell’adorazione. 
Gli adoratori sono «quelli che vengono dalla grande tribolazione. Essi hanno lavato le loro vesti e le hanno imbiancate nel sangue dell’Agnello» (Ap 7:14). Sono testimoni viventi della potenza di Dio che trasforma e salva e gli dedicano canti di lode per la sua essenza e per quello che ha fatto in loro favore.

`«Ecco il tabernacolo di Dio con gli uomini! Egli abiterà con loro, essi saranno suoi popoli e Dio stesso sarà con loro e sarà il loro Dio» (Ap 21:3). In questi versetti riecheggiano numerosi altri passi (Gr 32:38; Ez 37:27; Za 8:8; Eb 8:10). Cosa vuol dire per noi, che ancora viviamo sulla terra, sapere che Dio sarà il nostro Dio e noi il suo popolo? Come apprezzare appieno questa straordinaria verità?`