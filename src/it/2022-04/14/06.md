---
title:  Il suo nome sulla loro fronte
date:   29/12/2022
---

`Leggere Apocalisse 22:3-5. Come possiamo sapere se saremo tra quelli che avranno il nome di Dio scritto sulla fronte? È possibile avere questa certezza?`
 
Dopo la ribellione di Lucifero, dopo la caduta di Adamo ed Eva, Dio avrebbe potuto distruggere i due peccatori. Eppure, esprimendo amore incondizionato per le sue creature, ha stabilito un piano dettato dalla misericordia per salvare tutti quelli che accettano ciò che offre. È quello che noi chiamiamo «piano della salvezza» che, seppur approntato prima ancora che la terra fosse creata (Ef 1:3,4; 2 Ti 1:9; Tt 1:2; Ap 13:8), venne presentato nell’Eden subito dopo la caduta. In seguito, fu ulteriormente svelato grazie ai tipi e ai simboli del servizio del santuario ebraico (Es 25). La massima espressione di questo piano sono state però la vita, la morte e la risurrezione di Gesù (Ro 5). Al centro del piano della salvezza c’è la promessa della vita eterna, basata sui meriti di Gesù, a disposizione di chiunque accetti per fede la grande opportunità di salvezza garantita alla croce. Salvezza che anche prima del sacrificio di Cristo è sempre stata legata alla fede e mai alle opere, quantunque queste ne siano un’espressione tangibile.

`Paolo scrisse a proposito di Abraamo per indicarlo come esempio di fede, nonostante fosse vissuto tanti secoli prima di Cristo: «Poiché se Abraamo fosse stato giustificato per le opere, egli avrebbe di che vantarsi; ma non davanti a Dio; infatti, che dice la Scrittura? “Abraamo credette a Dio e ciò gli fu messo in conto come giustizia”» (Ro 4:2,3). Perché questi versetti ci aiutano a cogliere il senso profondo della salvezza per fede?`

Se abbiamo accettato Cristo e ci siamo sottomessi a lui possiamo avere la garanzia della salvezza e reclamare le sue promesse, tra le quali quella di una nuova esistenza in lui, contando esclusivamente sui suoi meriti e su nient’altro. Abraamo credette e gli fu accreditato come giustizia; e lo stesso vale anche per noi.

Ecco allora cosa significa avere il suo nome scritto sulla fronte. Sa ce lo abbiamo adesso e se non ci allontaniamo dal Padre, quel nome resterà inciso anche nei nuovi cieli e nella nuova terra.