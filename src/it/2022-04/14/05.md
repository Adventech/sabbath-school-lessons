---
title:  Mai più morte né lacrime
date:   28/12/2022
---

La teoria dell’anima immortale che soffre perennemente all’inferno contraddice l’insegnamento biblico secondo il quale nei nuovi cieli e nella nuova terra non ci saranno «più la morte, né cordoglio, né grido, né dolore» (Ap 21:4).

Se davvero ci attendesse un inferno perenne, vorrebbe dire che la morte seconda non ha sradicato il peccato e i peccatori dall’universo, ma li ha solo confinati in un luogo caratterizzato da un tormento senza fine. In questo caso l’universo non sarebbe pienamente ripristinato alla perfezione originale. Sia lode al Signore perché la Bibbia dipinge uno scenario totalmente diverso!

`Leggere Isaia 25:8; Apocalisse 7:17 e 21:4. I passi appena letti ti trasmettono consolazione e speranza nonostante le durissime prove del nostro presente?`
 
La vita a volte è durissima, ingiusta e spietata. Ci sono persone alle quali vogliamo bene che ci vengono brutalmente strappate dal freddo abbraccio della morte. Altre che invece entrano subdolamente nelle nostre esistenze e ci rubano i sentimenti per poi fuggire come se nulla fosse. È terribile sentirsi traditi da qualcuno che abbiamo amato e nel quale abbiamo riposto la nostra fiducia.

Ci sono momenti nei quali un cuore spezzato dal dolore si domanda se valga la pena continuare a vivere. Quali che siano i nostri patimenti, il Signore è comunque sempre desideroso di asciugare quante più lacrime possibile. Quelle più pesanti continueranno a rigare i nostri volti fino a quel giorno glorioso in cui la morte, il dolore e il pianto cesseranno di esistere (Ap 21:1-5).

Stiamo sicuri che nel giorno del giudizio finale il Signore tratterà ogni essere umano con obiettività e amore. Tutti i nostri cari che sono morti in Cristo risusciteranno per trascorrere l’eternità insieme a noi. Quelli che non sono degni della vita eterna moriranno per sempre, senza essere costretti a vivere in un ambiente loro «sgradito» come il cielo o l’inferno perenne. La nostra maggiore consolazione deriva dal modo giusto nel quale ciascuno di noi verrà trattato. Quando la morte scomparirà definitivamente, i salvati grideranno con gioia: «O morte, dov’è la tua vittoria? O morte, dov’è il tuo dardo?» (1 Co 15:54,55). Il Signore ha promesso che nei nuovi cieli e nella nuova terra «non ci si ricorderà più delle cose di prima; esse non torneranno più in memoria» (Is 65:17). Questo non vuol dire che il cielo sarà il luogo dell’oblio, dell’amnesia, ma che il passato non metterà a repentaglio la gioia di vivere in cielo. 

`Non esiste persona che non abbia subìto le ingiuste devastazioni dell’esistenza umana. Soprattutto nei momenti difficili, come imparare a confidare e a gioire per la bontà e l’amore di Dio?`