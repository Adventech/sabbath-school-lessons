---
title:  Ribellione in un universo perfetto
date:   24/09/2022
---

### Letture
1 Giovanni 4:7-16; Ezechiele 28:12-19; Isaia 14:12-15; Apocalisse 12 
 
> <p></p>
> «Come mai sei caduto dal cielo, astro mattutino, figlio dell’aurora? Come mai sei atterrato, tu che calpestavi le nazioni?» Isaia 14:12 
 
Un certo numero di filosofi ha provato a spiegare l’origine del male. Qualcuno ipotizza che sia sempre esistito, perché solo in contrapposizione a esso si potrebbe apprezzare il bene. Altri ritengono che il mondo sia stato creato perfetto ma, non si sa per quale motivo, sia poi emerso il male. Nella mitologia greca, per esempio, il male comincia quando Pandora dischiude un vaso sigillato dal quale vengono liberate tutte le malvagità del mondo (un mito che però non spiega l’origine di quelle malvagità che si suppone siano nascoste in quella scatola).

La Bibbia, al contrario, insegna che il nostro Dio d’amore è onnipotente (1 Cr 29:10,11) e perfetto (Mt 5:48) e tutto quello che fa, di conseguenza, deve essere perfetto (De 32:4), compresa la creazione del mondo. Come mai allora sono comparsi sulla scena di un mondo perfetto il male e il peccato? Secondo Genesi 3, il peccato, il male e la morte sono stati portati qui dalla caduta di Adamo ed Eva.

Ma questa risposta non risolve il problema: il male esisteva già prima della caduta e si era manifestato nel «serpente» che aveva ingannato Eva (Ge 3:1-5).

Dobbiamo quindi ritornare indietro, ancora prima della caduta, per scoprire la fonte e le origini del male, che è così preponderante nella nostra esistenza e che talvolta la rende davvero miserevole.