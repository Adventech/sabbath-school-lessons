---
title:  Libero arbitrio, la base dell’amore
date:   26/09/2022
---

`Leggere 1 Giovanni 4:7-16. Perché il libero arbitrio è la condizione per coltivare l’amore?`
 
I fiori artificiali possono avere un aspetto splendido, ma non sbocciano e non fioriscono come quelli veri. Ci sono robot riprogrammati per parlare e svolgere disparate mansioni, ma sono privi di vita e di emozioni. La vita e la libera scelta sono condizioni indispensabili perché qualcuno riceva, coltivi e condivida l’amore. Il nostro Dio ha creato gli angeli (tra cui Lucifero) e gli esseri umani, dotandoli della libertà di scelta, mettendo anche in conto che potessero seguire un percorso sbagliato. In altre parole, ha creato l’intero universo rendendolo un ambiente perfetto e armonioso, perché le sue creature vi crescessero in amore e saggezza.

In 1 Giovanni 4:7-16, l’apostolo sottolinea che «Dio è amore» e ce lo ha manifestato mandando il suo amato Figlio a morire per i nostri peccati. Questo dovrebbe essere sufficiente a farci esprimere la gratitudine per questo amore infinito, amandoci gli uni gli altri. Un amore così, che ha origine divine, dovrebbe rappresentare la prova più convincente che Dio dimora in noi e noi in lui. L’appello a riflettere l’amore di Dio, amandoci a vicenda, ha senso solo se rivolto a creature in grado di decidere se coltivare ed esprimere quell’amore, oppure vivere una vita autoreferenziale. In ogni caso è facile fare il peggiore uso possibile della libertà di scelta, come dimostra la tragica ribellione di Lucifero nel cielo. Pur riconoscendo l’importanza del libero arbitrio, qualcuno ancora si domanda: Se Dio sapeva che Lucifero si sarebbe ribellato, perché lo ha creato? La sua creazione non rende forse Dio responsabile dell’origine del male?

È una tematica complessa sulla quale speculare, perché dipende da molti fattori, compreso ciò che si intende esattamente per «responsabile». L’origine e la natura del peccato sono misteri che nessuno è in grado di spiegare a fondo. Ciononostante, Dio non ha decretato l’esistenza del peccato, l’ha consentita, e poi, alla croce, si è fatto carico della punizione risolutiva per quel peccato, mettendosi sostanzialmente nelle condizioni di sradicarlo. Ogni volta che riflettiamo amaramente sul male e sul peccato non scordiamoci che è stato Dio a pagare il prezzo più alto per la loro presenza (Mt 5:43-48; Ro 5:6-11), e che per questo ha sofferto molto, molto di più di quello che ciascuno di noi potrà mai sperimentare.
 
`Il libero arbitrio è un sacro dono di Dio, ma comporta pesanti conseguenze per noi e per gli altri. Quali decisioni importanti ti appresti a prendere e quali prevedi saranno le conseguenze?`