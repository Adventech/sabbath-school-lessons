---
title:  La creazione, un’espressione d’amore
date:   25/09/2022
---

La natura allo stato attuale trasmette un messaggio ambiguo che mescola bene e male. I cespugli di rose riescono a produrre fiori meravigliosi e profumati, ma anche spine pungenti e dolorose. Un tucano può colpirci con la sua bellezza e poi sgomentarci assalendo i nidi di altri volatili per mangiare i piccoli pulcini indifesi.

Anche l’essere umano, capace un momento prima di comportamenti virtuosi, può subito dopo dimostrarsi feroce, odioso e violento. Non dobbiamo meravigliarci quindi se nella parabola della zizzania e del buon seme i servi chiedono al padrone: «Signore, non avevi seminato buon seme nel tuo campo? Come mai, dunque, c’è della zizzania? Egli disse loro: “Un nemico ha fatto questo”» (Mt 13:27,28). Per analogia, Dio ha creato l’universo perfetto, ma un nemico lo ha contaminato con i semi misteriosi del peccato.

`Leggere 1 Giovanni 4:8,16. La certezza che «Dio è amore» quali ripercussioni genera circa la natura della sua attività creazionista?`
 
Il fatto che Dio è amore implica almeno tre concetti fondamentali:

1. L’amore, per sua natura intrinseca, non può esistere confinato in se stesso ma deve potersi esprimere (come si fa a parlare di amore se non viene espresso?). L’amore di Dio viene condiviso internamente, tra le tre persone della Trinità, ed esternamente, nella relazione con tutte le sue creature.

2. Tutto quello che Dio fa è espressione del suo amore incondizionato e immutabile. Vale per la sua opera di creazione, per le sue azioni redentive e anche per i suoi giudizi punitivi. In realtà, «L’amore di Dio si manifesta sia nella sua giustizia sia nella sua misericordia. La giustizia è la base del suo trono e il frutto del suo amore» - DA, 762 [cap. 79, p. 571].

3. Poiché Dio è amore e lo esprime in tutto ciò che fa, non può essere colui da cui ha origine il peccato, proteso in direzione opposta al suo carattere.

Dio aveva davvero bisogno di creare l’universo? Guardando dalla prospettiva della sua sovranità, si sarebbe tentati di rispondere di no, perché si è trattato di una sua libera scelta. Ma secondo l’ottica della sua natura amorevole, egli desiderava che ci fosse l’universo perché diventava uno strumento per esprimere il suo amore. Ed è straordinario pensare che ha creato delle forme di vita come gli esseri umani, capaci non solo di contraccambiare il suo amore, ma anche di condividerlo ed esprimerlo a loro volta, sia nei confronti di Dio che dei loro simili (cfr. Mr 12:30,31).

`Guardati attorno. Riesci a cogliere nel mondo naturale i riflessi dell’amore di Dio, nonostante le devastazioni provocate dal peccato? Come  trarre insegnamenti di speranza dall’amore di Dio rivelatosi nel creato?`