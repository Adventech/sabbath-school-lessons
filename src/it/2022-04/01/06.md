---
title:  La diffusione dell’incredulità
date:   29/09/2022
---

`Leggere Apocalisse 12. Cosa ci dice questo capitolo a proposito della propagazione della ribellione dal cielo alla terra?`
 
 
La caduta di Lucifero non rappresenta il semplice esito dello scontro tra idee divergenti. Apocalisse 12 ci dice che si è trattato di una vera e propria guerra che ha contrapposto Lucifero, affiancato dai suoi angeli, e Cristo con le sue schiere. Lucifero è anche definito «il grande dragone», «serpente antico», «diavolo e Satana», «accusatore dei nostri fratelli» (Ap 12:9,10). Cristo è invece individuato come «Michele» (v. 7), ovvero «colui che è come Dio».

Basandosi sull’allusione all’«arcangelo Michele» (Gd 9), alcuni interpreti credono si tratti solo di una figura angelica. Ma nel libro di Daniele ogni visione principale raggiunge il suo apice con Cristo e il suo regno eterno: la pietra che si stacca senza essere stata spinta da una mano (Da 2:34,45), il Figlio dell’Uomo (7:13), il Principe degli eserciti e il Principe dei principi (8:11,25), Michele il grande capo (12:1). Se dunque l’Angelo del Signore è il Signore in persona (Es 3:1-6; At 7:30-33), Michele deve essere la stessa persona divina, ovvero Gesù Cristo.

Apocalisse 12 offre una panoramica generale del conflitto progressivo iniziato nel cielo con la ribellione di Lucifero e di un terzo degli angeli, culminato con la vittoria decisiva di Cristo sulla croce e tuttora in atto contro il popolo del rimanente degli ultimi tempi. Riflettendo sul principio di questo conflitto, Ellen G. White spiega che «Dio, nella sua infinita misericordia, sopportò a lungo Lucifero e non lo destituì dalla sua alta posizione alle prime manifestazioni di malcontento, e neppure quando cominciò a esporre agli angeli fedeli le sue false accuse. Lucifero fu tollerato per lungo tempo in cielo e gli fu ripetutamente offerto il perdono purché si pentisse e si sottomettesse» - GC, 495,496 [cap. 29, p. 387].

Non sappiamo quanto sia durato quello scontro nel reame celeste, ma a prescindere dall’intensità e dalla lunghezza temporale, l’aspetto più importane a esso collegato è che Satana e i suoi angeli «non vinsero, e per loro non ci fu più posto nel cielo» (Ap 12:8: cfr. Lu 10:18). Il problema è che adesso si trovano qui sulla terra.

`Quali sono i segni evidenti della battaglia che si sta compiendo nel nostro mondo? Qual è la nostra unica speranza di vittoria?`