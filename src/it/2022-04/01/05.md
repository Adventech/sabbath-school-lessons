---
title:  Il prezzo dell’orgoglio
date:   28/09/2022
---

Nella Scrittura sono presenti due tematiche predominanti in competizione tra di loro: la prima riguarda Salem, il monte Sion, Gerusalemme e la nuova Gerusalemme, simboli del regno di Dio. L’altra, parla di Babele e Babilonia, che rappresentano il dominio contraffatto di Satana. Dio si appella più volte al suo popolo perché esca dalla pagana Babilonia per servirlo nella terra promessa. Per esempio, ad Abramo (che poi diventerà Abraamo) viene chiesto di trasferirsi da Ur de Caldei alla terra di Canaan (Ge 11:31-12:9). Al termine di un lungo esilio, gli Ebrei lasciano Babilonia e ritornano a Gerusalemme (Ed 2). Nel libro dell’Apocalisse, il popolo di Dio viene invitato a uscire dalla Babilonia degli ultimi tempi (14:8), per dimorare con lui sul monte Sion e nella nuova Gerusalemme (14:1; 21:1-3,10).

`Leggere Isaia 14:12-15. Quali conseguenze di vasta portata e durata ha provocato nell’universo e nel nostro mondo l’orgoglio di Lucifero?`

Nella Bibbia, la città di Babilonia simboleggia un potere in aperta contrapposizione con Dio e il suo regno; il re di Babilonia (con un’allusione speciale a Nabucodonosor) diventa emblema di superbia e arroganza. Dio aveva rivelato a Nabucodonosor che Babilonia era solo la testa d’oro della grande immagine dei re successivi (Da 2:37,38). Sfidando la rivelazione divina, il re fece fare una statua totalmente dorata - nelle intenzioni comunicava che il suo regno sarebbe durato per sempre - chiedendo anche che fosse adorata (Da 3). Come nel caso del re di Tiro, anche il sovrano babilonese diventa rappresentazione di Lucifero.

Isaia 14:3-11 descrive la caduta dello sprezzante e opprimente re di Babilonia. Poi, nei versetti da 12 a 15, il mirino si sposta dal contesto storico alle corti del cielo, per sottolineare come uno spirito simile, altezzoso e arrogante abbia generato la caduta originale di Lucifero. Il testo spiega che Lucifero aveva pianificato di elevare il suo trono al di sopra di tutte le schiere celesti e di diventare «simile all’Altissimo» (v. 14). Quel momento segna l’inizio di una situazione nuova e ostile in cui l’amore altruistico e l’atteggiamento collaborativo di Dio vengono messi a dura prova dall’egoismo e dallo spirito competitivo di Lucifero. Il nemico non ebbe paura di accusare Dio e di diffondere le sue menzogne ad altri angeli. Ecco le misteriose origini del male nell’universo.

`Perché è così facile vantarsi del ruolo che copriamo o dei successi che abbiamo ottenuto? In che modo la consapevolezza della croce davanti ai nostri occhi ci protegge da questo atteggiamento?`