---
title:  Misteriosa ingratitudine
date:   27/09/2022
---

`Leggere Ezechiele 28:12-19. Cosa ci dice questo brano sulle misteriose origini del male?`
 
Buona parte del libro di Ezechiele è caratterizzata dal linguaggio simbolico tipico degli ultimi tempi. In molte frasi, entità specifiche (persone, animali e oggetti) ed eventi a carattere locale vengono utilizzati per rappresentare e descrivere scenari più ampi di natura cosmica e/o storica. Al capitolo 28:1-10, il Signore parla del re di Tiro (un antico e prospero porto fenicio) definendolo un sovrano ricco e valoroso che era solo un «uomo», ma si vantava di essere un dio e arrivò a sedersi (così almeno rivendicò) sul trono delle divinità. Poi, nei versetti da 12 a 19, questa realtà storica diventa un’analogia per raccontare la caduta originale di Lucifero nelle corti celesti. Così, il re di Tiro, un essere umano in vita «nel cuore dei mari» (Ez 28:2,8), ora rappresenta il cherubino unto «ricoperto di ogni tipo di pietre preziose…» (v. 13) «che vive in Eden, il giardino di Dio… e sul monte santo di Dio» (v. 14).

Al versetto 15 troviamo una dichiarazione cruciale per l’intero racconto: «Tu fosti perfetto nelle tue vie dal giorno che fosti creato, finché non si trovò in te la perversità». Cosa ne deduciamo? La perfezione di Lucifero includeva anche la potenzialità del male, di sbagliare, perché in quanto essere morale aveva la possibilità di scegliere, intrinseca anche in un essere perfetto.

Lucifero fu creato perfetto, quindi dotato di libero arbitrio. Ma abusando di quella perfezione, mediante l’utilizzo profondamente sbagliato della libertà di scelta, divenne corrotto stimando se stesso più importante di quello che era in effetti.

Non più soddisfatto di come Dio lo aveva creato e onorato, Lucifero perse ogni traccia di riconoscenza e desiderò essere oggetto di maggiore riconoscimento rispetto a quello che davvero meritava. Come sia potuto accadere a un essere angelico perfetto che viveva in un universo altrettanto perfetto, rimane un mistero.

«Il peccato è un mistero, una cosa inspiegabile. Non c’era motivo che esistesse; tentare di dargli una spiegazione equivarrebbe a giustificarlo. Il peccato è comparso in un universo perfetto, cosa che si è dimostrata imperdonabile» -_The Truth About Angels_, p. 30.
 
`In 1 Tessalonicesi 5:18, Paolo dice: «in ogni cosa rendete grazie». In che modo queste parole possono aiutarci a superare ogni sentimento di ingratitudine e autocommiserazione, soprattutto nei periodi più difficili?`