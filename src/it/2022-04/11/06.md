---
title:  appresentazioni e altre apparizioni
date:   08/12/2022
---

Le rappresentazioni demoniache dei defunti e altre apparizioni sono simili alla negromanzia. Possono presentarsi sotto forma di familiare, amico o qualsiasi altra persona deceduta. Sembianze e voce sono davvero molto simili a quelle del defunto. Tutti questi inganni di origine satanica verranno utilizzati per imbrogliare chi non è saldamente ancorato alla Parola di Dio. Ellen G. White ammonisce: «Impersonificati da questi spiriti bugiardi, falsi apostoli contraddicono ciò che hanno scritto ispirati dallo Spirito Santo mentre erano sulla terra» - GC, 557 [cap. 34, p. 435].

«Per completare il grande dramma della seduzione, Satana stesso impersonificherà il Cristo» GC, 624 [cap. 39, p. 488]. 

`Leggere 2 Corinzi 11:14,15 ed Efesini 6:10-18. Quale dovrebbe essere la nostra protezione contro simili inganni demoniaci?`

Il monito dell’apostolo Paolo: «il nostro combattimento infatti non è contro sangue e carne ma contro i principati, contro le potenze, contro i dominatori di questo mondo di tenebre, contro le forze spirituali della malvagità, che sono nei luoghi celesti» (Ef 6:12). Ci possiamo proteggere da simili imbrogli solo indossando «la completa armatura di Dio» di cui si parla in Efesini 6:13-18.

Le rappresentazioni e apparizioni sataniche possono essere davvero spaventose e ingannevoli, ma non potranno sviare chi è protetto da Dio e radicato nella sua Parola. Da un punto di vista dottrinale, chi crede nell’insegnamento biblico dell’immortalità condizionata degli esseri umani, sa che ogni apparizione o comunicazione con i defunti ha un’origine satanica e va respinta con l’aiuto della potente grazia di Dio. Per quanto eclatante, persuadente e apparentemente reale possa rivelarsi quella manifestazione, dobbiamo restare saldi e aderenti all’insegnamento biblico, secondo cui i morti riposano nella loro tomba.

Prova a immaginare che una persona cara non più viva ti appaia e ti dica che ti ama e che le manchi. Immagina anche che ti dica cose che solo voi potete conoscere e comunicarti che adesso si trova in un posto migliore. Se uno non fosse assolutamente convinto e radicato in ciò che insegna la Bibbia a tal riguardo, non sarebbe così difficile cedere a questo raggiro.

`Cosa significa indossare l’armatura completa di Dio? In senso pratico e quotidiano, come possiamo farlo in ogni ambito della nostra esistenza?`