---
title:  Reincarnazione
date:   06/12/2022
---

L’idea pagana dell’anima immortale è la base sulla quale si fonda la teoria anti-biblica della reincarnazione o trasmigrazione dell’anima, adottata da alcune delle principali religioni mondiali. Se la maggior parte dei cristiani crede in un’anima immortale che dimora in modo permanente nel cielo o all’inferno dopo il decesso, i sostenitori della reincarnazione dichiarano che quest’anima attraversa invece tanti cicli continui di rinascita e morte, qui sulla terra. Qualcuno lo intende come un processo di evoluzione spirituale, che consente allo spirito di raggiungere livelli sempre più elevati di conoscenza e moralità lungo il viaggio verso la perfezione. Gli Hindu credono che l’anima eterna progredisca in conoscenza o samsara attraverso sei livelli vitali: acquatico, vegetale, rettile e mondo degli insetti, volatile, animale e umano, che comprende anche chi risiede in cielo.

`Leggere Ebrei 9:25-28 e 1 Pietro 3:18. Se Gesù è morto «una volta sola» e così anche tutti gli altri esseri umani, perché alcuni presunti cristiani credono in qualche forma di reincarnazione?`

Tanti preferiscono credere non a quello in cui dovrebbero, ma a quello in cui vogliono credere. Se una qualsiasi teoria offre loro pace e consolazione, ciò è sufficiente per chiudere ogni dibattito. Ma per chi invece prende molto seriamente la Bibbia, non c’è modo di accogliere l’idea della reincarnazione. Per prima cosa, contraddice l’insegnamento biblico della mortalità dell’anima e della risurrezione del corpo (1 Te 4:13-18). In secondo luogo, nega la dottrina della salvezza per grazia mediante la fede nell’opera redentiva di Cristo Gesù (Ef 2:8-10), sostituendola con le opere dell’uomo. Terza considerazione, la reincarnazione confuta quello che dice la Bibbia sulla sorte di ogni essere umano, che viene decisa in base alle personali scelte compiute dall’individuo in questa vita (Mt 22:1-14; 25:31-46).

Quarta criticità: questa teoria sminuisce il significato e l’importanza del ritorno di Cristo (Gv 14:1-3). Per finire, offre a qualcuno l’opportunità _post-mortem_ di «riscattare» gli errori compiuti in vita, concetto profondamente anti-biblico (Eb 9:27). In sostanza, non può esserci posto nella fede cristiana per l’idea della reincarnazione.