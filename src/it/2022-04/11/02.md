---
title:  Il misticismo
date:   04/12/2022
---

Il nostro mondo è stato invaso da forti tendenze al misticismo. Questo è un termine complesso che condensa un’ampia varietà di idee. Da un punto di vista religioso implica l’unione dell’individuo al divino o all’assoluto nel corso di determinate esperienze spirituali o indotto da uno stato di trance. Questo genere di misticismo caratterizza l’esperienza adorativa di alcune denominazioni. Il fenomeno può variare per forma e intensità, ma la tendenza è sempre quella di sostituire l’autorità della Parola scritta di Dio mediante le proprie esperienze soggettive. In ogni modo, la Bibbia perde buona parte della sua funzione dottrinale e il cristiano resta vulnerabile davanti alla propria esperienza. Questo genere di religione molto soggettiva non offre alcuna protezione dagli inganni, soprattutto da quelli che si manifesteranno negli ultimi tempi. 

`Leggere Matteo 7:21-27. Alla luce delle parole pronunciate da Gesù, cosa significa costruire la propria casa spirituale «sulla roccia» invece che «sulla sabbia»?`
 
Nel mondo cristiano postmoderno c’è la spiccata propensione a ridimensionare l’importanza delle dottrine bibliche, considerandole tediose reminiscenze di una forma di religione ormai obsoleta. Questo meccanismo fa sì che gli insegnamenti di Cristo vengano sostituiti artificialmente dalla persona di Cristo - sostenendo, per esempio, che qualche racconto biblico non possa essere vero perché Gesù, per come viene percepito, non avrebbe mai consentito che si fosse svolto così come raccontato nel testo. I gusti e i sentimenti personali finiscono per essere il criterio di interpretazione della Scrittura o addirittura per confutare quello che la Bibbia insegna con chiarezza, in particolare riguardo l’ubbidienza a Dio, che Gesù dice essere essenziale per edificare la propria casa sulla roccia. Quelli convinti che non sia importante credere nella dottrina, poiché credono in Gesù Cristo, si muovono su un terreno molto pericoloso. Gli inquisitori che condannarono a morte un numero enorme di credenti protestanti credevano in Gesù Cristo. Coloro i quali hanno «cacciato i demoni» nel nome di Cristo (Mt 7:22) avevano creduto in lui. «Uno degli inganni più efficaci di Satana è l’idea secondo la quale ciò che gli uomini credono ha poca importanza. Egli sa che la verità santifica colui che l’accetta con amore; quindi si impegna costantemente per sostituirla con false teorie, con favole o con un altro vangelo» - GC, 520 [cap. 32, 407].

`Come si può contrastare la propensione dell’uomo a lasciare che i desideri e le emozioni ci spingano a fare cose contrarie alla Parola di Dio?`