---
title:  Esperienze ai conﬁni della morte
date:   05/12/2022
---

Tra le argomentazioni più comuni per «dimostrare» l’immortalità dell’anima, ci sono le cosiddette esperienze ai confini della morte. Nel suo libro Esperienze di premorte, Raymond Moody Jr. presentò i risultati di uno studio condotto su un campione di cento individui dei quali era stata certificata la «morte clinica» e che poi sono tornati in vita. Queste persone sostenevano di avere visto un essere luminoso, caloroso e accogliente prima di tornare in vita. È stata considerata «l’entusiasmante prova della sopravvivenza dello spirito umano oltre la morte» (IV di copertina). Nel corso degli anni sono stati pubblicati tanti altri libri analoghi che hanno promosso il medesimo concetto.

`Leggere i racconti di risurrezioni in 1 Re 17:22-24; 2 Re 4:34-37; Marco 5:41-43; Luca 7:14-17 e Giovanni 11:40-44. Quanti di essi parlano di una presunta esistenza consapevole mentre quei defunti riposavano e perché la risposta è davvero importante?`

Tutte le esperienze ai confini della morte riportate nella moderna letteratura riguardano persone considerate clinicamente morte, ma non definitivamente morte, diversamente da Lazzaro, il quale rimase defunto per quattro giorni e il cui corpo stava decomponendosi (Gv 11:39). Né lui né alcun altro risorto ai tempi biblici ha mai accennato a esperienze di quel genere, si trattasse di paradiso, purgatorio o inferno. In piena armonia, quindi, con gli insegnamenti biblici sullo stato incosciente dei morti!

Oggi di queste «esperienze ai confini della morte», esiste una narrazione sempre più fitta. Se accettiamo la dottrina biblica cui abbiamo sopra accennato (Gb 3:11-13; Sl 115:17; 146:4; Ec 9:10), ci restano sostanzialmente due possibilità: o di un’allucinazione naturale di tipo psico-chimico dettata da condizioni estreme, oppure di un’esperienza soprannaturale ingannevole di origine satanica (2 Co 11:14). L’inganno satanico potrebbe in effetti essere la spiegazione, soprattutto perché in alcuni casi queste persone raccontano di incontri e colloqui con parenti già defunti. Non escludiamo, però, che possa essere una combinazione dei due fattori appena descritti.

Essendo prevalente l’elemento dell’inganno, così persuasivo, è fondamentale restare aderenti all’insegnamento della Parola di Dio, nonostante le esperienze che noi o altri potremmo avere fatto, ma che sono contrarie al messaggio che essa diffonde.

`Oggi le esperienze ai confini della morte hanno l’imprimatur della scienza. Perché dobbiamo essere molto prudenti anche di fronte a quelle cose che la scienza presumibilmente «dimostra»?`