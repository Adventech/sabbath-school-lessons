---
title:  Negromanzia e adorazione degli antenati
date:   07/12/2022
---

La parola «negromanzia» deriva dal greco _nekros_ (morte) e _manteia_ (divinazione). Praticata fin dai tempi antichi, la negromanzia è una sorta di evocazione dei presunti spiriti attivi dei defunti per ottenere la conoscenza, anche quella legata a eventi futuri. L’adorazione degli antenati, invece, è l’abitudine di venerare gli avi defunti perché considerati ancora parte della famiglia, i cui spiriti sono in grado di influenzare le vicende dei viventi. Queste pratiche pagane possono risultare molto attrattive per chi crede nell’immortalità dell’anima e soffre per la perdita dei propri cari.

`Leggere 1 Samuele 28:3-25. Quale insegnamento spirituale contrario a ogni presunta comunicazione con il mondo dei morti si può trarre dall’esperienza di Saul con la donna medium a En-Dor?`

La Bibbia afferma senza mezzi termini che tutti gli indovini, i medium, gli stregoni e i negromanti, nell’antica teocrazia israelita, erano abominazioni per il Signore e che avrebbero dovuto essere uccisi mediante lapidazione (Le 19:31; 20:6,27; De 18:9-14). In ossequio a questa legge, Saul aveva scacciato dal Paese tutti gli indovini e i medium (1 S 28:3,9). Ma dopo essere stato respinto dal Signore, lui stesso si recò nella città cananea di En-Dor per consultare una medium (1 S 28:6,7,15; cfr. Gs 17:11; Sl 83:10). Le chiese di evocare lo spirito del defunto profeta Samuele, che si presentò presumibilmente durante un’apparizione di negromanzia e parlò con Saul (1 S 28:13-19). Lo spirito ingannatore, che finse di essere Samuele, disse a Saul: «Domani tu e i tuoi figli sarete con me» (1 S 28:19). Mentre stava annunciando la morte di Saul, quello spirito ingannevole, che aveva le sembianze di Samuele, riaffermò la teoria contraria all’insegnamento biblico dell’anima immortale. Fu un inganno potente e Saul non avrebbe dovuto lasciarsi coinvolgere in pratiche che aveva precedentemente condannato. Trascorsi oltre due secoli da quell’episodio, il profeta Isaia scrisse: «Se vi si dice: “Consultate quelli che evocano gli spiriti e gli indovini, quelli che sussurrano e bisbigliano”, rispondete: “Un popolo non deve forse consultare il suo Dio? Si rivolgerà forse ai morti in favore dei vivi? Alla legge! Alla testimonianza!”. Se il popolo non parla così, non vi sarà per lui nessuna aurora!» (Is 8:19,20; 19:3).

`Quante volte, soprattutto quando siamo sotto stress, facciamo cose che sappiamo essere sbagliate? Perché la fede, la preghiera e l’ubbidienza alla Parola di Dio sono le sole possibilità di proteggerci da noi stessi?`