---
title:  L’incontro eterno
date:   17/11/2022
---

`Leggere 1 Corinzi 15:51-55. Quale «mistero» (1 Co 15:51) svela Paolo?`

Alcuni predicatori, con una riconosciuta popolarità, lasciano intendere che questo «mistero» (1 Co 15:51) sia il «rapimento segreto» della chiesa, atteso sette anni prima del ritorno glorioso di Cristo. Nel corso di questo presunto «rapimento» i cristiani fedeli saranno improvvisamente e segretamente trascinati in cielo, mentre tutti quelli che resteranno sulla terra si domanderanno che fine abbiano fatto. Potrebbe succedere che qualcuno si ritrovi su un’auto senza conducente, ma solo con i suoi vestiti, perché la persona è stata «rapita» in cielo. La serie bestseller in 16 volumi, Left behind, adattata poi cinematograficamente, ha promosso proprio questa tesi, diffondendola a milioni di persone. Naturalmente, non esiste passo biblico a supporto di questa distinzione artificiale tra rapimento e ritorno. Il mistero cui fa riferimento Paolo è semplicemente quello dei giusti in vita che si uniscono ai giusti risorti. Ecco in cosa consiste «il rapimento», non c’è niente di segreto, perché il ritorno di Gesù sarà visibile a tutti gli esseri umani allora viventi (Ap 1:7); tanto la risurrezione dei defunti quanto la trasformazione dei viventi sarà scandita dal suono della tromba (1 Co 15:51,52).

Il ritorno di Cristo propizierà l’incontro più straordinario mai avvenuto. I giusti ancora in vita vengono trasformati «in un momento, in un batter d’occhio» (1 Co 15:52). Quando risuona la voce di Dio vengono glorificati e resi immortali; allora, insieme ai santi risorti, saranno trasportati per incontrare nell’aria il loro Signore; «manderà i suoi angeli con gran suono di tromba per riunire i suoi eletti dai quattro venti, da un capo all’altro dei cieli» (Mt 24:31).

«I bambini sono portati dagli angeli nelle braccia delle loro madri. Gli amici da tempo separati dalla morte sono nuovamente ricongiunti per non separarsi più, e tutti insieme, con canti di gioia, salgono verso la città di Dio» - GC, 645 [cap. 40, pp. 504,505].

`Una promessa straordinaria, così diversa da ogni nostra esperienza, che non è facile immaginarla. Pensiamo però alla vastità del cosmo, come anche alla complessità della vita sulla terra. La creazione stessa testimonia l’incredibile potenza divina. Perché dovrebbero esserci dubbi sul fatto che Dio sarà in grado di traslare i viventi e risuscitare i defunti al ritorno di Cristo?`