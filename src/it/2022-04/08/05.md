---
title:  Al suono della tromba
date:   16/11/2022
---

I Tessalonicesi erano convinti che la vita eterna fosse garantita esclusivamente alle persone in vita al momento del ritorno di Cristo. «Essi avevano preservato la vita dei loro amici perché non morissero e perdessero la benedizione che aspettavano di ricevere alla venuta del loro Signore. Ma i loro cari erano morti, uno dopo l’altro e i Tessalonicesi guardavano per l’ultima volta il volto dei loro cari scomparsi, non osando sperare di incontrarli nella vita futura. Tale credenza era fonte di angoscia per il loro animo» - AA, 258 [cap. 25, p. 162].

`Leggere 1 Tessalonicesi 4:13-18. In che modo Paolo corregge questa errata concezione?`

C’è una storica tendenza a voler leggere nell’espressione «ricondurrà con lui quelli che si sono addormentati» (1 Te 4:14) più di quello che dice il testo. La maggioranza di chi accetta la teoria dell’immortalità dell’anima suggerisce che Cristo, al suo ritorno, sarà accompagnato dalle anime dei giusti che sono defunti e che vivono già in cielo con lui, facendole così riunire ai rispettivi corpi risorti. Ma una simile interpretazione non è compatibile con l’insegnamento complessivo di Paolo sul tema. Leggiamo le parole di questo teologo, non avventista, in merito al vero significato di questo versetto: «La ragione per cui i credenti di Tessalonica possono nutrire speranza mentre fanno cordoglio per i membri defunti della loro comunità, è che Dio “li ricondurrà”, vale a dire farà risorgere quei credenti deceduti facendoli così assistere al ritorno di Cristo, tanto da poter dire che essi saranno “con lui”. L’implicazione è che tali credenti non si troveranno in una posizione di svantaggio alla parusia di Cristo, ma saranno “con lui”, in modo tale da consentire loro di condividere alla pari con i credenti in vita la gloria associata al suo ritorno» - Jeffrey A.D. Weima, _1-2 Thessalonians_, Baker Exegetical Commentary on the New Testament - Grand Rapids, MI, Bake Academic, 2014, p. 319.

Se le anime dei giusti defunti fossero già in cielo con il Signore, Paolo non avrebbe avuto motivo di citare la risurrezione finale individuando in essa la speranza cristiana; avrebbe semplicemente potuto dire che i giusti si trovano già con il Signore. E invece, secondo le sue parole, «quelli che si sono addormentati» (1 Te 4:14) saranno risuscitati alla fine dei tempi.

La speranza nella risurrezione finale consolò gli angosciati Tessalonicesi. La medesima speranza ci può aiutare ad affrontare fiduciosi i momenti più difficili, quando la fredda stretta della morte si porta via i nostri amati.