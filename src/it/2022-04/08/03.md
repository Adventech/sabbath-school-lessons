---
title:  «Tornerò»
date:   14/11/2022
---

`Leggere Giovanni 14:1-3. Sono passati quasi duemila anni da questa promessa di Gesù. Come far capire agli altri che, nonostante il lungo lasso temporale, essa è importante anche per la nostra generazione?`

Nel libro dell’Apocalisse Gesù afferma per ben quattro volte «Io vengo presto» (Ap 3:11; 22:7,12,20). L’attesa del suo ritorno imminente ha indirizzato la missione della chiesa apostolica e dato speranza all’esistenza di un numero incalcolabile di credenti nel corso dei secoli. Ma sono passate tante generazioni e la promessa non si è ancora realizzata, per questo molti si interrogano: per quanto ancora dovremo predicare che «Gesù sta per tornare»? Queste parole hanno forse generato un’aspettativa irrealistica (cfr. 2 P 3:4)?

Molti credenti recriminano per il lungo “ritardo” (cfr. Mt 25:5). Ma sulla base di che cosa possiamo sapere che si tratta di un lungo ritardo? Quale avrebbe dovuto essere il momento giusto per il ritorno di Cristo? 50, 150 o 500 anni fa? La cosa davvero importante è la promessa biblica secondo cui «Il Signore non ritarda l’adempimento della sua promessa, come pretendono alcuni; ma è paziente verso di voi, non volendo che qualcuno perisca, ma che tutti giungano al ravvedimento» (2 P 3:9). Nonostante siano passati molti secoli dall’ascensione di Gesù in cielo, il suo ritorno è un evento che rimane di estrema rilevanza ancora oggi, e sapete perché? Perché la nostra vita, come dice il Salmo 90:10, è breve e vola via, seguita dal riposo incosciente in una bara (Ec 9:5,10) e poi dalla risurrezione finale, senza alcuna ulteriore opportunità di cambiare la nostra sorte (Eb 9:27). Per tutti i defunti, che dormono e sono privi di coscienza, il ritorno di Cristo non arriverà che un attimo dopo aver chiuso i loro occhi. Anche per te che stai leggendo sarà esattamente così, quindi il valore del tempo assume tutto un altro significato.

Ogni giorno che passa ci avvicina sempre più alla gloriosa apparizione del Signore Gesù Cristo sulle nuvole del cielo. Anche se non sappiamo quando sarà quel giorno, siamo certi che arriverà ed è questo ciò che conta davvero.

`Un pastore, durante un sermone, disse che a lui non interessava quando Gesù sarebbe tornato, ma la certezza che ciò sarebbe avvenuto. Questa logica la condividi? Può esserti d’aiuto se ti senti scoraggiato perché Cristo non è ancora tornato?`