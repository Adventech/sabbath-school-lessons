---
title:  «Io lo risusciterò»
date:   15/11/2022
---

Gesù, in uno dei suoi miracoli, aveva sfamato cinquemila persone potendo contare solo su un po’ di pane e alcuni pesci (Gv 6:1-14). Percependo che la folla intendeva proclamarlo re (v. 15), egli si spostò con i suoi discepoli sull’altra sponda del mare di Galilea. Ma il giorno successivo la moltitudine lo raggiunse anche lì, mentre stava predicando il poderoso sermone sul Pane della vita, con una particolare enfasi riguardo al dono della vita eterna (vv. 22-59).

`Leggere Giovanni 6:26-51. In che modo Gesù associa il dono della vita eterna alla risurrezione finale dei giusti?`

Gesù, nel corso del suo sermone, evidenzia tre concetti basilari legati alla vita eterna.

1. Identifica se stesso come «pane di Dio… che scende dal cielo, e dà vita al mondo» (6:33,58). Dichiarando «Io sono il pane della vita» (vv. 35,48), Gesù si presenta come il grande «Io sono» dell’Antico Testamento (Es 3:14).

2. Gesù spiega che la vita eterna è messa al sicuro nella sua persona: «chi viene a me… chi crede in me…» (Gv 6:35). 

3. Collega il dono dell’immortalità alla risurrezione finale, assicurando per ben tre volte ai presenti: «e io lo risusciterò nell’ultimo giorno» (vv. 40,44,54).

Gesù aggiunge anche questa meravigliosa promessa: «In verità, in verità vi dico: chi crede in me ha vita eterna» (v. 47). Il dono della vita eterna è dunque già una realtà presente. Non significa però che il credente non morirà, perché l’espressione stessa «io lo risusciterò» (v. 40) presuppone un ritorno alla vita dalla condizione di morte.

Il quadro è chiaro. Senza Cristo la persona non può avere la vita eterna. Ma anche dopo averlo accettato ed essersela assicurata restiamo per il momento esseri mortali, soggetti quindi alla morte naturale. Quando Gesù ritornerà  ci farà risorgere e in quel preciso istante ci donerà l’immortalità che avevamo già acquisito. Il dono è certo, non legato a una presunta immortalità dell’anima, ma alla giustizia di Cristo che per fede in lui ci viene accreditata.

`Riflettiamo sulle parole di Cristo, quando dice che se crediamo in lui avremo la vita eterna. In che modo questa straordinaria promessa può alleviare la dolorosa realtà della nostra presente, ma temporanea, mortalità?`