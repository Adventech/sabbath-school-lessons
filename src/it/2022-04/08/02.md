---
title:  La speranza oltre questa vita
date:   13/11/2022
---

L’antico storico greco Erodoto (V secolo a.C.) scrisse a proposito di una tribù che, in occasione di ogni nascita, iniziava un periodo di lutto che in quel modo anticipava la sofferenza che il neonato avrebbe sperimentato nel caso avesse raggiunto l’età adulta. Per quanto estraneo alla nostra mentalità, un rituale del genere sembra contenere alcuni elementi logici. All’inizio del XX secolo, in America, una pubblicità recitava: «Perché vivere, se puoi essere sepolto con dieci dollari?».

Sappiamo che la vita talvolta sa essere davvero dura, pur credendo in Dio e nella speranza dell’eternità. Pensiamo allora a come può essere spietata per quanti non hanno alcuna speranza oltre il limitato orizzonte dell’esistenza terrena. Più di un autore di fama ha avuto modo di commentare la mancanza di senso della vita, partendo dal presupposto che non solo siamo tutti destinati a morire, ma viviamo nella piena consapevolezza di quella sorte. Proprio questa consapevolezza rende l’intero progetto della vita umana, spesso di per sé costellato da dolore e tribolazioni, apparentemente vuoto. Un filosofo, riferendosi agli esseri umani, li descrisse così: «Pezzi di carne rovinata su ossa che si disintegrano». Descrizione piuttosto macabra, ma è difficile discutere con la logica. Naturalmente, in opposizione a tutto questo, possiamo contare sulla promessa biblica della vita eterna in Gesù. Ed è questa la chiave di tutto: nutriamo questa speranza in lui, che ci viene offerta dalla sua morte e dalla sua risurrezione. Altrimenti, su cos’altro potremmo contare?

`Leggere 1 Corinzi 15:12-19. Secondo Paolo, qual è la stretta relazione tra la risurrezione di Cristo e la speranza della nostra personale risurrezione?`

Paolo è esplicito: la nostra risurrezione è inseparabilmente legata a quella di Cristo. Se non risorgeremo, allora vorrà dire che neppure lui è risorto e allora «vana dunque è la nostra predicazione e vana pure è la vostra fede». In altre parole, una volta trapassati, restiamo per sempre in quella condizione e quindi tutto perde senso. In 1 Corinzi 15:32, l’apostolo dichiara: «Se i morti non risuscitano, “mangiamo e beviamo, perché domani morremo”». Se la nostra esistenza presente si risolverà, se ci va bene, in sessanta/ottant’anni di vita (forse di più se non fumiamo e non ci alimentiamo con cibo spazzatura), la realtà è piuttosto angosciosa. Aggiunge Ellen G. White: «Il cielo per noi vale tutto; se lo perdiamo, perdiamo tutto» - _Sons and Daughters of God_, p. 349.

`Pensa al valore della nostra speranza e della nostra fede. Perché, con l’aiuto della grazia di Dio, dobbiamo fare il possibile per preservarle?`