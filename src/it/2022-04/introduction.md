### La vita eterna: La nostra speranza futura

Dio ha creato gli esseri umani per far loro godere l’eternità in una relazione d’amore con lui e con il suo creato. Ma questa relazione fu distorta dalla misteriosa apparizione del peccato all’interno delle corti celesti (Is 14:12-15; Ez 28:12-19; Ap 12:7-12) e dalla successiva caduta di Adamo ed Eva (Ge 3:1-19; Ro 5:12). La morte ha tragicamente travolto non solo il genere umano, ma la vita nel suo insieme. Lo cogliamo oggi quando osserviamo le foglie cadere dagli alberi, i fiori appassire, i nostri piccoli cuccioli d’animale soffrire e morire, per non parlare dei nostri amati che spesso ci vengono sottratti brutalmente. Il nostro è un mondo intriso di sofferenza e lacrime non asciugate.

Nel desiderio di un luogo migliore in cui vivere, la gente si è raffigurata tanti «paradisi» nei quali vorrebbe abitare. Nel 1933, per esempio, lo scrittore inglese James Hilton scrisse un libro - _Orizzonte perduto_ - che qualche anno dopo divenne un film, la cui trama parla di un aereo che esaurisce il carburante e finisce per schiantarsi sulle pendici innevate dell’Himalaya. Il pilota muore sul colpo, ma i pochi sopravvissuti vengono tratti in salvo dalla carcassa e portati da un gruppo di tibetani alla vallata paradisiaca di Shangri-La. Isolati dal mondo esterno i suoi abitanti crescono in amore e sapienza, vivendo una vita quasi immortale di gioia e armonia perduranti.

Naturalmente è solo finzione. Noi, esseri umani mortali, abbiamo bisogno di certezze nel presente e di una speranza per il futuro. Come ha efficacemente affermato Emil Brunner, teologo svizzero, «se l’ossigeno è indispensabile per i polmoni, altrettanto lo è la speranza per dare significato alla vita umana». Togliete l’ossigeno e subentrerà la morte per soffocamento, rimuovete la speranza e l’umanità resterà senza fiato; subentrerà la disperazione, che provocherà la paralisi delle cognizioni intellettive e spirituali dando all’esistenza un senso di inutilità. Come la sorte dell’organismo umano dipende dall’approvvigionamento dell’ossigeno, così quella dell’umanità dipende dalla fornitura di speranza».

La speranza biblica ci sostiene durante le crisi esistenziali che attraversiamo lungo questo nostro viaggio verso l’eternità.

In contrasto con la filosofia presente nel film Orizzonte perduto, la nostra speranza eterna non va «dietro a favole abilmente inventate» (2 P 1:16), ma si basa sulla promessa attendibile di un mondo perfetto senza più lacrime, dolore o morte (Ap 21:1-5). Questa promessa preziosa ispirò la chiesa apostolica ed è stata fatta propria e apprezzata da tanti credenti cristiani nel corso dei secoli. Oggi non ha perso un briciolo della sua forza e continua a dare senso e scopo alle nostre vite. Ci consente di guardare con fiducia al futuro; ci assicura che tutti i nostri amati che si sono addormentati in Cristo risorgeranno dalla morte per ereditare la vita eterna.

Il nostro studio biblico di questo trimestre tratta il tema del gran conflitto tra bene e male dalla prospettiva di due tematiche principali: l’origine e l’esistenza perdurante del male e della morte è la prima; l’azione continua di Dio per risolvere questo problema e ripristinare la condizione perfetta originale del mondo è la seconda.

Una particolare attenzione viene dedicata alla questione riguardante la natura mortale degli esseri umani e al fatto che solo la risurrezione porterà all’immortalità.

In realtà, non dobbiamo temere la morte perché Cristo, sacrificandosi per noi, ha sconfitto il suo potere. Abbiamo anzi la certezza che egli detiene «le chiavi della morte e del soggiorno dei morti» (Ap 1:18).

Questo trimestre esploreremo il doloroso argomento della morte, ma attraverso le lenti della speranza offertaci mediante Gesù.