---
title:  Predicare agli spiriti trattenuti in carcere
date:   23/11/2022
---

`Leggere 1 Pietro 3:13-20. Cristo in che modo predicò agli spiriti «trattenuti in carcere…» ai tempi di Noè (cfr. Genesi 4:10)?`

I commentatori che credono nell’immortalità dell’anima di solito evidenziano che Cristo predicò «agli spiriti trattenuti in carcere» (1 P 3:19) mentre ancora giaceva nel sepolcro. Secondo la loro interpretazione il suo spirito disincarnato si sarebbe diretto all’inferno per predicare agli spiriti degli antidiluviani.

Questa ricostruzione è biblicamente inaccettabile perché non vi è una seconda opportunità di salvezza per i defunti (Eb 9:27,28). Perché allora Gesù avrebbe dovuto predicare a chi non aveva alcuna possibilità di salvarsi?

Inoltre, cosa più importante, contraddice l’insegnamento della Scrittura: i morti riposano privi di coscienza nella tomba fino alla risurrezione finale (Gb 14:10-12; Sl 146:4; Ec 9:5,10; 1 Co 15:16-18; 1 Te 4:13-15).

Infine, se davvero questo versetto volesse dire che Gesù, mentre il suo corpo giaceva nella tomba, si è diretto verso l’inferno per predicare ai malvagi antidiluviani, perché solo loro hanno udito il suo messaggio? Non erano presenti altre anime perdute?

È ulteriormente privo di senso suppore che Cristo abbia predicato agli angeli caduti che avevano disubbidito ai tempi di Noè. Mentre degli «spiriti trattenuti in carcere» è detto che «una volta furono ribelli» (1 P 3:20), la Bibbia parla di angeli malvagi ancora oggi ribelli (Ef 6:12; 1 P 5:8), senza considerare che gli angeli caduti sono «custoditi nelle tenebre e in catene eterne  per il gran giorno del giudizio» (Gd 6), senza alcuna opportunità di salvezza.

«Gli spiriti trattenuti in carcere» di 1 Pietro 3:19,20 sono identificati al versetto seguente: gli antidiluviani che disubbidirono «al tempo di Noè». Il termine «spirito» (dal greco pneuma) lo si ritrova in questo come in altri passi del Nuovo Testamento (1 Co 16:18; Ga 6:18) in riferimento a persone vive, in grado di udire e accettare l’invito alla salvezza. L’espressione «in carcere» non indica una prigione letterale, bensì quella del peccato nella quale la natura umana non rigenerata continua a soggiornare (Ro 6:1-23; 7:7-25).

La predicazione di Cristo rivolta agli antidiluviani impenitenti si è compiuta attraverso Noè, il quale fu istruito da Dio (Eb 11:7) e diventò un «predicatore di giustizia» (2 P 2:5). I versetti di Pietro sono inseriti all’interno della riflessione sul significato di fedeltà, non sono un commento sullo stato dei morti.