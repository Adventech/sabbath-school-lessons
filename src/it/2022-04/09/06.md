---
title:  Le anime sotto l’altare
date:   24/11/2022
---

`Leggere Apocalisse 6:9-11. Le «anime» dei martiri defunti come possono gridare «sotto l’altare»?`

L’apertura del quinto sigillo apocalittico rivela una scena insolita. Le anime dei martiri vengono avvistate metaforicamente «sotto l’altare», mentre chiedono a gran voce di essere vendicate da Dio. Alcuni commentatori tendono a identificare questo altare con quello dell’incenso citato nel corso del settimo sigillo (Ap 8:1-6). Ma il riferimento al sangue (invece che all’incenso) di Apocalisse 6:9-11 ci induce a cogliere un’allusione all’altare dell’olocausto di Levitico 4:18,30,34. Come il sangue di quei sacrifici gli veniva sparso intorno, così il sangue dei martiri fu simbolicamente sparso presso l’altare di Dio quando, per mantenersi fedeli alla parola del Signore e alla testimonianza di Gesù (Ap 6:9; 12:17; 14:12), persero le loro vite.

Anche le «anime» sotto l’altare sono da considerare simbolicamente. Se interpretassimo questi passi alla lettera se ne dedurrebbe che i martiri non sono completamente felici in cielo, perché continuano a reclamare vendetta. Non pare proprio si stiano godendo il premio della salvezza. Il desiderio di ritorsione può rendere miserabile la vita, ma può altrettanto condizionare anche la morte?

Ricordiamoci poi che Giovanni non riceve una visione del cielo realistica. «Lassù non ci sono cavalli bianchi, neri o rossi cavalcati da soldati con l’armatura. Gesù non appare sotto forma di un agnello con una profonda ferita sanguinante da coltello. Le quattro bestie non rappresentano vere creature alate… Parimenti, non vi sono “anime” distese alla base di un altare nel cielo. L’intera scena è una rappresentazione simbolica e allegorica» - 7BC, p. 778.

G.E. Ladd scrive: «Nel passaggio in questione (Ap 6:9-11) l’altare è chiaramente quello dei sacrifici, sul quale veniva sparso il sangue dell’animale sacrificato. Il fatto che Giovanni abbia visto le anime dei martiri sotto l’altare non ha niente a che vedere con lo stato dei morti o con la loro condizione nello stato intermedio; si tratta semplicemente di una descrizione intensa che mira a sottolineare il fatto che essi sono stati uccisi in nome del loro Dio» - _A Commentary on the Revelation of John_, Grand Rapids, MI, Eerdmans, 1972, p. 103.

`Qual è quella persona che di fronte alle ingiustizie non reclama la giustizia che ancora non si è manifestata? Perché dobbiamo credere per fede che quella giustizia così assente in questo mondo alla fine verrà applicata? Quale consolazione trai da questa stupenda promessa?`