---
title:  «Oggi... con me in paradiso»
date:   21/11/2022
---

Uno dei passi biblici più enfatizzato per tentare di dimostrare l’immortalità dell’anima è Luca 23:43. «Gesù gli disse: “Io ti dico in verità che oggi tu sarai con me in paradiso”». Quasi tutte le versioni della Scrittura (con rare eccezioni) traducono il testo in modo simile, dando l’impressione che nel giorno stesso in cui Cristo morì, lui e il ladrone si sarebbero ritrovati insieme nel paradiso. La cosa non ci deve sorprendere perché si tratta di traduzioni fatte da studiosi che credono nel dogma dell’immortalità dell’anima. Ma siamo di fronte alla migliore traduzione possibile del testo?

`Confrontare Luca 23:43 con Luca 20:17 e Giovanni 14:1-3. Come dovremmo comprendere la promessa fatta al ladrone ravveduto sulla croce alla luce delle parole che Gesù disse a Maria Maddalena e della promessa fatta ai discepoli?`

La supposizione in base alla quale Cristo e il ladrone quello stesso giorno sarebbero saliti in paradiso contraddice quello che il Salvatore dice a Maria Maddalena dopo la sua risurrezione, dove afferma di non essere ancora salito al Padre (Gv 20:17). Questa errata interpretazione è inoltre non coerente con la promessa fatta ai discepoli, secondo cui egli sarebbe venuto a prenderli per portarli con sé in cielo solo in un secondo momento (14:1-3). Il problema in Luca 23:43 è se l’avverbio «oggi» (dal greco sēmeron) debba essere abbinato al verbo che lo segue («sarai») oppure a quello che lo precede «dico»). William Paroschi ammette che «da un punto di vista grammaticale» è virtualmente impossibile stabilire la corretta alternativa. «Luca, tuttavia, ha la precisa tendenza a utilizzare questo avverbio associandolo al verbo precedente. Accade in 14 su 20 situazioni analoghe, sia nel vangelo omonimo sia nel libro degli Atti» - “The Significance of a Comma: An Analysis of Luke 23:43”, in _Ministry_, giugno 2013, p. 7.

La lettura più naturale di Luca 23:43 sarebbe: «In verità oggi ti dico che tu sarai con me in paradiso». In questo caso, l’espressione idiomatica «oggi ti dico» enfatizza l’importanza e la solennità dell’affermazione «tu sarai con me in paradiso». In sintesi, Gesù stava promettendo al ladrone, in quel preciso istante, che si sarebbe salvato.

`Rileggere l’episodio del ladrone pentito (Lu 23:39-43), al quale, nonostante il suo peccato, e il fatto che non avesse niente da offrire a Dio, fu promessa la vita eterna da Cristo. Perché rivela la grande verità della salvezza per sola fede? In che senso somigliamo un po’ a quel ladrone? E in cosa invece ci distinguiamo da lui?`