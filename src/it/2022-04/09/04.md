---
title:  Andarsene ed essere con Cristo
date:   22/11/2022
---

`Leggere Filippesi 1:21-24 e 1 Tessalonicesi 4:13-18. Paolo in che momento si aspettava di essere «con Cristo» (Fl 1:23) e «con il Signore» (1 Te 4:17)?`
 
Paolo era mosso dalla passione di vivere «in Cristo» adesso (2 Co 5:17) e «con Cristo» dopo il suo ritorno (1 Te 4:17). Per l’apostolo nemmeno la morte avrebbe potuto incrinare la certezza di appartenere al suo Salvatore e Signore. Come dice nell’epistola ai Romani, «né morte, né vita, né angeli, né principati, né cose presenti, né cose future, né potenze, né altezza, né profondità, né alcun’altra creatura potranno separarci dall’amore di Dio che è in Cristo Gesù, nostro Signore» (8:38,39). «Perché, se viviamo, viviamo per il Signore; e se moriamo, moriamo per il Signore. Sia dunque che viviamo o che moriamo, siamo del Signore» (14:8).

Con questa certezza, Paolo parla dei credenti già defunti definendoli «quelli che si sono addormentati» (1 Te 4:14) e che risorgeranno al ritorno di Cristo per ricevere la vita eterna (1 Co 15:16-18; 1 Te 4:13-18).

Quando l’apostolo cita il «desiderio di partire e di essere con Cristo» (Fl 1:23), intende forse dire che dopo la morte la sua anima se ne partirà per vivere in piena coscienza con Cristo? Niente affatto. In questo testo, «Paolo esprime il desiderio di lasciare questa travagliata esistenza presente per essere con Cristo, senza riferimento alcuno al lasso di tempo che potrebbe separare i due eventi. Questo versetto non dice che Paolo si aspettava di salire in cielo al momento del suo trapasso, ma chiarisce che non avrebbe goduto di questa ricompensa fino al ritorno di Cristo (2 Ti 4:8). Sta dicendo che dopo la sua morte, la prima cosa che avrebbero visto i suoi occhi sarebbe stato Cristo discendere sulle nuvole del cielo venuto a risorgere i defunti, e da quel momento sarebbe stato sempre con lui (1 Te 4:17).

Va inoltre osservato che talvolta gli autori biblici parlano contemporaneamente di due eventi che potrebbero essere separati da un arco di tempo molto lungo» - Andrews Study Bible, p. 1555. 
Ma perché Paolo avrebbe dovuto preferire morire piuttosto che vivere? Perché solo allora si sarebbe potuto finalmente riposare dai suoi travagli e dalla sofferenza che attanagliava il suo corpo (1 Co 9:27). Tutto questo supportato dalla piena certezza che avrebbe ricevuto «la corona della giustizia» nel giorno del ritorno di Cristo (2 Ti 4:6-8). Paolo, nonostante non volesse di sicuro morire, sapeva cosa sarebbe successo dopo quel momento.

`Nei momenti più duri e insopportabili della vita, quanti non hanno pensato anche solo per un momento come sarebbe consolatorio chiudere gli occhi e riaprirli solo per «essere con Cristo»? Perché questo pensiero ci aiuta a capire quello che Paolo intende dire nell’epistola ai Filippesi?`