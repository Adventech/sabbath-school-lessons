---
title:  L’uomo ricco e Lazzaro
date:   20/11/2022
---

`Leggere Luca 16:19-31. Perché questo racconto non rappresenta una descrizione letterale dell’aldilà?`

Per alcuni studiosi Luca 16:19-31 dovrebbe essere interpretato alla lettera, ovvero, riferente allo stato dei morti. Ma questa conclusione aprirebbe scenari anti-biblici e contradirebbe molti dei passaggi che abbiamo fin qui letto. 
Intanto, dovremmo ammettere che cielo e inferno sono talmente vicini da consentire una conversazione tra gli abitanti dei due luoghi (vv. 23-31). Dovremmo anche supporre che nell’aldilà, mentre il corpo giace nella tomba, permane una forma cosciente dell’anima spirituale dotata di «occhi», «dita», «lingua» e che addirittura avvertirebbe lo stimolo della sete (vv. 23,24).

Se questo passaggio volesse descrivere la condizione umana nella morte, allora di certo il cielo non sarebbe un luogo di gioia e felicità, perché i salvati potrebbero seguire da vicino i patimenti senza fine dei cari che hanno perduto, perfino dialogare con essi (vv. 23-31). Una madre, come potrebbe sentirsi felice nel cielo mentre osserva l’agonia del figlio amato all’inferno? In un simile contesto sarebbe virtualmente impossibile credere alla promessa divina prefigurata in Apocalisse 21:4: «non ci sarà più la morte, né cordoglio, né grido, né dolore…».

Sulla scorta di queste incoerenze molti studiosi moderni della Bibbia considerano la storia dell’uomo ricco e del mendicante Lazzaro una parabola della quale non ogni dettaglio è interpretabile alla lettera. George E. Ladd, malgrado non sia avventista, parla come se lo fosse quando afferma che questo episodio era probabilmente «una parabola che attingeva al pensiero giudaico corrente e non intendeva in alcun modo essere un insegnamento sullo stato dei morti» - G.E. Ladd, “Eschatology”, in _The New Bible Dictionary_, edito da J.D. Douglas - Grand Rapids, MI, Eerdmans, 1962, p. 388.

La parabola dell’uomo ricco e di Lazzaro presenta uno stridente contrasto tra la figura del ricco ben vestito e il «mendicante, chiamato Lazzaro, [che] stava alla sua porta, pieno di ulceri» (Lu 16:20). Il racconto vuole sottolineare che lo status e il riconoscimento sociale del momento non sono criteri validi per la ricompensa futura e che la sorte eterna di ciascun individuo viene decisa in questa vita e non può essere ribaltata nell’aldilà (vv. 25,26).

`«Se non ascoltano Mosè e i profeti, non si lasceranno persuadere neppure se uno dei morti risuscita» (Lu 16:31). Cosa ci trasmettono queste potenti parole circa l’autorità della Bibbia e la nostra risposta ai suoi insegnamenti?`