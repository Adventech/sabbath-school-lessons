---
title:  Due casi dell’Antico Testamento
date:   24/10/2022
---

`Leggere 1 R 17:8-24 e 2 R 4:18-37. Quali analogie e quali differenze presentano queste due risurrezioni?`

In Ebrei 11:35 leggiamo che per fede «ci furono donne che riebbero per risurrezione i loro morti». È il caso dei due episodi descritti nei testi di questa giornata. Il primo (1 R 17:8-24) avvenne durante la grande apostasia in Israele, determinata dall’influenza del re Acab e di sua moglie Jezebel, una pagana. La terra era devastata da una terribile siccità, per questo Dio ordinò a Elia di recarsi a Sarepta, una città che sorgeva fuori dai confini d’Israele. Lì incontrò una povera vedova fenicia che stava preparando un ultimo misero pasto per sé e suo figlio, ormai a un passo dalla morte. Ma le loro vite furono risparmiate grazie al miracolo della farina e dell’olio, che non smisero mai di esserci fino alla fine della carestia. Qualche tempo più tardi suo figlio si ammalò e morì. La madre, disperata, supplicò Elia, il quale si rivolse al Signore: «Il SIGNORE esaudì la voce d’Elia: la vita del bambino tornò in lui, ed egli visse» (v. 22).

La seconda risurrezione (2 R 4:18-37) avvenne a Sunem, un piccolo villaggio a sud del monte Gilboa. Eliseo aveva aiutato una povera vedova a pagare i suoi debiti grazie a un miracolo che le consentì di riempire fino all’orlo i suoi vasi con dell’olio (vv. 1-7). In seguito, fu ospite a Sunem di una donna ricca e del marito. La donna non aveva figli, ma il profeta le annunciò che ne avrebbe avuto uno, e così accadde. Il bambino cresceva forte e sano, eppure un giorno si ammalò e morì. La madre andò fino al monte Carmelo e chiese a Eliseo di andare a vedere suo figlio. Il profeta pregò con costanza il Signore e alla fine il bambino tornò in vita.

Queste donne provenivano da contesti diversi, ma avevano la stessa fede salvifica. La vedova fenicia ospitò Elia in un frangente estremamente difficile, quando non aveva un luogo sicuro nel quale rifugiarsi in Israele. La Sunamita e suo marito approntarono una stanza appositamente per il profeta Eliseo, il quale poteva soggiornare lì ogni volta che attraversava la loro regione. Quando i due bambini morirono, le rispettive e fedeli madri si rivolsero a quei profeti di Dio ed ebbero la gioia di vedere i propri figli tornare in vita.

`Due episodi straordinari, ma quante storie sconosciute hanno invece un finale diverso e non altrettanto miracoloso? Perché questa considerazione deve farci riflettere sulla centralità della promessa della risurrezione finale per il bene della nostra fede?`