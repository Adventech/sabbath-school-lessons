---
title:  Lazzaro
date:   27/10/2022
---

`Leggere Giovanni 11:1-44. In che senso Gesù fu «glorificato» dalla malattia e dalla morte di Lazzaro (v. 4)?`

Anche in questo caso Gesù, parlando della morte, usa la metafora del sonno. «Il nostro amico Lazzaro si è addormentato; ma vado a svegliarlo» (v. 11). Quando qualcuno pensò che stesse letteralmente parlando del sonno, Gesù disse senza mezzi termini cosa intendesse: «Lazzaro è morto» (vv. 12-14). In realtà, quando Gesù giunse a Betania, Lazzaro era già deceduto da quattro giorni e il suo corpo aveva iniziato a putrefarsi (vv. 17,39). Nel momento in cui un corpo comincia a decomporsi e a emanare un pessimo odore, non ci sono più dubbi: la persona è morta. Nel nostro contesto, quando il Messia dice a Marta: «Tuo fratello risusciterà» (v. 23), la donna ribadisce la sua convinzione nella risurrezione finale. Ma Gesù afferma: «Io sono la risurrezione e la vita; chi crede in me, anche se muore, vivrà; e chiunque vive e crede in me, non morirà mai. Credi tu questo?» (vv. 23-26). E aggiunge: «Non ti ho detto che se credi, vedrai la gloria di Dio?» (v. 40). Marta credette e vide la gloria di Dio manifestarsi nella risurrezione del fratello.

La Bibbia dice che la vita fu creata grazie alla Parola di Dio (Sl 33:6) e sempre mediante la sua Parola può essere ricreata, come nel caso di Lazzaro. Dopo una breve preghiera, Gesù ordinò: «Lazzaro, vieni fuori!» (Gv 11:43). Proprio in quel momento i presenti videro in azione la forza vivificante di Dio, quella stessa forza che fece esistere il nostro mondo e che alla fine dei tempi riporterà in vita i defunti.

Facendo risorgere Lazzaro, Gesù dimostrò che aveva il potere di sconfiggere la morte, e per degli esseri come noi, inevitabilmente destinati a morire, non può esserci manifestazione più grande della gloria di Dio.

`Leggere Giovanni 11:25,26. Nel primo dei due versetti Gesù parla di credenti che moriranno, nel secondo di credenti che non moriranno mai. Cosa ci vuole insegnare il Salvatore? Perché capire che la morte è un sonno incosciente è dirimente per interpretare le sue parole? Quale grande speranza ci offrono?`