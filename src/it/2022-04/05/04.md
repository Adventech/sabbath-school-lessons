---
title:  Il ﬁglio della vedova di Nain
date:   25/10/2022
---

Dice la Bibbia che Gesù si recava ovunque «facendo del bene e guarendo tutti quelli che erano sotto il potere del diavolo, perché Dio era con lui» (At 10:38). In effetti, nei quattro vangeli troviamo una lunga serie di racconti che testimoniano il servizio di Gesù a favore di tante persone bisognose e sofferenti, motivo per cui diversi Ebrei in seguito si convinsero che egli era il Messia promesso.

«Si potevano trovare interi villaggi in cui non si udivano più lamenti di dolore perché era passato di là e aveva guarito tutti i malati. La sua opera costituiva una prova della sua divinità; ogni sua azione rivelava amore, misericordia, compassione e simpatia per l’umanità. Assunse la natura umana per soddisfare meglio le necessità dell’uomo. I più poveri e i più umili non temevano di avvicinarsi a lui; i bambini ne erano attratti» - SC, pp. 11,12 [p. 10].

`Leggere Luca 7:11-17. Qual è la differenza più significativa tra quello che accade in questa risurrezione e gli episodi studiati nella giornata di ieri?`

Nel corso del suo ministero in Galilea, Gesù guarì persone malate e scacciò demoni. Un giorno, insieme alla folla che lo seguiva, raggiunse la porta della città di Nain proprio mentre era in corso una processione funebre. Nella bara aperta giaceva il figlio unico di una vedova, che piangeva inconsolabile. Pieno di compassione per quella madre disperata, Gesù le disse: «Non piangere!»; poi si rivolse al ragazzo defunto nella bara e gli ordinò: «Ragazzo, dico a te, alzati! Il morto si alzò e si mise seduto, e cominciò a parlare. E Gesù lo restituì a sua madre» (Lu 7:13-15). La presenza di Gesù ribaltò completamente lo scenario e tante persone che avevano assistito al miracolo non solo si resero conto che era accaduto qualcosa di stupefacente, ma che in mezzo a loro c’era una presenza speciale (lo definirono «un grande profeta»).

La vedova fenicia (1 R 17:8-24) e la Sunamita (2 R 4:18-37) avevano entrambe chiesto aiuto rispettivamente a Elia ed Eliseo. Ma la vedova di Nain fu aiutata senza averlo domandato. Significa che Dio si prende cura di noi anche quando non riusciamo o ci sentiamo indegni di supplicare il suo intervento. Gesù capì la situazione e la risolse, un tratto caratteristico di tutto il suo ministero.

`La vera religione comprende la cura degli orfani e delle vedove che sono intorno a noi (Gm 1:27). Anche se ovviamente non siamo in grado di compiere miracoli, cosa possiamo fare per sostenere chi soffre intorno a noi?`