---
title:  La risurrezione di Mosè
date:   23/10/2022
---

`Leggere Giuda 9 e Luca 9:28-36. Quali prove presentate in questi passi attestano la risurrezione corporea di Mosè?`

Alcuni padri della chiesa greca di Alessandria affermarono che, al momento del suo decesso, furono avvistati due Mosè distinti: uno vivo in spirito, l’altro morto nel corpo; il primo asceso in cielo con gli angeli, il secondo sepolto nella terra (cfr. Origene, omelia su Giosuè; Clemente di Alessandria, Stromata 6:15). Questa distinzione tra l’assunzione dell’anima e la sepoltura del corpo aveva un senso per quanti credevano nel concetto ellenico dell’anima immortale, ma è un’idea non presente nella Bibbia. Giuda 9 conferma la risurrezione corporea di Mosè, perché la disputa riguardava il corpo del patriarca, non una presunta anima sopravvissuta.

Deuteronomio 34:5-7 spiega che Mosè morì all’età di 120 anni e che il Signore lo seppellì in una località nascosta in una valle della terra di Moab. Ma Mosè non rimase a lungo nella tomba. «Cristo stesso, con gli angeli che avevano sepolto Mosè, sarebbe sceso dal cielo per richiamarlo dal sonno dei giusti. […] Cristo, però, per la prima volta, avrebbe ridato la vita a un morto. Quando il Principe della vita si avvicinò alla tomba, insieme agli angeli, Satana temette che la sua supremazia fosse in pericolo. […] Cristo non si abbassò a contendere con Satana. […] Ma Cristo rimise tutto nelle mani del Padre, dicendo: “Ti sgridi il Signore” (Gd 9). […] La certezza della risurrezione dai morti privava Satana della sua preda» - PP, pp. 478,479 [p. 397].

Una prova chiara della risurrezione di Mosè è fornita alla trasfigurazione, quando il patriarca apparve insieme a Elia, il quale era stato traslato senza aver conosciuto la morte (2 R 2:1-11). Mosè ed Elia ebbero anche un dialogo con Cristo (Lu 9:28-36). «Ed ecco, due uomini conversavano con lui: erano Mosè ed Elia, i quali, apparsi in gloria, parlavano della sua dipartita che stava per compiersi in Gerusalemme» (vv. 30,31). La comparsa di Mosè, prova dell’imminente vittoria di Gesù sul peccato, viene descritta in termini inequivocabili. Davanti a Gesù erano apparsi Mosè ed Elia, non i loro “spiriti” (tra l’altro Elia non era neanche deceduto).

`Mosè non ebbe il privilegio di entrare nella terra di Canaan (De 34:1-4), ma fu trasportato in quella celeste. Cosa ci dice questo in merito al fatto che Dio può fare infinitamente di più di quel che domandiamo o pensiamo (Ef 3:20)?`