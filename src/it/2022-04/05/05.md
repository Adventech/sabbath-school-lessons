---
title:  La ﬁglia di Iairo
date:   26/10/2022
---

Le risurrezioni precedenti la morte e la risurrezione di Cristo non riguardarono uno specifico gruppo etnico o una determinata classe sociale. Mosè fu forse il più grande leader umano scelto dal Signore (De 34:10-12). Al contrario, la povera vedova fenicia non era neanche un’Israelita (1 R 17:9), mentre la Sunamita aveva un ruolo di primo piano all’interno della sua comunità (2 R 4:8), ma nemmeno lei era Ebrea.

La vedova di Nain aveva solo quel figlio, sul quale con ogni probabilità aveva riposto e riversato tutto (Lu 7:12). Iairo, invece, era un capo della sinagoga, probabilmente a Capernaum (Mr 5:22). Indipendentemente dal contesto culturale di provenienza o dalla condizione sociale, tutti questi individui furono benedetti dalla potenza vitale di Dio.

`Leggere Marco 5:21-24,35-43. Cosa ci trasmettono le parole di Gesù: «La bambina non è morta, ma dorme»?`

La figlia dodicenne di Iairo giaceva moribonda a casa sua. L’uomo corse allora da Gesù, implorandolo affinché lo seguisse e posasse le sue mani guaritrici sulla ragazzina. Ma prima ancora di arrivare, qualcuno portò la tremenda notizia: «Tua figlia è morta; perché incomodi ancora il Maestro?» (Mr 5:35). Gesù si rivolse così al padre affranto: «Non temere; soltanto abbi fede!» (v. 36). Quell’uomo non poteva fare altro che avere piena fiducia nell’intervento divino.

Giunti nella sua abitazione, Gesù disse a quelli che si erano riuniti: «Perché fate tanto strepito e piangete? La bambina non è morta, ma dorme» (v. 39). I presenti risero di lui, prima perché sapevano che era morta e poi perché non coglievano il senso delle sue parole.

«La consolante equazione in base alla quale “sonno” sta per “morte”, sembra essere la metafora preferita da Gesù nel riferirsi a questa esperienza (Mt 9:24; Lu 8:52; Gv 11:11-15). La morte è un sonno, ma un sonno profondo dal quale solo colui che dona la vita può ridestare, perché lui solo ha le chiavi della tomba (Ap 1:18; cfr. Gv 3:16; Ro 6:23)» - 5BC, p. 609.

Dopo la risurrezione di questa ragazzina, quelli che vi assistettero «furono subito presi da grande stupore» (Mr 5:42). Non c’è da stupirsi, perché al momento la morte resta un atto finale, assoluto e apparentemente irreversibile. Aver visto con i propri occhi una cosa del genere non può che aver trasformato le esistenze dei testimoni di quel miracolo.

`Le parole di Gesù: «Non temere; soltanto abbi fede» (v. 36), hanno ancora oggi un profondo significato per noi. Come si impara a capire quali sono le circostanze più importanti per continuare a credere?`