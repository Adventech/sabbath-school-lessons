---
title:  «I morti non sanno nulla»
date:   12/10/2022
---

`Leggere Giobbe 3:11-13; Salmi 115:17; Salmi 146:4; Ecclesiaste 9:5,10. Come si esprimono questi versetti circa la condizione dell’essere umano alla morte?`

Alcuni commentatori sostengono che i passi appena indicati, scritti con linguaggio poetico, non possano essere usati per definire la condizione degli esseri umani alla morte. È vero, la poetica talvolta può essere ambigua e fraintesa, ma non nel caso di questi versetti. Il loro linguaggio è quanto mai chiaro, e i concetti espressi sono pienamente coerenti con l’insegnamento complessivo dell’Antico Testamento sulla materia.

In Giobbe 3, il patriarca deplora la propria nascita per via di tutte le sofferenze patite (nei momenti più tremendi, non è capitato anche a voi di pentirvi di essere nato/a?). Giobbe ammette che se fosse morto in culla avrebbe dormito tranquillo e riposato (vv. 11,13). 

Il Salmo 115 definisce il posto che ospita i defunti un luogo di silenzio, perché «non sono i morti che lodano il SIGNORE» (v. 17). Difficile conciliare queste parole con l’ipotesi che i morti, quelli fedeli (e riconoscenti) siano in cielo ad adorare Dio.

Secondo il Salmo 146, le attività intellettive dell’individuo cessano alla morte: «Il suo fiato se ne va, ed egli ritorna alla sua terra; in quel giorno periscono i suoi progetti» (v. 4). Una perfetta descrizione di quello che succede quando la vita vola via.

Ecclesiaste 9 aggiunge che «i morti non sanno nulla» e nella tomba «non c’è più né lavoro, né pensiero, né scienza, né saggezza» (vv. 5,10). La conferma che i defunti sono privi di coscienza.

L’insegnamento biblico dell’incoscienza nella morte non deve generare il panico tra i credenti. Per prima cosa, non si parla di un inferno perenne né di un purgatorio temporaneo per chi non è salvato. In secondo luogo, una straordinaria ricompensa attende invece chi è morto in Cristo. «Per il credente la morte è un’esperienza marginale… Per il cristiano la morte è soltanto un sonno, un riposo nel silenzio e nell’oscurità. La sua vita è nascosta con Cristo in Dio, e “quando Cristo, la vita nostra, sarà manifestato, allora anche voi sarete con lui manifestati in gloria” (Co 3:4)» - DA, 787 [cap. 85, p. 604].

`Chi muore in Cristo chiude gli occhi e per quella persona 1500 anni o cinque mesi saranno la stessa cosa. Quando li riaprirà assisterà al ritorno di Gesù. È sufficiente per farci dire che stanno meglio i defunti dei vivi?`