---
title:  Riposare con gli avi
date:   13/10/2022
---

`Leggere Genesi 25:8; 2 Samuele 7:12; 1 Re 2:10; 22:40. Cosa aggiungono questi passi alla nostra comprensione della morte?`

L’Antico Testamento esprime in modalità differenti i concetti di morte e sepoltura. Uno di questi riguarda la nozione di ricongiungersi ai propri cari. Per esempio, nel caso di Abraamo, è scritto che «spirò in prospera vecchiaia, attempato e sazio di giorni, e fu riunito al suo popolo» (Ge 25:8). Stesso concetto ribadito anche per Aaronne e Mosè (De 32:50).

`Il fatto che tanto i buoni quanto i cattivi sovrani siano destinati a un luogo comune una volta defunti, cosa ci dice a proposito della natura della morte? (2 R 24:6; 2 Cr 32:33).`

Un altro modo per descrivere la morte è il riposo con gli antenati. Nel caso di Davide, la Bibbia dice che «si addormentò con i suoi padri, e fu sepolto nella città di Davide» (1 R 2:10). La stessa espressione accomuna tanti altri sovrani ebrei, buoni e malvagi.

Questa immagine ci consente di individuare almeno tre aspetti significativi.

Prima o poi arriva il momento in cui dobbiamo riposarci dai nostri affanni e dalle nostre sofferenze.

Non siamo i primi e non saremo gli ultimi a percorrere questo percorso indesiderato, perché i nostri padri ci hanno preceduto.

Essendo sepolti vicino a essi, non siamo soli ma restiamo insieme durante il periodo di incoscienza della morte. Potrebbe avere poco senso per la cultura individualista contemporanea, ma nei tempi antichi aveva una grande valenza. Chi muore in Cristo può essere sepolto vicino ai propri cari, ma non potrà comunque comunicare con loro, perché tutti rimarranno incoscienti fino al giorno glorioso in cui si risveglieranno dal loro lungo sonno per ricongiungersi alle persone amate che se ne sono andate in Gesù.

`Pensa se davvero gli estinti fossero coscienti e potessero osservare cosa succede qui sulla terra, in particolare il dolore dei cari dopo la loro dipartita. Perché, allora, la verità del sonno incosciente dei defunti è consolante per chi resta?`