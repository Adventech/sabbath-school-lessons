---
title:  «Chi pecca morirà»
date:   10/10/2022
---

`Leggere Ezechiele 18:4,20 e Matteo 10:28. Perché questi passi ci aiutano a comprendere la natura dell’animo umano?`

La vita in questo mondo di peccato è fragile e passeggera (Is 40:1-8). Nessuna cosa contagiata dal peccato può per sua natura definirsi eterna. «Perciò, come per mezzo di un solo uomo il peccato è entrato nel mondo, e per mezzo del peccato la morte, e così la morte è passata su tutti gli uomini, perché tutti hanno peccato...» (Ro 5:12). La morte è la conseguenza naturale del peccato, che condiziona l’intera vita terrena.

A questo proposito dobbiamo sottolineare due importanti concetti biblici: il primo stabilisce che sia esseri umani che animali periscono. Come disse il re Salomone: «Infatti, la sorte dei figli degli uomini è la sorte delle bestie; agli uni e alle altre tocca la stessa sorte; come muore l’uno, così muore l’altra; hanno tutti un medesimo soffio, e l’uomo non ha superiorità di sorta sulla bestia; poiché tutto è vanità. Tutti vanno in un medesimo luogo; tutti vengono dalla polvere, e tutti ritornano alla polvere» (Ec 3:19,20).

Il secondo afferma che la morte fisica di una persona implica la cessazione della sua esistenza in quanto anima vivente (nephesh). In Genesi 2:16,17 Dio avverte Adamo ed Eva che nel caso avessero peccato, mangiando dall’albero proibito della conoscenza del bene e del male, sarebbero morti.

Richiamandosi a quel monito, il Signore rafforza il concetto in Ezechiele 18:4,20: «chi pecca morirà». Una frase con due implicazioni principali: dal momento che tutti gli uomini sono peccatori, siamo tutti inevitabilmente sottoposti al processo dell’invecchiamento e della morte (Ro 3:9-18,23). Inoltre, quest’idea biblica cancella l’idea popolare di una presunta immortalità dell’anima. Se questa fosse davvero immortale e continuasse a esistere in un altro territorio dopo la morte, significherebbe che in realtà non si muore davvero.

Da parte biblica la soluzione al dilemma della morte non consiste nella presenza di un’anima migrante e immateriale che girovaga nel paradiso o nel purgatorio, oppure all’inferno. La soluzione è rappresentata dalla risurrezione finale di quelli che sono morti in Cristo. A dirlo fu proprio Gesù nel sermone sul pane della vita: «chiunque contempla il Figlio e crede in lui, abbia vita eterna; e io lo risusciterò nell’ultimo giorno» (Gv 6:40).

`Perché la certezza del ritorno di Cristo (ratificata proprio dalla sua prima venuta) è alla base di tutto ciò in cui crediamo? Che speranza potremmo nutrire senza tale promessa?`