---
title:  «Un essere vivente»
date:   09/10/2022
---

`Leggere Genesi 1:24-27 e 2:7,19. Quali sono le analogie e le differenze tra il modo di creare gli animali e l’umanità? Cosa ci dice Genesi 2:7 circa la natura umana?`

La Genesi afferma che il sesto giorno della settimana creativa il Signore dette vita agli animali terrestri e ai primi esseri umani, una coppia (Ge 1:24-27). È detto che formò «dalla terra tutti gli animali dei campi e tutti gli uccelli del cielo» (2:19). E «l’uomo dalla polvere della terra» (v. 7).

Sebbene tanto gli animali quanto l’uomo furono creati a partire dalla terra, il processo di formazione del secondo si distingue per due motivi principali rispetto a quello degli animali:

1. Dio modellò fisicamente l’uomo, poi «gli soffiò nelle narici un alito vitale e l’uomo divenne un essere vivente». Prima ancora di diventare un essere vivente, egli era un’entità fisica.

2. Dio creò l’uomo maschio e femmina, a immagine e somiglianza della divinità (1:26,27).

Genesi 2:7 spiega che l’infusione dell’«alito vitale» nel corpo fisico di Adamo trasformò questi in un «essere vivente». Significa che ciascuno di noi non possiede un’anima capace di esistere separatamente dal corpo. Tutti costituiamo invece un essere o un’anima vivente. L’affermazione secondo cui quest’anima sia un’entità consapevole in grado di esistere separatamente dal corpo umano, deriva da un concetto pagano, non biblico. Comprendere quale sia la vera natura dell’uomo ci impedisce di accettare la diffusa credenza di un’anima immateriale e tutti gli errori pericolosi costruiti su quella dottrina.

Non può esserci esistenza cosciente di qualsiasi parte dell’essere umano se separata dalla persona nel suo insieme. Dio ci ha creati in maniera meravigliosa e non dovremmo speculare oltre ciò che dice la Scrittura su questa materia. In realtà, non solo la natura stessa della vita resta un mistero (gli stessi scienziati non riescono ancora a essere concordi su cosa occorra per considerare «viva» una cosa), ma lo è ancora di più quella della coscienza. Come fanno pochi grammi di tessuto (cellule ed elementi chimici) presenti nella nostra testa a dare vita e a trattenere cose immateriali come i pensieri e le emozioni? Chi lo studia ammette che è impossibile saperlo.

`Che miracolo la vita! Perché privarsi della gioia di goderci non tanto e non solo quella terrena, quanto quella eterna che ci aspetta?`