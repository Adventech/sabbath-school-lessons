---
title:  «Lo Spirito ritorna a Dio»
date:   11/10/2022
---

Leggere Genesi 2:7 ed Ecclesiaste 12:1-9. Quali contrasti si colgono tra questi brani biblici? In che modo possono aiutarci a comprendere meglio lo stato dell’uomo durante la morte? (cfr. Ge 7:22)

La Bibbia, lo abbiamo visto, insegna che l’essere umano è un’anima (Ge 2:7) e che l’anima cessa di esistere quando il corpo muore (Ez 18:4,20).

Ma che dire dello «spirito»? Resta cosciente anche dopo la morte del corpo? Tanti credenti cristiani credono di sì e provano a motivarlo citando Ecclesiaste 12:9: «Prima che la polvere torni alla terra com’era prima, e lo spirito torni a Dio che l’ha dato». Ma questa frase non lascia intendere che lo spirito del defunto si conservi cosciente alla presenza di Dio.

Ecclesiaste 12:1-9 descrive in termini piuttosto plateali il processo di invecchiamento, che culmina con la morte. Il versetto 9 fa riferimento alla morte in quanto capovolgimento del processo creativo citato in Genesi 23:7. Come già scritto, nel sesto giorno «Dio il SIGNORE formò l’uomo dalla polvere della terra, gli soffiò nelle narici un alito vitale e l’uomo divenne un essere vivente». Ora, però, Ecclesiaste 12:9 ci dice che la polvere tornerà alla terra e lo spirito a Dio che l’ha dato. E così, l’alito vitale soffiato nelle narici di Adamo, ma anche in quelle di tutti gli altri esseri umani, torna a Dio o, in altre parole, termina semplicemente il suo fluire.

Ricordiamoci che in questo passo si parla della morte che riguarda ogni essere umano e non si fa una distinzione tra giusto e malvagio. Se i presunti spiriti di tutti i defunti sopravvivessero come entità coscienti alla presenza del Signore, significa che con lui ci sarebbero anche quelli dei malvagi? Quest’ipotesi non può essere in armonia con l’insegnamento complessivo della Scrittura. Lo stesso processo che porta al decesso riguarda sia gli esseri umani sia gli animali (Ec 3:19,20); la morte provoca la fine dell’esistenza nell’essere vivente. «Tu nascondi la tua faccia, e sono smarriti; tu ritiri il loro fiato e muoiono, ritornano nella loro polvere» (Sl 104:29).

`Spesso sentiamo dire che la morte fa parte della vita. Cosa c’è di sbagliato in questa affermazione? La morte è l’opposto della vita, la sua nemica. Tratteniamo la speranza presente in questo passo: «L’ultimo nemico che sarà distrutto, sarà la morte» (1 Co 15:26).`