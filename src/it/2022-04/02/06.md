---
title:  La prima promessa del vangelo
date:   06/10/2022
---

`Leggere Genesi 3:15,21. Quale speranza per l’intera umanità si trova in questi passi?`

Genesi 3 racconta la terribile tragedia che ha colpito il mondo dopo la caduta. Tutto cambiò, Adamo ed Eva furono testimoni diretti del contrasto tra quello che la terra era stata e quello che era diventata. Ma in piena frustrazione e disperazione, Dio offrì loro una rassicurazione per il presente e una speranza per il futuro. Maledisse il serpente con parole che avevano i connotati dell’aspettativa messianica: «Io porrò inimicizia fra te e la donna, e fra la tua progenie e la progenie di lei; questa progenie ti schiaccerà il capo e tu le ferirai il calcagno» (v. 15). Il termine «inimicizia» (dall’ebraico ‘eybah) implica non solo un conflitto cosmico permanente tra il bene e il male, ma anche una repulsione personale nei confronti del peccato, che Dio ha innestato nella mente umana. La nostra natura è quella di esseri totalmente caduti (Ef 2:1,5) e «schiavi del peccato» (Ro 6:20). Eppure, la grazia che Cristo fa attecchire in ogni persona crea un sentimento di inimicizia nei riguardi di Satana. Proprio questa «inimicizia», un dono divino dal tempo dell’Eden, ci consente di accettare la sua grazia salvifica. Senza questa forza rigenerante, l’umanità continuerebbe a essere prigioniera di Satana, una serva sempre pronta a eseguire i suoi ordini.

Il Signore si servì poi di un animale sacrificale per dare una raffigurazione a questa promessa messianica (Ge 3:21). «Quando Adamo, in seguito alle specifiche direttive del Signore, presentò un’offerta per il peccato, la cerimonia ebbe per lui un sapore molto amaro. La sua mano si alzò per prendere una vita, che solo Dio poteva dare, e offrire un sacrificio. Fu la prima volta che entrò in contatto diretto con la morte. Mentre osservava la vittima, che si contorceva sanguinante e agonizzante, fu indotto per fede a guardare al Figlio di Dio che quella vittima prefigurava, e che sarebbe morto come sacrificio a favore dell’uomo» - SR, p. 50.

`Leggere 2 Corinzi 5:21 ed Ebrei 9:28. Secondo questi testi, cosa fu rivelato per la prima volta nell’Eden?`

Consapevoli che un giorno sarebbero morti entrambi (Ge 3:19,22-24), Adamo ed Eva lasciarono il giardino dell’Eden, ma non lo fecero nudi o coperti da una sola foglia di fico (v. 7). Dio stesso preparò per loro «tuniche di pelle, e li vestì» (v. 21), un simbolo della sua giustizia che ricopre (Za 3:1-5; Lu 15:22). Quindi, fin da allora, dal principio e nell’Eden, il vangelo fu rivelato all’umanità.