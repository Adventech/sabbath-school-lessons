---
title:  Le conseguenze del peccato
date:   05/10/2022
---

`Secondo quanto scritto in Genesi 3:7-19 e Romani 5:12, quali furono le principali conseguenze del peccato?`

Ammaliata dall’eloquio persuasivo del serpente, Eva non pensò alle enormi conseguenze della scelta che si apprestava a seguire. L’atto di mangiare dall’albero proibito non rappresentava in sé qualcosa di particolarmente significativo, ma palesava il senso profondo di quanto simboleggiava. Con quel gesto eloquente di disubbidienza, Eva interruppe la lealtà nei confronti di Dio e dette per scontata una nuova fedeltà a Satana. Genesi 3 parla della caduta di Adamo ed Eva e di alcune delle sue più drammatiche conseguenze. Da una prospettiva teologica furono entrambi sopraffatti dalla teofobia (paura di Dio) e si nascosero dalla sua presenza (v. 8). Se vogliamo fare una valutazione psicologico-sociale, si vergognarono di se stessi e iniziarono ad accusarsi a vicenda (3:7,9-13). Da un punto di vista materiale, invece, avrebbero conosciuto il sudore e la fatica, il dolore e anche la morte (vv. 16-19). C’è poi la prospettiva ecologica: il mondo naturale era stato contaminato (vv. 17,18). Il giardino dell’Eden non era più quel luogo incantato e splendido che avevano conosciuto. «Quando Adamo ed Eva videro i primi segni della decadenza nei fiori che appassivano e nelle foglie che cadevano, piansero: il loro dolore era più profondo di quello che si prova oggi per la morte di una persona cara. L’appassire di quei fiori delicati era davvero un motivo di tristezza, ma quando perfino gli alberi maestosi cominciarono a perdere le foglie, i nostri progenitori compresero con amarezza che ogni creatura vivente era condannata a morire» - PP, 62 [cap. 3, p. 44].

Adamo ed Eva non morirono all’istante, nel senso della vita che cessa, ma in quel giorno ricevettero la loro sentenza di morte. Il Signore disse ad Adamo: «mangerai il pane con il sudore del tuo volto, finché tu ritorni nella terra da cui fosti tratto; perché sei polvere e in polvere ritornerai» (Ge 3:19). In realtà, la caduta ebbe tragiche conseguenze per l’intera umanità. L’apostolo Paolo dice: «come per mezzo di un solo uomo il peccato è entrato nel mondo, e per mezzo del peccato la morte, e così la morte è passata su tutti gli uomini, perché tutti hanno peccato» (Ro 5:12).

Il dato di fatto triste e doloroso è che oggi subiamo gli esiti di quanto accaduto nell’Eden. Siamo quindi riconoscenti a Gesù per la croce e per la speranza nella vita eterna in un mondo dove il peccato non comparirà mai più.

`Riflettendo sulla tragica esperienza del peccato di Eva, siamo consapevoli che ogni nostra trasgressione provoca delle conseguenze?`