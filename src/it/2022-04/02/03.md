---
title:  Ingannata dal serpente
date:   03/10/2022
---

`Leggere Genesi 3:1-7. Quali criteri adottò Eva per scegliere tra la Parola di Dio e quella del serpente?`

Genesi 3 è uno degli esempi più lampanti relativi alla psicologia della tentazione. Dio aveva avvertito Adamo ed Eva che nel caso avessero mangiato il frutto dell’albero proibito, per certo sarebbero morti (Ge 2:16,17). Satana, assumendo le sembianze di un serpente ricorse a svariate strategie retoriche per sviare Eva.

Rese generico lo specifico divieto divino. Le chiese infatti: «Come! Dio vi ha detto di non mangiare da nessun albero del giardino?» (3:1). Eva controbatté rispondendo che la proibizione riguardava solo quell’albero specifico; nel caso avessero mangiato un suo frutto sarebbero morti.

Poi Satana confutò la dichiarazione divina, affermando categoricamente: «No, non morirete affatto!» (v. 4).

Infine il serpente accusò Dio di voler soffocare deliberatamente nella donna e in suo marito la possibilità di una conoscenza essenziale. «Ma Dio sa che nel giorno che ne mangerete, i vostri occhi si apriranno e sarete come Dio, avendo la conoscenza del bene e del male» (v. 5).

La curiosità di Eva la spinse a entrare nel campo incantato di Satana, dove fu costretta a decidere se restare fedele alle restrizioni divine oppure accogliere le seduzioni sataniche. Dubitando delle parole pronunciate da Dio, la donna fece ricorso ai suoi sensi, al metodo empirico, quello dell’osservazione personale, per decidere tra le due affermazioni contrastanti. Analizzò la cosa partendo da un punto di vista strettamente alimentare: «l’albero era buono per nutrirsi». Poi lo fece dal lato estetico: «era bello da vedere»; infine, passò a un’analisi logica: «l’albero era desiderabile per acquistare conoscenza». Di conseguenza, nella sua mente, aveva senza dubbio validi motivi per dare retta alle parole del serpente e mangiare quindi dall’albero proibito. Purtroppo, è ciò che fece davvero.

Qualcuno dice che ogni forma di conoscenza è valida fin quando «si ritiene il bene» (1 Te 5:12). Ma la tragica esperienza di Adamo ed Eva nell’Eden dimostra che la conoscenza fine a se stessa può risultare molto deleteria. In realtà, ci sono cose delle quali sarebbe meglio non sapere niente.

`Perché questa vicenda dimostra che ci vuole poco a razionalizzare e giustificare le nostre scelte sbagliate?`