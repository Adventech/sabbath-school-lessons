---
title:  Dichiarazioni cariche di tensione
date:   02/10/2022
---

Il mondo era perfetto, e non poteva trattarsi altrimenti visto che era opera di Dio (Ge 1:31). La morte era un’esperienza sconosciuta per Adamo ed Eva. Eppure, Dio si presentò nel giardino dell’Eden e ammonì: «Mangia pure da ogni albero del giardino, ma dell’albero della conoscenza del bene e del male non ne mangiare; perché nel giorno che tu ne mangerai, certamente morirai» (2:16,17).

Perché questi due versetti rivelano la realtà del libero arbitrio nella perfezione dell’Eden? Se la coppia non avesse avuto libertà di scelta, non ci sarebbe stato alcun bisogno di questo richiamo divino. 
Qualche tempo dopo Satana assunse le sembianze di un serpente e, a sua volta, si presentò nel giardino. Eva osservava gioiosa il serpente mangiare il frutto proibito senza morire. «Quell’essere straordinario aggiunse di avere mangiato egli stesso il frutto proibito» - PP, 54 [cap. 3, p. 37] - senza problemi. 

`Leggere Genesi 3:1-4. Mettiti nei panni di Eva; perché le parole del serpente potevano essere convincenti?`

Dal punto di vista della logica umana l’argomentazione del serpente poteva sembrare più persuasiva rispetto alle parole di Dio. Intanto, fino a quel momento, non vi era alcuna prova che esistessero il peccato e la morte. In secondo luogo, il serpente stava davvero mangiando e gustando il frutto proibito. Perché Eva si sarebbe dovuta privare della stessa esperienza? L’ordine di Dio le pareva troppo restrittivo e assurdo.

Purtroppo, trovandosi a dover decidere a quale delle due affermazioni contrapposte dare retta, Eva ignorò tre principi basilari:

1. La ragione umana non sempre è la via più sicura per valutare le tematiche spirituali; 2. La Parola di Dio potrà anche apparirci illogica e assurda, ma è sempre giusta e affidabile; 3. Ci sono cose che non sono sbagliate in sé, ma che Dio ha scelto perché rappresentino una prova di ubbidienza.

Rendiamoci conto che l’esperienza di Eva nell’Eden non è un caso unico nel tempo. Ogni giorno, ogni istante siamo chiamati a decidere tra la Parola di Dio (che per tanti è impopolare) e i seducenti richiami della cultura che ci circonda. La nostra scelta avrà delle conseguenze eterne.

`Citare alcuni esempi che dimostrino come il chiaro insegnamento biblico entra in conflitto con le vie del mondo.`