---
title:  «Non morirete affatto»
date:   04/10/2022
---

`Leggere Genesi 3:4. In quali altri svariati modi questa menzogna si è replicata nei secoli?`
 
Una delle manifestazioni più eclatanti di questa bugia si palesa nella percezione diffusa dell’immortalità dell’anima, nozione alla base di tante antiche religioni e filosofie. Nell’antico Egitto motivò le pratiche di mummificazione e l’architettura funebre, ben visibile con le piramidi.

Ma la stessa teoria diventò una colonna portante della filosofia greca. Per esempio, ne La repubblica di Platone, Socrate domanda a Glauco: «non sai tu che la nostra anima è immortale e non muore mai?». Nel Fedone di Platone, Socrate riprende il concetto affermando che «l’anima è immortale e che tutte le anime continueranno a esistere nell’Ade». Simili concetti filosofici erano destinati a permeare ampiamente la cultura occidentale e anche il cristianesimo post-apostolico. Ma la loro origine risale a molto tempo prima, addirittura al giardino dell’Eden e a Satana in persona.

Al culmine della tentazione, Satana rassicurò Eva: «Non morirete affatto!» (Ge 3:4). Con questa asserzione enfatica egli mise la propria parola al di sopra di quella di Dio.

`Leggere Salmi 115:17; Giovanni 5:28,29; Salmi 146:4; Matteo 10:28; 1 Corinzi 15:51-58. Cosa insegnano questi versetti in relazione al tema della presunta immortalità dell’anima e come possono essere utilizzati per controbattere quella menzogna?`

La teoria satanica dell’immortalità dell’anima ha resistito anche nel nostro mondo moderno. Libri, film, programmi televisivi hanno tutti continuato a promuovere l’idea che, dopo la morte, passiamo semplicemente a un altro stato di coscienza. Che tristezza dover constatare che questo errore viene affermato anche da tanti pulpiti cristiani. Persino la scienza è rimasta coinvolta. Negli Stati Uniti esiste una fondazione impegnata a creare una tecnologia che, secondo le loro dichiarazioni, ci consentirebbe di contattare i defunti, ritenuti ancora viventi e considerati «persone post-materiali». Non meravigliamoci, dunque, se questo inganno giocherà un ruolo fondamentale negli eventi finali della storia umana.

`In che modalità si manifesta nella tua cultura questa menzogna? Perché ci dobbiamo affidare alla Parola di Dio e non a quello che ci suggeriscono i nostri sensi?`