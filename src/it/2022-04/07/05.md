---
title:  Testimoni del Cristo risorto
date:   09/11/2022
---

`Leggere Giovanni 20:11-29 e 1 Corinzi 15:5-8. Come reagirono i discepoli quando incontrarono per la prima volta Cristo risorto?`

I due angeli presso il sepolcro vuoto dissero a Maria Maddalena e ad alcune altre donne che Gesù era risorto (Mt 28:1,5-7; Mr 16:1-7; Lu 23:55; 24:1-11). Ma dopo poco egli apparve loro e lo adorarono (Mt 28:1,9,10; Gv 20:14-18). Si fece vedere anche da Pietro (Lu 24:34; 1 Co 15:5) e da due discepoli che stavano percorrendo la via verso Emmaus e i cui cuori erano in fiamme mentre parlavano con lui (Mr 16:12; Lu 24:13-35). Quando Gesù salì nella camera alta i discepoli inizialmente furono terrorizzati e impauriti, ma poi i loro cuori si riempirono di gioia e meraviglia per quello che stava succedendo (Lu 24:33-49; Gv 20:19-23). Una settimana dopo Gesù ritornò in quella stessa camera senza aprire le porte e allora anche Tommaso credette alla sua risurrezione (Gv 20:24-29).

Durante i quaranta giorni intercorsi tra la risurrezione e l’ascensione, Gesù «apparve a più di cinquecento fratelli in una volta» (1 Co 15:6) e poi a Giacomo (v. 7). Si unì ad alcuni discepoli presso le rive del mare di Galilea e fece colazione con loro, cui seguì un colloquio con Pietro (Gv 21:1-23).

Potrebbero esserci state altre sue apparizioni (At 1:3) prima dell’ultima, in prossimità dell’ascensione (Lu 24:50-53; At 1:1-11). Paolo si considerava un testimone oculare di Cristo risorto, apparsogli sulla strada per Damasco (1 Co 15:8; cfr. At 9:1-9).

Quando gli altri discepoli raccontarono a Tommaso di aver visto il Signore risorto, conosciamo bene la sua reazione: «Se non vedo nelle sue mani il segno dei chiodi, e se non metto il mio dito nel segno dei chiodi, e se non metto la mia mano nel suo costato, io non crederò» (Gv 20:25). Una settimana più tardi, Gesù riapparve ai discepoli e stavolta c’era anche Tommaso, al quale il Salvatore disse: «Porgi qua il dito e vedi le mie mani; porgi la mano e mettila nel mio costato; e non essere incredulo, ma credente» (v. 27). Tommaso confessò: «Signor mio e Dio mio!» (v. 28) e Gesù aggiunse: «Perché mi hai visto, tu hai creduto; beati quelli che non hanno visto e hanno creduto!» (v. 29).

`«Beati quelli che non hanno visto e hanno creduto». Anche se non lo abbiamo visto con i nostri occhi, quali buone ragioni ci sono per avere fede in Gesù?`