---
title:  Un sepolcro sigillato
date:   06/11/2022
---

La missione di Cristo pareva essersi conclusa (fallendo) con la sua morte sulla croce. Satana era riuscito a istigare Giuda al tradimento (Lu 22:3,4; Gv 13:26,27), ma anche i capi sacerdoti e gli anziani, che avevano richiesto la condanna capitale (Mt 26:59; 27:20). Dopo il suo arresto, «tutti i discepoli l’abbandonarono e fuggirono» (26:56), mentre Pietro lo rinnegò per tre volte (vv. 69-75). Gesù giaceva ora in una tomba scavata nella roccia, chiusa e sigillata con una grande pietra, protetta dai soldati romani (vv. 57-66) e controllata da invisibili forze demoniache.

«Se avesse potuto, [Satana] avrebbe trattenuto Cristo rinchiuso in quel sepolcro» - 12 Mr, p. 412. Nel corso del suo ministero sulla terra, Cristo aveva anticipato non solo la sua morte sulla croce ma anche la successiva risurrezione. Utilizzando il tipico linguaggio inclusivo orientale, dove una frazione della giornata sta per l’intero giorno, egli disse: «Come Giona stette nel ventre del pesce tre giorni e tre notti, così il Figlio dell’uomo starà nel cuore della terra tre giorni e tre notti» (Mt 12:40).

In altre circostanze, rimarcò il fatto che sarebbe stato ucciso, ma anche che il terzo giorno poi sarebbe risorto (16:21; 17:22,23; 20:17-19). I capi sacerdoti e i farisei conoscevano bene quelle affermazioni e così presero le dovute misure per impedirgli di risorgere (o si illusero di farlo).

`Leggere Matteo 27:62-66. In che modo i fatti qui descritti avrebbero fornito al mondo, in seguito, ulteriori prove della risurrezione di Gesù?`

Tutte le misure di sicurezza approntate per tenere Gesù al sicuro nella tomba non fecero altro che rendere ancora più eclatante la sua vittoria sulla morte e sulle schiere del male. Quegli uomini avevano sicuramente sentito parlare dei miracoli che aveva compiuto, ne erano stati testimoni diretti in qualche caso. Come potevano credere che un corpo di guardia a protezione del sepolcro sarebbe bastato a impedirne la risurrezione? E poi, mettere i soldati a guardia di che cosa? I discepoli potevano forse sottrarre il corpo di Gesù per poi affermare che era risorto? E nel caso la gente avesse loro domandato: «Dov’è il Cristo risorto?», che cosa avrebbero risposto, «Credeteci sulla parola!»?

Se non altro, il loro modo di agire rivelò che quei capi avevano paura di Gesù anche dopo la sua morte. Forse, in fondo, temevano che potesse risorgere davvero.