---
title:  Primizia di quelli che sono morti
date:   10/11/2022
---

`Leggere 1 Corinzi 15:20 e Deuteronomio 26:1-11. Perché Paolo fa riferimento a Cristo risorto parlando di «primizia di quelli che sono morti»?`

L’offerta delle «primizie» era un’antica abitudine agricola israelita con un profondo risvolto religioso. Era un sacro riconoscimento della figura di Dio che con la sua grazia provvedeva ogni cosa, e aveva affidato ai suoi amministratori la terra che poi produceva i raccolti (Es 23:19; 34:26; Le 2:11-16; De 26:1-11). Le primizie non solo indicavano l’avvio della raccolta, ma rivelavano anche la qualità dei prodotti.

Secondo Wayne Grudem, «definendo Cristo “primizia” (dal greco aparchē), Paolo utilizza una metafora del linguaggio agronomo per spiegare che saranno come Cristo. Se la primizia, o il primo assaggio del raccolto in via di maturazione, fa capire come sarà il resto della mietitura, anche Cristo in quanto “primizia” ci mostra come diventeranno i nostri corpi quando, al tempo del suo raccolto finale, ci farà risorgere e ci porterà in sua presenza» - _Systematic Theoloy_, Grand Rapids, MI, Zondervan, 1995, p. 615.

Vale la pena ricordare che Gesù uscì dal sepolcro con un corpo umano glorificato, ma recante ancora i segni della sua crocifissione (Gv 20:20,27). Significa che i figli di Dio che risorgeranno mostreranno anch’essi i segni visibili della loro sofferenza? Nel caso dell’apostolo Paolo, il suo corpo sarà ancora segnato dalla «spina nella carne» e «il marchio di Gesù» (Ga 6:17)? Fino alla sua morte, Paolo «avrebbe portato sul suo corpo i segni della gloria di Cristo, e nei suoi occhi, che erano stati accecati dalla luce del cielo» - SR, p. 275.

Questo non significa però che lui, o qualsiasi altro dei redenti, risusciterà portando i segni della propria sofferenza (cfr. 1 Co 15:50-54). Nel caso di Cristo, «i segni della crudeltà che ha dovuto sopportare saranno visibili per sempre. Ogni traccia dei chiodi racconterà la storia della meravigliosa redenzione dell’uomo e del prezzo elevato con cui fu acquistata» EW, p. 179 [“La crocifissione”, pp. 169,170].

Quei segni sono la garanzia che i nostri scompariranno per sempre.

`Cristo conserverà per sempre le cicatrici della sua crocifissione. A quale prezzo ci ha salvati e quanto ha investito la divinità in questa operazione?`