---
title:  «È risorto!»
date:   07/11/2022
---

Sulla croce Cristo mise al sicuro la vittoria contro Satana e le sue schiere, e la affermò con quel sepolcro vuoto. «Satana aveva trionfato quando Gesù era stato posto nel sepolcro. Egli aveva osato sperare che il Salvatore non sarebbe stato restituito alla vita. Reclamò il corpo del Signore come sua proprietà e dispose i suoi seguaci intorno alla tomba affinché Cristo vi fosse trattenuto come prigioniero. Si infuriò quando i suoi angeli fuggirono all’avvicinarsi del messaggero divino; ma quando vide che Cristo usciva dal sepolcro trionfante, si rese conto dell’imminenza della fine del suo regno e della sua morte» - DA, 782 [cap. 81, pp. 585,586].

Anche se l’umanità di Cristo era morta, non altrettanto la sua divinità; in essa egli ebbe il potere di spezzare le catene della morte.

`Leggere Matteo 28:1-6; Giovanni 10:17,18 e Romani 8:11. Chi fu direttamente coinvolto nella risurrezione di Gesù?`

Nel corso del suo ministero in Samaria-Perea, Gesù disse che aveva il potere di deporre la propria vita per poi riprenderla (Gv 10:17,18). Parlando con Marta, dichiarò: «Io sono la risurrezione e la vita» (11:25). Altri passaggi presentano la risurrezione come un atto compiuto da Dio (At 2:24; Ro 8:11; Ga 1:1; Eb 13:20). A quel glorioso evento partecipò anche un potente angelo del Signore (Mt 28:1,2).

Matteo 28:11-15 rivela, da parte sua, l’inutilità degli sciocchi tentativi dei capi che continuavano a combattere Gesù. Il soldato romano raccontò loro «tutte le cose che erano avvenute» (v. 11). Si legge implicitamente che le guardie avevano assistito alla risurrezione; altrimenti, che cosa avrebbero voluto dire quelle parole? Era disceso un angelo dal cielo, aveva rimosso la pietra, vi si era seduto sopra prima che i soldati svenissero? Quando si ripresero notarono il sepolcro vuoto? Mentre i Romani avevano perso conoscenza, l’angelo aveva trafugato il corpo di Gesù? O magari lo avevano fatto i discepoli, se non qualcun altro ancora? Ma a prescindere da come fossero andate le cose, il corpo di Gesù era comunque sparito.

Un angelo sceso dal cielo, gli uomini svenuti per la paura e il sepolcro vuoto avrebbero dovuto essere sufficientemente sconcertanti per i capi religiosi. Ma se il testo ci rivela che «diedero una forte somma di denaro ai soldati» (v. 12), significa che erano stati profondamente disturbati dal loro racconto, ovvero dalla testimonianza della risurrezione di Gesù.
 
`C’è chi scherza sul fatto che i primi a vedere Cristo risorto furono dei Romani. Perché quanto avvenuto è invece simbolico di cosa sarebbe successo poi, ovvero la proclamazione del vangelo a tutte le nazioni?`