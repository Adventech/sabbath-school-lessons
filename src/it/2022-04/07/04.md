---
title:  Molti risorsero con lui
date:   08/11/2022
---

> <p></p>
> «Ed ecco, la cortina del tempio si squarciò in due, da cima a fondo, la terra tremò, le rocce si schiantarono, le tombe s’aprirono e molti corpi dei santi, che dormivano, risuscitarono; e, usciti dai sepolcri, dopo la risurrezione di lui, entrarono nella città santa e apparvero a molti» (Mt 27:51-53).

`Cosa aggiunge questo incredibile racconto all’evento della risurrezione?`

La morte di Gesù fu segnata da un violento terremoto (Mt 27:50,51), così come la risurrezione (28:2). Nel momento in cui spirò, «la terra tremò, le rocce si schiantarono, le tombe s’aprirono e molti corpi dei santi, che dormivano, risuscitarono; e, usciti dai sepolcri, dopo la risurrezione di lui, entrarono nella città santa e apparvero a molti» (27:51-53). Questi santi risorsero glorificati come testimoni della risurrezione di Cristo e prototipi di quelli che risorgeranno alla fine dei tempi. Quindi, immediatamente dopo quell’evento, tanti Ebrei ebbero la prova evidente per credere in quel miracolo e accettare Gesù quale Salvatore; tanti lo fecero, compresi alcuni sacerdoti (At 6:7).

«Durante il suo ministero Gesù aveva chiamato dei morti alla vita. Aveva risuscitato il figlio della vedova di Nain, la figlia di un capo d’Israele e Lazzaro. Ma quei risorti non erano stati rivestiti di immortalità. Essi restarono, dopo essere ritornati in vita, soggetti alla morte; mentre coloro che uscirono dalla tomba al momento della risurrezione del Cristo, ne uscirono per la vita eterna. Ascesero al cielo con lui, come trofei della sua vittoria sulla morte e sul sepolcro… Quei risorti entrarono in città e apparvero a molti, dicendo che Cristo era risuscitato dai morti, ed essi con lui. Da queste testimonianze fu confermata la verità della risurrezione» - DA, 786 [cap. 81, p. 587].

Capi sacerdoti e anziani, umanamente parlando, avevano notevoli vantaggi. Detenevano il potere religioso della nazione ed erano in grado di convincere le autorità romane e la folla ad appoggiarli nelle loro trame, ma si dimenticarono che «l’Altissimo domina sul regno degli uomini e lo dà a chi vuole» (Da 4:32). Le loro menzogne furono contraddette e screditate dall’esistenza di quei santi risorti.

`Perché possiamo avere fiducia nella vittoria definitiva di Dio, mentre siamo chiamati a lottare in questo mondo caduto?`