---
title:  Il modello di Gesù
date:   11/12/2022
---

`Leggere Luca 2:52. Quali sono le quattro dimensioni della crescita di Gesù citate in questo passo?`

Gesù rappresentò l’essere umano perfetto e la sua crescita riguardò tutte le dimensioni essenziali dell’esistenza umana. Secondo Luca 2:52, «cresceva in sapienza (mentalmente), in statura (fisicamente) e in grazia davanti a Dio (spiritualmente) e agli uomini (socialmente)».

«Aveva una mente attiva e acuta, una saggezza e una capacità di riflessione superiori alla sua età. Il suo carattere era equilibrato e le capacità fisiche e intellettuali si sviluppavano regolarmente in rapporto con l’età. Gesù era un fanciullo molto gentile e sempre pronto ad aiutare il prossimo. Nulla poteva farlo spazientire e la sua sincerità era incorruttibile. Saldo come una roccia nei suoi princìpi, mostrava nel comportamento la grazia di una cortesia disinteressata» - DA, 68,69 [cap. 7, pp. 40].

`Leggere Matteo 4:23. Oggi in che modo possiamo assolvere efficacemente al triplice ministero di Cristo (insegnare, predicare e guarire)?`

Se riconosciamo che un essere umano è una persona integrata e indivisibile, non possiamo restringere la nostra religione alle sole cose spirituali. La verità, in effetti, abbraccia tutto il nostro essere, copre l’intero arco della nostra vita e comprende tutte le dimensioni della nostra esistenza. Gli elementi fisici e spirituali sono talmente integrati da essere inscindibili. E anche se non potremo mai essere uguali alla descrizione di Gesù appena presentata, siamo chiamati, per grazia di Dio, a emularla, perché l’opera della redenzione consiste nel recuperare nell’uomo l’immagine del suo Creatore, nel riportarlo alla perfezione originale, nel promuovere lo sviluppo di corpo, mente e anima. È quello che Dio cerca di fare con il suo popolo e fa parte del percorso inteso a prepararlo al suo ritorno.

`Se ci confrontiamo con Gesù rischiamo di scoraggiarci. Perché allora concentrarsi sulla croce e sul suo significato ci protegge da questo senso di demoralizzazione?`