---
title:  Pronti per la sua apparizione
date:   15/12/2022
---

Viviamo in un mondo frenetico, ricco di troppe necessità create ad arte e di distrazioni che catturano la nostra attenzione. Se non stiamo attenti potranno prendere il sopravvento e corrompere le nostre priorità. Non si tratta dell’ennesimo effetto collaterale del nostro mondo globalizzato e interconnesso; i cristiani di ogni epoca si sono sempre dovuti difendere dai tentativi satanici di distrarli dalle cose che davvero contano nella vita. Chi può dirsi al sicuro dal rischio di allontanarsi da Dio e di adagiarsi su cose e piaceri secolari e carnali che in ultima analisi non potranno mai soddisfarci, anzi, ci porteranno alla deriva da un punto di vista spirituale?

`Leggere 2 Pietro 3:14 e 1 Giovanni 3:1-3. Che differenza cogli tra prepararsi per il ritorno ed essere pronti per quel glorioso evento?`

Il concetto di preparazione progressiva per il ritorno di Cristo diventa spesso una giustificazione per procrastinare e indurre una sorta di stato di relax assimilabile alla supposizione del servo malvagio: «Il mio padrone tarda a venire» (Mt 24:48).

`Leggere Salmi 95:7,8; Ebrei 3:7,8,15 e 4:7. Cosa ci comunicano questi versetti rispetto all’esigenza di essere pronti fin da subito?`

Secondo la prospettiva biblica il tempo della salvezza coincide sempre con «oggi» e mai con domani. Inoltre, se non interviene una vera esperienza di conversione, continueremo a essere esattamente quello che siamo ora. Il tempo non converte chi non è convertito. Semmai, la tendenza è quella di allontanarsi sempre di più, di indurirsi, diventare sempre più scettico, cinico e incredulo (nel caso la persona non compia un percorso di crescita continua supportata dalla grazia).

Possiamo dunque affermare che ogni singola giornata della nostra vita rappresenta in miniatura la nostra esistenza. Siamo chiamati a pianificare il futuro, con la grazia di Dio, ma anche a vivere ogni giorno essendo pronti al ritorno di Gesù, anche perché ogni giorno potrebbe essere l’ultimo.

`Come si fa a essere pronti, ogni giorno, per il ritorno di Gesù?`