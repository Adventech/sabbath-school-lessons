---
title:  La guida dello Spirito
date:   14/12/2022
---

Lo Spirito Santo è il potente agente di Dio che diffonde il suo amore nei nostri cuori (Ro 5:5), ci guida verso una vera esperienza salvifica (Gv 16:7-11), ci conduce in tutta la verità (Gv 16:13) e ci dà la forza per adempiere alla missione del vangelo (At 1:8). Poiché è lo Spirito Santo a contrastare l’azione depravata di Satana, è inevitabile che questi cerchi, con ogni mezzo, di traviare la nostra comprensione della natura e dell’opera dello Spirito Santo stesso. Infatti qualcuno nega il fatto che egli sia una persona; altri preferiscono sottolineare i suoi doni rispetto alla sua forza trasformatrice.

`Leggere Atti 8:4-24. Simone, il mago di Samaria, voleva ricevere il dono dello Spirito Santo senza però essere rigenerato dallo Spirito stesso. In che modo può manifestarsi anche ai nostri tempi un’attitudine simile?`

I figli di Dio sono guidati dallo Spirito Santo (Ro 8:14) in tutta la verità della Parola di Dio (Gv 16:13; 17:17). Gesù ha ammonito chiaramente: «Non chiunque mi dice: Signore, Signore! entrerà nel regno dei cieli, ma chi fa la volontà del Padre mio che è nei cieli. Molti mi diranno in quel giorno: “Signore, Signore, non abbiamo noi profetizzato in nome tuo e in nome tuo cacciato demoni e fatto in nome tuo molte opere potenti?”. Allora dichiarerò loro: “Io non vi ho mai conosciuti; allontanatevi da me, malfattori!”» (Mt 7:21-23). Significa che lo Spirito Santo non allontanerà mai nessuno dalla Parola di Dio che egli stesso ha ispirato; al contrario, ci indirizza sempre alla conformità rispetto a essa.

Lo Spirito Santo, che ci conduce in tutta la verità, ci fornisce gli strumenti per guidare altre persone alla medesima, splendida verità (Mt 28:18-20; At 1:8). Mentre adempiamo alla nostra sacra missione, godiamo della sua assistenza particolare. Così, giorno dopo giorno, inginocchiamoci davanti al Signore e rinnoviamo il nostro voto di consacrazione a lui. Se lo faremo egli ci garantirà la presenza del suo Spirito, con la sua forza capace di vivificarci e santificarci. Dimostriamoci aperti alla sua guida, che ci consentirà di fare scelte consapevoli, sapendo discernere tra ciò che è giusto e ciò che è sbagliato. Solo rincorrendo l’obiettivo di vivere come dovremmo, aiutati dalla forza divina, saremo recettivi verso la potenza dello Spirito Santo nella nostra vita, quella che Dio ci ha promesso.

`Perché è importante chiedere al Signore ogni giorno in preghiera di renderci sensibili alla guida dello Spirito Santo?`