---
title:  La mente di Cristo
date:   13/12/2022
---

Qualcuno è convinto che modificando il contesto ambientale l’individuo possa trasformarsi. Di certo dovremmo evitare luoghi e circostanze che possono renderci più vulnerabili alla tentazione (Sl 1:1; Pr 5:1-8). Ma il nostro problema a tale riguardo può essere risolto solo mediante la trasformazione del nostro cuore (o della nostra mente). Cristo andò dritto al nocciolo della questione quando dichiarò: «Perché è dal di dentro, dal cuore degli uomini, che escono cattivi pensieri, fornicazioni, furti, omicidi, adulteri, cupidigie, malvagità, frode, lascivia, sguardo invidioso, calunnia, superbia, stoltezza» (Mr 7:21,22). Significa che per modificare il nostro modo di comportarci la nostra mente deve essere trasformata.

`Leggere i passi seguenti: 1 Corinzi 2:16; Salmo 24:3,4; Romani 12:2; Filippesi 4:8 e Colossesi 3:2. Cosa vuol dire avere «la mente di Cristo»?`

Il Signore ha fatto questa promessa legata al nuovo patto: «io metterò la mia legge nell’intimo loro, la scriverò sul loro cuore» (Gr 31:33; cfr. Eb 8:8-10 e 10:16). In piena coerenza con queste parole, Gesù, durante il sermone sul monte, ha ampliato e approfondito il significato dei comandamenti di Dio, portandoli a livello di pensieri e intenzioni (Mt 5:17-48). Potremo sconfiggere la tentazione solo mediante la grazia trasformatrice del Signore e abbiamo la possibilità di reclamare questa promessa per purificare innanzitutto i nostri pensieri peccaminosi.

In questa vita, indipendentemente dal livello di fedeltà acquisita, non potremo mai raggiungere la piena astensione dal peccato. Ma se siamo in Cristo, la sua giustizia ci coprirà totalmente. E anche se non siamo ancora perfetti, siamo considerati già perfetti in lui (Fl 3:12-15). «Quando siamo uniti a Cristo, abbiamo la sua mente. Il nostro carattere manifesta purezza e amore, la nostra vita è gestita dalla mansuetudine e dalla verità. Cambia anche l’espressione del nostro volto. Cristo che dimora nell’anima esercita una forza trasformatrice, e l’aspetto esteriore testimonia la pace e la gioia che regnano nel nostro intimo» - 1SM, p. 337.

Solo mediante la quotidiana sottomissione, la morte del nostro io e l’impegno determinato all’ubbidienza nei confronti di Gesù, attraverso la fede, potremo ottenere questo tipo di trasformazione.
 
`Immagina come diventerebbe la tua vita se smettessi di fare pensieri peccaminosi. Qual è l’unica strada possibile per vivere questa esperienza?`