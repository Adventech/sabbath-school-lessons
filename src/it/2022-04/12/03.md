---
title:  Il corpo inteso come tempio
date:   12/12/2022
---

La concezione dualistica di un corpo mortale con un’anima immortale ha generato varie teorie riguardo il corpo umano. Per esempio, secondo gli antichi filosofi greci esso costituiva la prigione dell’anima, che si liberava al momento della morte. Riecheggiando quel concetto pagano, attualmente ci sono diversi cristiani convinti che il corpo sia l’alloggio temporaneo dell’anima immortale e che le due componenti si reintegreranno alla risurrezione. Al contrario, i panteisti considerano divino il corpo dell’uomo; ritengono che Dio e l’universo coincidano. Secondo la loro visione, tutte le cose sono Dio e il corpo umano è parte di un’unica sostanza divina integrata e universale. Circondati come siamo da teorie varie sulla materia, abbiamo bisogno di restare saldi sull’insegnamento biblico riguardante la natura dell’umanità.

`Leggere 1 Corinzi 6:19,20 e 1 Corinzi 10:31; in che modo la corretta interpretazione dei nostri corpi intesi come tempio di Dio e dello Spirito Santo può influenzare positivamente i nostri stili di vita?`

Adamo ed Eva furono creati a immagine e somiglianza di Dio (Ge 1:26,27), non solo da un punto di vista caratteriale ma anche fisico. Poiché quell’immagine fu deturpata e persino occultata a motivo del peccato, l’opera di redenzione consiste nel recuperare la condizione originale dell’essere umano, compresa la salute fisica, almeno al livello consentito a esseri che non sono in grado di consumare dall’albero della vita. Questo ripristino progressivo dura l’arco di una vita e potrà dirsi completato solo al ritorno di Cristo, quando il corruttibile si rivestirà di incorruttibilità e il mortale diventerà immortale (1 Co 15:53,54).

L’apostolo Giovanni scrisse queste parole all’amico Gaio: «Carissimo, io prego che in ogni cosa tu prosperi e goda buona salute, come prospera l’anima tua» (3 Gv 2).

Se crediamo che un essere umano sia un’unità indivisibile e che la religione abbracci tutti gli aspetti della vita umana, allora dovremmo considerare che la nostra salute è anche un dovere religioso e farci guidare da questo principio ispirato: «Sia dunque che mangiate, sia che beviate, sia che facciate qualche altra cosa, fate tutto alla gloria di Dio» (1 Co 10:31). Ricordiamoci però che viviamo in un mondo in cui brave persone si impegnano a fare del loro meglio, salvo poi trovarsi a scontare le conseguenze di una natura umana corrotta e di un ambiente contaminato. Abbiamo fede in Dio, facciamo tutto quello che è nelle nostre possibilità e lasciamo che sia il Signore a occuparsi dei risultati.