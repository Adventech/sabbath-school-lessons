---
title:  Un paradiso con anime disincarnate
date:   30/11/2022
---

Anche se i protestanti non accettano il purgatorio, molti pensano comunque che le anime dei giusti defunti stiano già godendosi il paradiso alla presenza di Dio. Secondo alcuni, queste «anime» non sarebbero altro che spiriti disincarnati; altri ritengono invece che siano ricoperte da un corpo spirituale fatto di gloria.

Quale che sia il presunto stato metafisico dei morti viventi, simili teorie minano la dottrina biblica sulla risurrezione finale e il giudizio dei defunti. Perché una risurrezione e un giudizio (Ap 20:12-14) se le anime dei giusti stanno già godendo del paradiso?

`Leggere Atti 2:29,34,35 e 1 Corinzi 15:16-18. In che modo questi passi fanno luce sullo stato dei morti e di quelli che attendono la risurrezione?`

La Bibbia insegna che tutti gli esseri umani già in cielo vi sono stati traslati da vivi, come nel caso di Enoc (Ge 5:24) e di Elia (2 R 2:9-11), oppure risorti dalla morte, come Mosè (Gd 9) e i santi risorti insieme a Cristo (Mt 27:51-53).

Come abbiamo già visto, l’allusione alle anime «sotto l’altare», che reclamano urlando vendetta a Dio (Ap 6:9-11), è solo una metafora della giustizia e non dimostra la teoria dell’immortalità dell’anima. E in quei versetti non pare proprio di cogliere che quelle anime stiano esultando per la loro ricompensa eterna. In realtà, la tomba è un luogo di riposo per il defunto che attende senza coscienza la risurrezione finale, quando riacquisirà ogni facoltà intellettiva. I morti, anche quelli giusti, non sono anime prive di corpo che vagano qua e là nel cielo, attendendo pazientemente di ricongiungersi con il loro corpo.

Di cosa parla Paolo in 1 Corinzi 15:18, quando dice che se non ci fosse la risurrezione dei defunti, allora «anche quelli che sono morti in Cristo sono dunque periti»? Sono periti eppure vivono già la beatitudine del cielo, dove si trovano dal momento in cui sono morti? Una dottrina chiave e fondamentale del Nuovo Testamento, la risurrezione dei defunti al ritorno di Cristo, viene confutata e annullata dal falso insegnamento secondo cui i giusti spiccano il volo per ricevere la ricompensa eterna subito dopo essere morti; capita di ascoltarlo soprattutto in occasione di cerimonie funebri.

`Come aiutare gli altri a capire che il sonno temporaneo dei defunti è una notizia positiva, nel senso che riposano e non avvertono alcun dolore o sofferenza?`