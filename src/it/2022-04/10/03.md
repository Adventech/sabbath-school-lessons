---
title:  Le ﬁamme dell’inferno
date:   28/11/2022
---

Nel suo opuscolo per bambini intitolato The Sight of Hell, pubblicato nel 1874, il sacerdote cattolico John Furniss (1809-1865) descrive il tormento eterno ricorrendo all’immagine di una grande sfera di ferro, più vasta dei cieli e della terra. «Se un uccellino, ogni cento milioni di anni, sfiorasse con una piuma delle sue ali la grande sfera di ferro, quanto tempo passerebbe prima che tutta la palla di ferro venga erosa dal tocco dell’uccellino?». L’autore conclude affermando che, anche dopo un tempo così lungo, i peccatori all’inferno continueranno a bruciare. La cosa triste è che ancora oggi sono tanti i protestanti convinti di una sorte analoga per tutti i perduti.

`Leggere Malachia 4:1 e Giuda 7. In che modo questi brani ci aiutano a comprendere meglio il concetto di «fuoco eterno» e il passo di Matteo 18:8, o quello di Marco 9:43, dove si parla di «fuoco inestinguibile»?`

La parola «eterno» (in ebraico ‘olam; in greco aion, aionios) assume significati differenti a seconda del contesto. Per esempio, se associata a Dio (De 33:27 - «eterno»), esprime l’idea di eternità. Se invece è associata agli esseri umani (Es 21:6 - «per sempre»), la parola è limitata al suo ciclo di vita. Se poi la abbiniamo al fuoco (Mt 18:8; 25:41 - «eterno»), significa che quel fuoco non si estinguerà fino a quando non avrà consumato ciò che sta bruciando. Per analogia, dunque, il «fuoco eterno» sarà tale nel senso che consumerà completamente e irreversibilmente i malvagi, lasciandoli senza «radice né ramo» (Ml 4:1).

La teoria di una punizione eterna che attende i malvagi presenta gravi implicazioni. Se così fosse, il male non sarebbe mai sradicato definitivamente. La vita degli esseri umani deriva totalmente da Dio (De 32:39; Sl 36:9), che dice «io non mi compiaccio della morte dell’empio» (Ez 33:11). Per quale motivo allora dovrebbe continuare a garantire la vita ai malvagi facendo patire loro il tormento senza fine? Se essi verranno puniti «secondo le loro opere» (Ap 20:12), perché un castigo così duro e infinito per un’esistenza durata pochi anni?

Ogni riferimento biblico al «fuoco eterno» dovrebbe essere visto come un’allusione al «lago di fuoco» del post-millennio di Apocalisse 20. È da considerarsi anti-biblico ogni nesso con un inferno senza fine e già attivo.
 
`Perché la verità relativa all’inferno è un’altra dimostrazione dell’amore di Dio, soprattutto se confrontata con l’idea del tormento eterno?`