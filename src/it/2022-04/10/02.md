---
title:  Vermi immortali?
date:   27/11/2022
---

`Mettere a confronto Marco 9:42-48 con Isaia 66:24. Quale significato attribuire all’espressione «il verme loro non muore» (Mr 9:48)?`

Qualcuno interpreta il nome singolare «verme» (Mr 9:48) come allusione alla presunta anima disincarnata o allo spirito del malvagio che, dopo la morte, viaggia all’inferno, dove non morirà mai e patirà il tormento eterno.

Ma questa interpretazione è contraria alla nozione biblica della morte incosciente e ignora anche il contesto veterotestamentario di questo passaggio. In realtà, «la parola “verme” al singolare viene usata in senso generico per “vermi”, non vuole specificare il singolo invertebrato. Il riferimento è ai vermi che si nutrono dei corpi in decomposizione» - R.G. Bratcher ed E.A. Nida, _A Translator’s Handbook on the Gospel of Mark_, Londra, United Bible Societies, 1961, p. 304.

In Marco 9:48, Gesù cita Isaia 66:24: «Quando gli adoratori usciranno, vedranno i cadaveri degli uomini che si sono ribellati a me; poiché il loro verme non morirà, e il loro fuoco non si estinguerà; e saranno in orrore a ogni carne».

Questa tremenda scena metaforica ritrae un campo di battaglia nel quale giacciono i corpi senza vita dei nemici di Dio che stanno per essere distrutti. Quei corpi non divorati dal fuoco vengono decomposti dai vermi, o forse prima attaccati dai vermi e poi dalle fiamme. In ogni caso, non vi è alcun riferimento a una qualsiasi presunta anima in fuga dalla distruzione del suo corpo e in viaggio verso l’inferno.

Ma che dire dei vermi che non muoiono mai? Il linguaggio metaforico di Isaia 66:24 (citato in Marco 9:48) non implica che tali vermi siano immortali. Il testo punta a sottolineare che quegli animali non lasciano a metà la loro opera distruttiva. Continuano a divorare i cadaveri dei malvagi fino a dilaniarli completamente. Al contrario, i figli fedeli di Dio dimoreranno gioiosamente in «nuovi cieli e nuova terra» e adoreranno Dio in sua presenza (Is 66:22,23).

Avendo in mente queste sorti totalmente contrapposte, Gesù dichiara che sarebbe stato meglio per qualcuno entrare nel regno di Dio anche parzialmente mutilato, piuttosto che avere un corpo perfetto destinato a essere divorato dai vermi e dalle fiamme (Mr 9:42-48).

`Alla fine non abbiamo tante alternative: o la morte o la vita eterne. Quale scelta ti senti di fare oggi? In che modo ritieni sia condizionata dalla prospettiva della vita o della morte eterne?`