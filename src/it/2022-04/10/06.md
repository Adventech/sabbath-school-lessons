---
title:  La prospettiva biblica
date:   01/12/2022
---

`Leggere 1 Giovanni 5:3-12. Perché l’apostolo Paolo limita la vita eterna solo a coloro che sono in Cristo?`

La dottrina biblica dell’immortalità condizionata dell’essere umano - che si contrappone a quella dell’immortalità dell’anima - viene enunciata in modo esplicito in 1 Giovanni 5:11,12. Per cogliere il senso di questo passaggio occorre ricordare che la divinità «possiede l’immortalità» (1 Ti 6:15,16) ed è l’unica fonte della vita (Sl 36:9; Cl 1:15-17; Eb 1:2).

Il peccato è entrato nel mondo mediante la caduta di Adamo ed Eva (Ge 3), e da quel momento essi e tutti i loro discendenti - noi compresi - siamo vittime della maledizione della morte fisica e abbiamo perduto il dono della vita eterna. Ma il nostro Dio d’amore ha stabilito il piano della salvezza per consentire a ogni essere umano di riappropriarsi di quel dono, quella vita che fin dal principio avrebbe dovuto essere eterna. Come scrive Paolo, «in lui ci ha eletti prima della creazione del mondo perché fossimo santi e irreprensibili dinanzi a lui» (Ef 1:4).

L’apostolo spiega ancora: «Perciò, come per mezzo di un solo uomo il peccato è entrato nel mondo, e per mezzo del peccato la morte… così pure la grazia regni mediante la giustizia a vita eterna, per mezzo di Gesù Cristo, nostro Signore» (Ro 5:12,21). Si tratta di un esplicito e chiaro riferimento a un Adamo letterale che, mediante la trasgressione, portò il peccato e la morte in questo mondo. Se lo interpretassimo altrimenti, e non come personaggio realmente esistito, tutto perderebbe di senso nella Bibbia.

L’apostolo Giovanni aggiunge: «E la testimonianza è questa: Dio ci ha dato la vita eterna, e questa vita è nel Figlio suo. Chi ha il Figlio ha la vita; chi non ha il Figlio di Dio, non ha la vita» (1 Gv 5:11,12). L’intero quadro acquisisce ulteriore chiarezza alla luce di queste affermazioni di Cristo: «chiunque contempla il Figlio e crede in lui, abbia vita eterna; e io lo risusciterò nell’ultimo giorno» (Gv 6:40); «Io sono la risurrezione e la vita; chi crede in me, anche se muore, vivrà» (11:25).

Significa che la vita eterna è un dono che Dio fa attraverso Cristo, messo al sicuro già nel presente, ma pienamente fruibile solo dopo la risurrezione dei giusti. La conclusione è semplice: se la vita eterna viene garantita solo a quanti sono in Cristo, tutti gli altri non potranno sperimentarla (1 Gv 5:11,12). Viceversa, la teoria dell’immortalità dell’anima assicura la vita eterna - sia essa in paradiso o all’inferno - a tutti gli esseri umani, anche quelli che non sono in Cristo. Questo insegnamento è molto comune, ma contrario alla Bibbia.