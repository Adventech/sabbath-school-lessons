---
title:  I santi in purgatorio
date:   29/11/2022
---

La chiesa cattolica sostiene che i defunti non meritevoli dell’inferno ma non ancora pronti per il paradiso possono purificare i loro peccati nel purgatorio, prima di accedere al cielo. Le preghiere e le penitenze dei loro cari potranno alleviare i dolori patiti nel purgatorio.

Vediamo cosa dice il catechismo della chiesa cattolica a proposito, appunto, di purgatorio: «Coloro che muoiono nella grazia e nell’amicizia di Dio, ma sono imperfettamente purificati, sebbene siano certi della loro salvezza eterna, vengono però sottoposti, dopo la loro morte, a una purificazione, al fine di ottenere la santità necessaria per entrare nella gioia del cielo» - Catechismo della chiesa cattolica - punto 1030. Aggiunge inoltre che la loro sofferenza può essere addolcita dalle preghiere dei loro cari come da altre azioni compiute a beneficio dei defunti: «La Chiesa raccomanda anche le elemosine, le indulgenze e le opere di penitenza a favore dei defunti» - punto 1032.

`Leggere Ecclesiaste 9:10, Ezechiele 18:20-22 ed Ebrei 9:27. Perché in questi passi c’è un rifiuto della teoria del purgatorio?`

Il dogma del purgatorio combina l’idea pagana di un inferno in fiamme con l’abitudine di elevare preghiere per i defunti. Ma è inaccettabile per chi crede nei seguenti insegnamenti biblici:

1. I morti restano nelle proprie bare privi di coscienza (Ec 9:10);

2. La giustizia di un essere umano non può essere trasferita a un altro (Ez 18:20-22);

3. Il nostro unico mediatore è Gesù Cristo (1 Ti 2:5);

4. Dopo la morte c’è solo il giudizio finale, senza alcun’altra possibilità di pentimento rispetto a quanto si è fatto in vita (Eb 9:27).

C’è un’altra seria implicazione: la teoria anti-biblica del purgatorio altera il carattere stesso di Dio. «L’azione di Satana, fin dalla sua caduta, consiste nell’interpretare in maniera errata il carattere del nostro Padre celeste. Lui ha suggerito il dogma dell’immortalità dell’anima… L’idea di un inferno perennemente in fiamme è farina del sacco di Satana; il purgatorio è una sua invenzione. Simili insegnamenti falsificano il carattere di Dio, che viene fatto apparire severo, vendicativo, arbitrario e non incline al perdono» - _Manuscript 51_, 10 dicembre 1890.

La teoria del purgatorio contraddice il sonno dei morti in attesa del ritorno di Cristo, e costringe quelle anime alla sofferenza finché qualcuno deciderà di farle uscire di lì. 
 
`Errori teologici come quello sul purgatorio o sul tormento eterno cosa ci insegnano circa l’importanza della dottrina?`