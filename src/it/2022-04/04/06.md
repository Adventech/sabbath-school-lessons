---
title:  Quelli che dormono nella polvere
date:   20/10/2022
---

Come avremo modo di vedere, il Nuovo Testamento dedica molto spazio alla risurrezione dei defunti, la cui idea compare comunque anche nell’Antico. Quelle persone, al tempo dell’Antico Testamento, avevano la stessa nostra speranza del presente. Marta, contemporanea di Gesù, la nutriva già (Gv 11:24). Non sorprende quindi vedere che gli Ebrei possedessero alcune nozioni relative alla risurrezione negli ultimi giorni, anche se non tutti vi credevano (At 23:8).

`Leggere Daniele 12. Quale speranza della risurrezione emerge dagli scritti di questo grande profeta?`

Daniele 12:1 parla di Michele, «il gran principe - ND», sulla cui identificazione si è alzato un ampio dibattito. Dato che ognuna delle principali visioni di Daniele culmina con la manifestazione di Cristo e del suo regno, lo stesso dovrebbe valere per questo specifico passaggio. In quel libro si trovano riferimenti al medesimo essere divino definito «capo dell’esercito» (Da 8:11), «principe dei principi» (v. 25), «un unto, un capo» (9:25) e finalmente «Michele, il grande capo» (12:1). Michele non può che essere identificato in Cristo.

I brani dell’Antico Testamento fin qui considerati parlano tutti della risurrezione delle persone giuste, ma in Daniele 12 è scritto che risorgono tanto i giusti quanto gli empi. Quando sorge Michele, «molti di quelli che dormono nella polvere della terra si risveglieranno; gli uni per la vita eterna, gli altri per la vergogna e per un’eterna infamia» (v. 2). Diversi interpretano questo versetto come l’annuncio di una risurrezione speciale che riguarderà determinate persone, fedeli e infedeli, quando Cristo tornerà.

«Le tombe si aprono e “... molti di coloro che dormono nella polvere della terra si risveglieranno: gli uni per la vita eterna, gli altri per l’obbrobrio, per una eterna infamia” (Da 12:2). Tutti coloro che sono morti credendo nel messaggio del terzo angelo escono dai sepolcri glorificati e odono il patto di pace di Dio concluso con chi ha osservato la sua legge. “... Anche quelli che lo trafissero...” (Ap 1:7), coloro che disprezzarono e derisero l’agonia mortale di Gesù e i più violenti oppositori della sua verità e del suo popolo, risusciteranno per contemplare la sua gloria e l’onore conferito ai fedeli» - GC, 637 [cap. 40, pp. 498,499].