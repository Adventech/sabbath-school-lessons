---
title:  «Dagli abissi della terra»
date:   18/10/2022
---

`Leggere il Salmo 71. Cosa intende dire il salmista quando chiede a Dio di farlo «risalire dagli abissi della terra»? (Sl 71:20).`

Il Salmo 49 ci offre una toccante testimonianza di speranza nella risurrezione, contrapponendola alla falsa certezza dello stolto che confida nei propri beni materiali.

Nel Salmo 71, l’autore cerca in Dio la sicurezza e la speranza, circondato da nemici e falsi accusatori, i quali tentano di convincerlo che il Signore lo ha abbandonato (71:10,11). Nel pieno della prova egli cerca consolazione e rassicurazione ricordando come Dio si sia preso cura di lui nel passato. È consapevole del fatto che il Signore lo ha sostenuto fin dal grembo materno, traendolo dal seno della madre (v. 6). Poi riconosce che Dio lo ha istruito fin dall’infanzia (v. 17).

Certo che egli è la sua fortezza e la sua rocca, il salmista lo invoca con queste parole: «Sii per me una rocca in cui trovo scampo, una fortezza dove io possa sempre rifugiarmi!» (v. 3). «Non respingermi nel tempo della vecchiaia, non abbandonarmi quando le mie forze declinano» (v. 9). «O Dio, non allontanarti da me; mio Dio, affrettati a soccorrermi» (v. 12). «Tu, che ci hai fatto vedere molte e gravi difficoltà, ci darai di nuovo la vita e ci farai risalire dagli abissi della terra» (v. 20).

L’espressione «dagli abissi della terra» potrebbe essere intesa come un’allusione alla futura risurrezione fisica del salmista. Ma il contesto fa propendere a favore di una descrizione metafisica della sua condizione di profonda depressione, come se la terra lo stesse inghiottendo (cfr. Sl 88:6 e 130:1).

Si può quindi affermare che «si tratta di un linguaggio prevalentemente figurato, che però allude alla risurrezione corporale» - Andrews Study Bible, cfr. Sl 71:20.

Per concludere, è importante comprendere che, a prescindere dalla nostra condizione, Dio c’è, si prende cura di ciascuno di noi e, soprattutto, non dobbiamo riporre la nostra speranza ultima in questa vita, ma in quella eterna, che verrà e che ci sarà garantita in Gesù al suo ritorno.

`Tutti noi passiamo o abbiamo passato momenti terribili di sconforto. In che modo il concentrarti su quello che il Signore ha fatto per te nel passato ti aiuta ad andare avanti per fede, attendendo momenti migliori che sembrano così lontani?`