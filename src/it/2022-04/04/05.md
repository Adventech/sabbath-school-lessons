---
title:  «I tuoi morti rivivranno»
date:   19/10/2022
---

`Leggere Isaia 26:14,19. Quale contrasto emerge tra chi perirà per sempre (Is 26:14) e chi riceverà la vita eterna (v. 19)?` 

Il libro di Isaia presenta una serie di paragoni eclatanti tra la maestosità di Dio e la nostra umana fragilità (Is 40). Siamo come l’erba che si secca e il fiore che appassisce, ma la Parola di Dio dura per sempre (vv. 6-8). Nonostante la nostra condizione di peccatori, la grazia divina è a disposizione di ciascuno di noi e diventa efficace anche nei confronti di chi non è Ebreo ma accetta il patto con il Signore e osserva il sabato (Is 56).

Nel libro di Isaia la speranza della risurrezione viene significativamente espansa. Se i precedenti accenni nella Bibbia erano per lo più espressioni di prospettive personali (Gb 19:25-27; Sl 49:15; 71:20), il profeta Isaia ne parla coinvolgendo se stesso e la comunità dei credenti che hanno aderito al patto (Is 26:19).

Il capitolo 26 mette a confronto i diversi destini di malvagi e giusti. Da un lato, i primi resteranno morti e non saranno riportati in vita, almeno dopo la «morte seconda» (Ap 21:8). Verranno completamente annientati e il loro ricordo svanirà per sempre (Is 26:14). Questo passo evidenzia che non ci sono anime o spiriti ancora in vita dopo il decesso. Parlando della definitiva distruzione dei malvagi, collocata successivamente nel tempo, il Signore afferma in un altro brano che essi verranno completamente arsi, e di loro non resterà «né radice né ramo» (Ml 4:1). Dall’altro lato, chi è morto da giusto verrà risorto per ottenere la beata ricompensa.

Isaia 25 sottolinea che il Signore «annienterà per sempre la morte» e «asciugherà le lacrime da ogni viso» (v. 8). Al capitolo seguente leggiamo invece queste parole: «Rivivano i tuoi morti! Risorgano i miei cadaveri! Svegliatevi ed esultate, o voi che abitate nella polvere! Poiché la tua rugiada è rugiada di luce, e la terra ridarà alla vita le ombre» (26:19). Tutti i risorti giusti parteciperanno alla gioiosa festa che il Signore preparerà per loro (25:6). La risurrezione finale riunirà tutti i beati di ogni epoca, e ci saranno anche i vostri amati che sono già defunti in Cristo.

`Proviamo a immaginare di non avere speranza, certezza o motivo di pensare che la morte altro non sia che la fine definitiva del nostro percorso. Perché è determinante contrastare questa idea con la speranza che abbiamo ricevuto?`