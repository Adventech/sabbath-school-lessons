---
title:  «Vedrò Dio»
date:   16/10/2022
---

`Leggere Giobbe 19:25-27; cfr. Giovanni 1:18 e 1 Timoteo 6:16. Quando e in quali circostanze ci si aspetta di «vedere Dio»?`

La vita è ingiusta. Lo percepiamo chiaramente quando vediamo persone buone soffrire e altre ingiuste prosperare (cfr. Sl 73:12-17; Ml 3:14-18). Giobbe era «integro e retto; temeva Dio e fuggiva il male» (Gb 1:1). Nonostante ciò, Dio concesse a Satana di tormentarlo pesantemente e ripetutamente. Da un punto di vista fisico il suo corpo venne devastato da un’ulcera maligna e dolorosa (2:1-8); da quello materiale perse buona parte del suo bestiame e delle sue proprietà (1:13-17). Passando al contesto domestico perse i suoi servitori e i suoi figli (1:16,18). Infine nel campo degli affetti e delle emozioni si ritrovò circondato da «amici» che lo accusarono di essere un peccatore incallito, meritevole di tutto quello che aveva passato (4:1-5:27; 8:1-22; 11:1-20). Persino sua moglie gli intimò: «Ma lascia stare Dio e muori!» (2:9 - ND).

Giobbe non si rendeva conto di essere diventato l’epicentro di una cruenta battaglia cosmica tra Dio e Satana. Afflitto da quelle calamità, rimpianse il giorno in cui era nato e il fatto di essere venuto al mondo (3:1-26). Eppure, la sua fede incondizionata in Dio è efficacemente espressa nelle sue parole: «Ecco, egli mi ucciderà; non spero più nulla; ma io difenderò in faccia a lui il mio comportamento!» (13:15).

Pur immaginando che presto la sua vita sarebbe terminata, conservò la certezza che la morte non avrebbe avuto l’ultima parola. Dichiarò con profonda convinzione che un giorno il suo Redentore si sarebbe alzato, consentendogli di vedere Dio di persona (Gb 19:25-27). «Siamo davanti a un inequivocabile bagliore di risurrezione» - 3BC, p. 549.

In pieno dramma si leva una speranza gloriosa! Accerchiato dalla malattia e dal dolore, dal collasso economico, dall’isolamento sociale e dal corto circuito emotivo, Giobbe riuscì comunque a vedere in anticipo il giorno in cui sarebbe risorto per ammirare il suo amato Redentore. In verità, la dichiarazione di Giobbe sulla risurrezione è caratterizzata dalla medesima certezza che secoli dopo Marta comunicherà a Gesù: «Lo so che [Lazzaro] risusciterà, nella risurrezione, nell’ultimo giorno» (Gv 11:24).

Giobbe, come Marta, rivendicò per fede questa promessa anche se, diversamente da lui, di lì a poco la donna avrebbe assistito a una potente prova empirica della sua convinzione.
 
`Come imparare ad avere fiducia in Dio nonostante le crude ingiustizie della vita?`