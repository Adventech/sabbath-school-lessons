---
title:  Il riscatto dalla tomba
date:   17/10/2022
---

`Leggere Salmo 49. Cosa induce il salmista a essere così sicuro della sua risurrezione finale (v. 15), dopo avere appena parlato di quelli che sono morti senza quella certezza (vv. 6-14)?`

Il Salmo 49 affronta il tema della falsa fiducia dello stolto, il quale confida nei suoi averi e si vanta di essere ricco (v. 6), crede che le sue «case dureranno per sempre e che le loro abitazioni siano eterne» (v. 11) e vive perché gli altri ammirino i suoi successi (v. 18). Si comporta come se la sua gloria non dovesse avere mai fine (vv. 11,17). Ma si dimentica che il suo onore svanisce e che è destinato a morire come gli animali (v. 12). «Son cacciati come pecore nel soggiorno dei morti; la morte è il loro pastore… La loro gloria deve consumarsi nel soggiorno dei morti, e non avrà altra dimora» (Sl 49:14). Come aveva detto Giobbe secoli prima: «Nudo sono uscito dal grembo di mia madre, e nudo tornerò in grembo alla terra» (1:21; 1 Ti 6:7). Il salmista sottolinea il fatto che tanto lo sciocco quanto il saggio moriranno, lasciando «ad altri le loro ricchezze» (Sl 49:10).

Ma c’è una differenza sostanziale tra i due. Da una parte, lo sciocco ha pensato di trovare certezze nei suoi beni e nei suoi successi transitori. Dall’altra, il saggio che guarda oltre la saga umana e la prigione della tomba, e scorge il premio glorioso che Dio gli ha riservato (1 P 1:4). Avendo ben presente questa percezione, il salmista ha potuto affermare con sufficiente fiducia: «Ma Dio riscatterà l’anima mia dal potere del soggiorno dei morti, perché mi prenderà con sé» (v. 15).

Questa dichiarazione, coerente con la speranza dell’Antico Testamento, non fa prevedere che al momento del trapasso l’anima del salmista voli immediatamente in cielo; dice semplicemente che non resterà per sempre sepolto. Verrà un giorno in cui Dio lo riscatterà dalla morte per portarlo nelle corti celesti.

La certezza della futura risurrezione viene affermata una volta di più, restituendo speranza, sicurezza e senso all’esistenza presente. Il saggio riceverà dunque una ricompensa molto più preziosa e duratura rispetto allo sciocco e a quanto ha creduto di accumulare nel corso della sua breve vita.

`Hai potuto constatare di persona la follia di chi confida nella propria ricchezza e nei successi ottenuti? Perché la croce ci consente di evitare lo stesso errore?`