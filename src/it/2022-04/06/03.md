---
title:  Il prologo della croce
date:   31/10/2022
---

**Come reagirono i discepoli davanti a Gesù, che anticipava loro le sue sofferenze e la sua morte, e cosa emerge a proposito del rischio di fraintendere la Scrittura?**

`Matteo 16:21-23`

`Matteo 17:22,23; Marco 9:30-32; Luca 9:44,45`
 
`Luca 18:31-34`
 
 
Gesù è nato per morire e ha vissuto per morire. Ogni suo passo lo ha avvicinato al grande sacrificio espiatorio sulla croce del Calvario. Pienamente consapevole della sua missione, non consentì a nessuno e a niente di distrarlo da essa. In realtà, «tutta la sua vita non fu che un prologo alla sua morte sulla croce» - _Fundamentals of Christian Education_, p. 382.

Negli ultimi anni del suo ministero terreno, Gesù parlò sempre più esplicitamente ai discepoli della sua morte imminente. Ma loro parevano impermeabili di fronte a questo argomento e non disposti ad accettarne la realtà. Imbevuti di false cognizioni circa la natura del Messia, l’ultima cosa che si aspettavano era che lui, Gesù e per di più il Messia, morisse. Quella teologia errata provocò loro dolori e sofferenze evitabili. Gesù aveva dichiarato già a Nicodemo: «E, come Mosè innalzò il serpente nel deserto, così bisogna che il Figlio dell’uomo sia innalzato, affinché chiunque crede in lui abbia vita eterna» (Gv 3:14,15). Mentre si trovava a Cesarea, annunciò ai suoi discepoli che «doveva andare a Gerusalemme e soffrire molte cose da parte degli anziani, dei capi dei sacerdoti, degli scribi, ed essere ucciso, e risuscitare il terzo giorno» (Mt 16:21). Attraversata la Galilea quasi in incognito (Mr 9:30-32), e nel corso del suo ultimo viaggio a Gerusalemme (Lu 18:31-34), Gesù si rivolse nuovamente ai discepoli parlando loro della sua morte e risurrezione. Ma dato che parlava di cose che non volevano sentire, non lo ascoltarono. Quante volte anche noi commettiamo lo stesso errore!

`Le persone, in particolare quelle che Dio aveva scelto, avevano falsi concetti riguardanti la prima venuta del Messia. Quali sono invece alcune false percezioni che oggi aleggiano intorno al suo ritorno?`