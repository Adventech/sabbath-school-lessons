---
title:  Il signiﬁcato della croce
date:   03/11/2022
---

`Leggere 1 Corinzi 1:18-24. Cosa dice Paolo riguardo alla croce e come la contrappone alla «sapienza del mondo»? Perché in un’epoca come quella contemporanea, dominata dal materialismo, il messaggio della croce diventa ancora più importante?`
 
La croce di Cristo è al centro della storia della salvezza. «L’eternità non sarà sufficiente a cogliere la profondità dell’amore rivelato nella croce del Calvario, dove l’amore infinito di Cristo e l’egoismo senza limiti di Satana si sono trovati l’uno di fronte all’altro» - S.N. Haskell, _The Cross and Its Shadow_, South Lancaster, MA, Bible Teaching School, 1914.

Mentre Cristo si offriva come riscatto per l’umanità, Satana lo stava crudelmente trascinando nella sofferenza e nell’agonia. Cristo non ha conosciuto la morte naturale che ogni essere umano prima o poi affronta, ma la seconda morte, perché in questo modo chiunque lo accetti non sia chiamato a sperimentarla di persona. 
Circa il significato della croce, ci sono diversi aspetti importanti che dovremmo ricordare:

1. La croce è la rivelazione suprema della giustizia di Dio contro il peccato (Ro 3:21-26).

2. È la rivelazione suprema dell’amore di Dio per i peccatori (Ro 5:8).

3. È la fonte da cui attingere la forza per spezzare le catene del peccato (Ro 6:22,23; 1 Co 1:17-24).

4. È la nostra unica speranza di vita eterna (Fl 3:9-11; Gv 3:14-16; 1 Gv 5:11,12).

5. È l’unico antidoto contro una futura ribellione nell’universo  
(Ap 7:13-17; 22:3).

Nessuna di queste verità fondamentali possono essere svelate dalla «sapienza del mondo». Al contrario, allora come oggi, la predicazione della croce è «pazzia» per la saggezza del mondo, che spesso non ammette nemmeno la più ovvia delle verità: l’esistenza di un Creatore (Ro 1:18-20).

Il termine greco tradotto con «pazzia» ha una connotazione offensiva, e in italiano potremmo renderlo con «stupidità, imbecillità»; quindi, la predicazione della croce, secondo la saggezza del mondo, è una stupidità. Ma quella presunta saggezza non può conoscere Gesù né la salvezza da lui offertaci mediante la sua morte sostitutiva.

`A prescindere dai valori che la «sapienza del mondo» è in grado di offrire, perché non dobbiamo consentirle mai di interferire con le nostre convinzioni su Gesù e la speranza trasmessa attraverso «la pazzia della predicazione» (1 Co 1:21)?`