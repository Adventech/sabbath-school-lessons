---
title:  «È compiuto»
date:   01/11/2022
---

`Leggere Giovanni 19:1-30. Qual è il messaggio dell’espressione «È compiuto», e perché ci riguarda?`

Alla fine giunse il momento cruciale per Cristo, l’umanità e l’intero universo. Egli lottò contro le forze delle tenebre e fu una dura agonia. Attraversò lentamente il giardino del Getsemani, costellato di prove ingiuste, per avviarsi verso il monte del Calvario. Gli angeli del male stavano cercando di sconfiggerlo. Mentre Gesù era inchiodato sulla croce, i capi sacerdoti, gli scribi e gli anziani si fecero beffe di lui: «Ha salvato altri e non può salvare sé stesso!» (Mt 27:42).

Avrebbe potuto scendere dalla croce e mettersi in salvo? Certo, sarebbe stato in grado di farlo, ma non ne ebbe alcuna intenzione. Il suo amore incondizionato per tutta l’umanità, compresi anche coloro che lo stavano deridendo, non gli permise di arrendersi. In realtà, «gli sbeffeggiatori facevano parte di quelli per la cui salvezza egli stava morendo; non poteva scendere dalla croce e salvare se stesso perché era trattenuto non dai chiodi, ma dalla sua determinazione» - A. Plummer, _An Exegetical Commentary on the Gospel According to S. Matthew_ – London, Elliott Stock, 1910, p. 397.

In quella sofferenza Cristo stava sconfiggendo il governo di Satana, anche se proprio questi aveva istigato gli eventi che avevano condotto alla croce, compreso il tradimento di Giuda (Gv 6:70; 13:2,27). «In qualche modo, ma l’evangelista non tenta di spiegarlo, la morte di Cristo rappresenta sia un gesto di Satana sia un atto grazie al quale Gesù lo sconfigge» - G. Ladd, _A Theology of the New Testament_, rev. Ed. - Cambridge, UK, Lutterworth Press, 1994, p. 192.

Gridando dalla croce: «È compiuto!» (Gv 19:30), Cristo intendeva dire non solo che la sua agonia stava per terminare, ma soprattutto che aveva avuto la meglio nel grande conflitto cosmico contro Satana e le sue schiere del male. «Gli angeli esultavano e tutto il cielo trionfava per la vittoria del Salvatore. Satana, sconfitto, si rese conto che il suo regno era perduto» - DA, 758 [cap. 79, p. 567].

Non è facile cogliere lo sconvolgente contrasto del momento: il Figlio di Dio, nel momento dell’umiliazione più profonda, aveva ottenuto, per noi e per l’universo, la più gloriosa delle vittorie.

`La natura del peccato è tale che per espiarlo ha richiesto la morte di Cristo. Perché questa verità ci fa capire che le nostre opere sono inutili se con esse pensiamo di guadagnarci dei meriti davanti a Dio?`