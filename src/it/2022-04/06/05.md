---
title:  Egli è morto per noi
date:   02/11/2022
---

`Leggere Giovanni 3:14-18 e Romani 6:23. Cristo cosa ha ottenuto con la sua morte?`

Quando Gesù giunse sulle rive del Giordano per essere battezzato, Giovanni il battista esclamò: «Ecco l’Agnello di Dio, che toglie il peccato del mondo» (Gv 1:29). Questa frase sanciva il fatto che Cristo era l’Agnello di Dio al quale rimandavano tutti i veri sacrifici di cui si parla nell’Antico Testamento. Ma i sacrifici degli animali non potevano togliere i peccati (Eb 10:4), si limitavano a fornire un perdono condizionale che dipendeva dall’efficacia del gesto futuro di Cristo. «Se confessiamo i nostri peccati, egli è fedele e giusto da perdonarci i peccati e purificarci da ogni iniquità» (1 Gv 1:9).

`Leggere Giovanni 3:16,17. Quale grande speranza è racchiusa in questi passi, soprattutto quando ci si rende giustamente conto di essere meritevoli di condanna perché peccatori?`

Pensiamo al significato complessivo della cosa: Gesù, che ha creato il cosmo (Gv 1:1-3), ha offerto se stesso per ciascuno di noi, sacrificio per i nostri peccati, e per evitarci la giusta condanna. Ecco la grande promessa del vangelo.

Il Salvatore ha detto: «Perché Dio ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia vita eterna» (3:16). Non dimentichiamoci mai che Cristo ha intenzionalmente offerto se stesso per amore nostro (Eb 9:14). Lutero, parlando della croce, la definisce «l’altare sul quale egli [Cristo], consumato dal fuoco di un amore senza confini che ardeva nel suo cuore, presentò il sacrificio sacro e vivente del proprio corpo e del proprio sangue al Padre con spirito fervente di intercessione, urla strazianti e lacrime calde e piene di ansia (5:7)» - _Luther’s Works_, vol. 13 - St. Louis, MO, Concordia Publishing House, 1956, p. 319. Cristo è morto una volta per tutte (10:10), dopo aver offerto un unico sacrificio (v. 12), sufficiente e mai indebolito.

Ma c’è di più: «Anche se una sola persona avesse accettato il messaggio della sua grazia, Cristo sarebbe morto per salvarla, avrebbe scelto di vivere una vita di sofferenze e umiliazioni e concludere la sua esistenza con una morte vergognosa» - MH, 135 [cap. 7, pp. 98,99].

`Leggere nuovamente Giovanni 3:16 sostituendo le parole «mondo» e «chiunque» con il proprio nome. Come si impara, attimo dopo attimo, in particolare quando si è tentati, a fare propria questa stupenda promessa?`