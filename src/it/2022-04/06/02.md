---
title:  Dalla fondazione del mondo
date:   30/10/2022
---

`Leggere Apocalisse 13:8; Atti 2:23 e 1 Pietro 1:19,20. Cosa significa l’espressione secondo cui Cristo fu considerato Agnello da immolare «fin dalla creazione del mondo»?`

«L’adoreranno tutti gli abitanti della terra i cui nomi non sono scritti fin dalla creazione del mondo nel libro della vita dell’Agnello che è stato immolato» (Ap 13:8). Il concetto particolarmente rilevante di questo passo è il fatto che Cristo sia stato «ucciso fin dalla fondazione del mondo» (versione ND). Naturalmente va interpretato in senso simbolico (il libro dell’Apocalisse, d’altronde, è intriso di simbolismi), poiché Cristo fu crocifisso qualche millennio dopo la creazione del mondo. Questo passo dice che il piano della salvezza fu predisposto prima che la terra fosse creata. E al centro di quel piano c’era la morte sulla croce di Cristo, l’Agnello di Dio.
 
`Leggere Tito 1:2. Secondo quello che è scritto, da quanto tempo è stato messo a punto il piano della salvezza, centrato sulla morte di Cristo?`

«Il piano per la nostra redenzione non fu un ripiego, concepito dopo la caduta di Adamo… è la manifestazione dei principi che sono alla base del governo di Dio sin dall’eternità» - DA, 22 [cap. 1, p. 10].

Quel piano fu rivelato ad Adamo ed Eva per primi nell’Eden (Ge 3:15,21) e venne rappresentato da ogni sacrificio in tutto il periodo dell’Antico Testamento. Per esempio, mentre stava mettendo alla prova la fede di Abraamo, Dio fece in modo che al posto di Isacco fosse sacrificato un montone (22:11-13). Questo scambio raffigura ancora più chiaramente la natura sostitutiva del sacrificio espiatorio di Cristo sulla croce.

Ecco perché al centro del piano della salvezza troviamo la morte suppletiva di Gesù, che per secoli è stata simboleggiata dai sacrifici di animali, ciascuno dei quali era simbolo del suo sacrificio sulla croce quale «Agnello di Dio che toglie il peccato dal mondo» (Gv 1:29).

`Il sacrificio di animali è sanguinario e raccapricciante, questo è vero. Ma perché proprio questa natura cruenta costituisce esattamente il punto e ci comunica il valore della morte sostitutiva di Cristo, ma anche il terribile prezzo del peccato?`