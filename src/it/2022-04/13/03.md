---
title:  Il giudizio investigativo
date:   19/12/2022
---

L’idea di un giudizio precedente il ritorno di Cristo, quello che noi chiamiamo «investigativo», emerge da diversi passi della Scrittura.

`Leggere Daniele 7:9-14; Matteo 22:1-14; Apocalisse 11:1,18,19 e 14:6,7. In che modo simili testi fanno luce sull’idea di un giudizio investigativo nel tribunale del cielo? Qual è il suo significato?`

Il concetto di giudizio investigativo precedente il ritorno di Cristo si basa su tre insegnamenti biblici fondamentali: il primo dice che tutti i defunti, giusti o malvagi, riposano privi di coscienza nella tomba in attesa della risurrezione finale (Gv 5:25-29); il secondo ha a che vedere con l’esistenza di un giudizio universale di tutti gli esseri umani (2 Co 5:10; Ap 20:11-13); il terzo e ultimo è legato al fatto che la prima risurrezione rappresenterà la beata ricompensa dei giusti, e la seconda la morte eterna dei malvagi (Gv 5:28,29; Ap 20:4-6,12-15).

Significa che se tutti gli esseri umani saranno giudicati, questo avverrà prima delle rispettive risurrezioni, perché in quella circostanza riceveranno il loro premio finale.

Il libro di Daniele ci aiuta a capire il tempo e la natura di quel giudizio investigativo.

Alla fine dei 2.300 giorni simbolici - nel 1844 - nel santuario del cielo sono iniziati la purificazione (Da 8:14; cfr. Eb 9:23) e il giudizio investigativo (Da 7:9-14), due modi diversi per descrivere lo stesso evento. E il potere di giudicare «fu dato ai santi dell’Altissimo» (v. 22). Questa è la bella notizia per il popolo di Dio.

In Matteo 22:1-14, Gesù parla di un’investigazione degli ospiti prima che cominci la cerimonia nuziale vera e propria. Nell’Apocalisse inoltre si parla di giudizio investigativo, con riferimento al compito di misurare «quelli che adorano» (Ap 11:1) nel tempio di Dio e all’annuncio che «è giunta l’ora del suo giudizio» (14:6,7; 14:14-16).

`Essere a conoscenza di un giudizio nel cielo, come può condizionare il nostro modo di vivere sulla terra?`