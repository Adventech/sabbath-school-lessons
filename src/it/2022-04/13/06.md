---
title:  La morte seconda
date:   22/12/2022
---

Dio sta guidando la storia umana verso la fase finale e culminante. Al termine del millennio tutti i defunti malvagi risorgeranno per ricevere la sentenza finale di colpevolezza (Ap 20:5,11-15). Poi, quando l’intera fase processuale sarà conclusa e nulla le potrà essere aggiunto, i malvagi conosceranno la giustizia divina. «Di fronte ai fatti di questo grande conflitto, fedeli e ribelli dichiarano insieme: “Grandi e meravigliose sono le tue opere, o Signore, Dio onnipotente”» - GC, 670,671 [cap. 42, pp. 524,525].

`Leggere Malachia 4:1; Apocalisse 20:14,15 e 21:8. Quanto risulteranno definitivi «il lago di fuoco» e la «morte seconda»?`

La distruzione finale di Satana e dei suoi angeli, come quella di tutti i malvagi, purificherà l’universo dal peccato e dalle sue conseguenze. Eppure, anche quello è un atto d’amore di Dio, non solo nei confronti dei santi, ma degli stessi malvagi, i quali preferiranno morire piuttosto che vivere in presenza del Signore, che per il peccato rappresenta «un fuoco consumante» (Eb 12:29).

«La gloria di Dio sarebbe per loro come un fuoco consumante e desidererebbero allontanarsi da quel luogo santo. Invocherebbero addirittura la distruzione pur di potersi nascondere davanti a colui che è morto per la loro redenzione. Il destino dei malvagi è fissato dalla loro stessa scelta; la loro esclusione dal cielo è la conseguenza delle loro scelte e manifesta giustizia e misericordia da parte di Dio» - GC, 543 [cap. 33, p. 425].

Per concludere, la distruzione finale del peccato e dei peccatori, contrariamente alla teoria non biblica di una loro eterna sofferenza all’inferno, stabilisce una punizione giusta e proporzionale per i peccati commessi da quelle persone. Conferma inoltre che il peccato ha avuto un inizio e una fine. A quel punto l’universo intero recupererà la perfezione originale, quella precedente il peccato, il male e la disubbidienza sorti misteriosamente e senza alcuna giustificazione.

Lodiamo il Signore perché egli, il nostro «giusto giudice» (2 Ti 4:8), prenderà la giusta decisione di garantire l’immortalità ai santi e la distruzione eterna ai malvagi. 
 
`Perché è sbagliato pensare che alla fine Dio salverà tutti?`