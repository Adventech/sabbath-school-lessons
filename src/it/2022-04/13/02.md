---
title:  Il giudizio ﬁnale
date:   18/12/2022
---

Per molti la parola giudizio evoca l’idea della condanna. Certo, c’è anche questa eventualità, ma non dobbiamo dimenticare che il concetto di giudizio ha un lato positivo, perché comprende anche il riconoscimento dei giusti. In realtà nel libro di Daniele c’è un riferimento al giudizio finale, dove si legge che il potere di giudicare fu dato ai santi (Da 7:22). Il giudizio divino prevede condanna e ricompensa, principio che emerge da questo testo: «Tu ascolta dal cielo, agisci e giudica i tuoi servi; condanna il colpevole, facendo ricadere sul suo capo i suoi atti, e dichiara giusto l’innocente, trattandolo secondo la sua giustizia» (1 R 8:32).

`Leggere Matteo 25:31-46 e Giovanni 5:21-29. In che modo Cristo sottolinea tanto il concetto di condanna quanto quello di ricompensa nel giudizio finale?`

Per qualcuno, le espressioni «non è giudicato» (Gv 3:18) e «non viene in giudizio» (Gv 5:24) vogliono dire che quanti sono in Cristo non verranno affatto giudicati. Ma tali affermazioni implicano il fatto che i credenti non verranno condannati, per cui il testo dovrebbe essere così interpretato: «non è condannato» (Gv 3:18) e «non verrà condannato» (5:24).

In sintesi, la nostra sorte viene determinata nella vita presente. Quanti sono in Cristo durante il giudizio riceveranno il premio che è stato loro già assicurato, gli altri resteranno sotto il peso della condanna. Descrivendo il giudizio (Mt 25:31-46), Gesù annuncia non solo la presenza dei capri (i malvagi), ma anche quella delle pecore (i giusti). L’apostolo Paolo dichiara esplicitamente: «Noi tutti infatti dobbiamo comparire davanti al tribunale di Cristo, affinché ciascuno riceva la retribuzione di ciò che ha fatto quando era nel corpo, sia in bene sia in male» (2 Co 5:10).

Quando riflettiamo sul giudizio dovremmo tenere presente che siamo salvati per grazia (Is 55:1; Ef 2:8-10), giustificati per fede (Ge 15:6; Ro 5:1) e giudicati per le opere (Ec 12:14; Mt 25:31-46; Ap 20:11-13). La base legale del giudizio è la legge morale di Dio, così come sintetizzata nei dieci comandamenti (Ec 12:13,14; Gc 1:25; 2:8-17). Le nostre azioni rappresentano la prova esteriore della genuinità della nostra esperienza redentiva e, di conseguenza, gli elementi di valutazione durante il giudizio. Ricordiamoci: non esiste una delibera arbitraria da parte di Dio, sulla base della quale alcuni vengono eletti per essere salvati, altri per la perdizione. Ciascuno è moralmente responsabile della propria sorte.

In definitiva, il giudizio non è quel momento nel quale Dio deciderà se accoglierci o respingerci, ma quello in cui finalizzerà la nostra scelta di averlo o meno accettato, una scelta che avremo manifestato con le nostre opere.