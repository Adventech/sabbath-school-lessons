---
title:  Il giudizio esecutivo
date:   21/12/2022
---

Durante il Medioevo c’era una forte propensione a ritrarre Dio come giudice severo e punitivo. Oggi la tendenza è quella di immaginare un Padre premuroso e permissivo che non punisce mai i propri figli. Tuttavia, l’amore senza la giustizia porta al caos e all’anarchia. Il metodo del giudizio divino è una miscela perfetta di giustizia e misericordia, entrambe derivanti dal suo amore incondizionato.

Il giudizio esecutivo è l’intervento finale e irreversibile di Dio nella storia umana. Ci sono stati episodi che vanno considerati giudizi punitivi, ma limitati; per esempio, la cacciata di Satana e dei suoi angeli ribelli dal cielo (Ap 12:7-12), quella di Adamo ed Eva dall’Eden (Ge 3), il diluvio universale (capp. 6-8), la distruzione di Sodoma e Gomorra (cap. 19, Gd 7), la morte dei primogeniti in Egitto (Es 11-12) e quella di Anania e Saffira (At 5:1-11). Non sorprende quindi sapere che vi sarà un giudizio esecutivo dei malvagi anche al termine della storia dell’umanità.

`Leggere 2 Pietro 2:4-6 e 3:10-13. Perché questi passi ci aiutano a comprendere la natura del giudizio esecutivo finale? Per quale ragione un giudizio «sospeso» e non definitivo risulterebbe una perversione della giustizia, non la sua più corretta espressione?`

«La bontà e la tolleranza di Dio a lungo manifestate, la pazienza e la misericordia dimostrate agli uomini, non gli impediranno di punire il peccatore che si è rifiutato di ubbidire alle sue richieste. Non sarà l’uomo - colui che ha trasgredito la sua legge sacra ed è stato perdonato solo in virtù del grande sacrificio fatto con il dono del Figlio per amore del colpevole, affinché la sua legge rimanesse immutabile - a dare ordini a Dio» - 12 Mr, p. 208.

Dio ha fatto tutto il possibile per salvare l’umanità, pagando personalmente un alto prezzo. I perduti hanno fatto scelte definitive che li hanno condotti a questa disgraziata conclusione. L’idea che il giudizio nei loro confronti e che la loro distruzione sia contraria al carattere amorevole di Dio è semplicemente sbagliata. È proprio il suo amore, e solo quello, a esigere giustizia.

`Cosa ha dimostrato la croce riguardo la disponibilità divina a fare il possibile per salvare tutta l’umanità?`