---
title:  Il giudizio durante il millennio
date:   20/12/2022
---

La Bibbia spiega che al ritorno di Cristo tanto i santi viventi quanto quelli risorti andranno «a incontrare il Signore nell’aria» (1 Te 4:16,17); e che tutti i santi verranno portati in cielo per abitare nelle dimore che egli ha preparato per loro (Gv 14:1-3); solo al termine del millennio la nuova Gerusalemme scenderà su questa terra e diventerà la patria dei santi (Ap 21:1-3; 9-11). Nel corso del millennio, dunque, mentre la terra resterà desolata, i santi regneranno insieme a Cristo nel cielo (Gr 4:23; Ap 20:4).

`Leggere 1 Corinzi 6:2,3 e Apocalisse 20:4-6,11-13. Perché i santi prenderanno parte al giudizio durante il millennio?`

L’intera fase del giudizio deve essere intesa come: 1. Un riconoscimento del carattere di Dio contro le accuse di Satana, secondo le quali egli sarebbe ingiusto quando tratta le sue creature; 2. La conferma dell’imparzialità che determina la ricompensa dei giusti; 3. Una dimostrazione di giustizia nella punizione dei malvagi; 4. La dissipazione di tutti i dubbi che potrebbero portare a una nuova ribellione nell’universo.

Nel corso del giudizio investigativo dei giusti precedente il ritorno di Gesù, saranno coinvolte solo le schiere celesti (Da 7:9,10). Ma quando, durante il millennio, verranno giudicati i malvagi e gli angeli caduti, parteciperanno i santi stessi (1 Co 6:3; Gd 6; Ap 20:4-6).

Il giudizio investigativo è cominciato nel 1844, quando «vidi collocare dei troni… si tenne il giudizio e i libri furono aperti» (Da 7:9,10).

Il giudizio del millennio inizierà invece dopo che i santi raggiungeranno il cielo e sederanno sui troni. Quel giudizio sarà affidato proprio a loro. Ancora una volta verranno aperti i libri e i defunti saranno giudicati «dalle cose scritte nei libri, secondo le loro opere» (Ap 20:4,12). Questa fase offrirà ai santi l’opportunità di valutare i registri del cielo e di rendersi conto del trattamento equo di Dio in ogni singola situazione. Egli non solo premierà i giusti secondo quello che le loro decisioni meritano, ma spiegherà anche le motivazioni delle sue scelte.

`Prima che i perduti ancora nel sonno risorgano per affrontare la morte seconda, i salvati saranno coinvolti nel giudizio e nessuno verrà punito fino a quando tutti avremo capito che Dio è giusto ed equo. Cosa ci rivela questo lato del suo carattere?`