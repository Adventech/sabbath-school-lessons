---
title:  L’origine del conflitto nel cielo
date:   25/02/2025
---

I primi tre capitoli della Genesi dimostrano che il male esisteva prima della caduta di Adamo ed Eva. Anche se non era una realtà concreta nell’Eden, concettualmente era già apparso, avendo definito un «albero della conoscenza del bene e del male» (2:9,17). Poi, il serpente accusa Dio di mentire, ma in realtà è lui a farlo. L’esistenza del serpente (Ap 12:9), unitamente alla sua menzogna, conferma la concretezza del male. Così, anche nell’Eden, prima della caduta, la presenza del male era già manifesta.

`Leggere Ezechiele 28:12-19 alla luce di Esodo 25:19,20. Qual è la natura della caduta di questo essere?`

Secondo questo passo, l’origine del male e del conflitto cosmico ha avuto inizio in cielo. Prima di cadere, l’essere in seguito conosciuto come Satana era un cherubino. Ma viene anche definito «sigillo alla perfezione, eri pieno di saggezza, di una bellezza perfetta; eri in Eden, il giardino di Dio» (Ez 28:12,13). Nessuna di queste caratteristiche poteva essere attribuita al sovrano di Tiro (né a qualsiasi altro essere umano). Ci viene quindi fornito un assaggio della caduta di Lucifero.

`Leggere Isaia 14:12-15. Quali ulteriori informazioni vengono fornite circa l’origine del gran conflitto?`

Isaia 14 afferma che Lucifero decise di autoesaltarsi e di diventare simile a Dio. Questo versetto completa quanto letto in Ezechiele 28, cioè che «Il tuo cuore si è insuperbito per la tua bellezza» (v. 17). Invece di rendere gloria a Dio che lo aveva reso così bello, s’inorgoglì. Peggio ancora, si mise in testa di prendere il suo posto e di calunniarlo. Il termine ebraico che in Ezechiele 28:16 viene tradotto «commercio» significa anche calunnia, a indicare quello che sarebbe stato da quel momento il modus operandi di Satana.

`Come si spiega che Lucifero in origine fosse «perfetto… dal giorno che fosti creato, finché non si trovò in te la perversità» (Ez 28:15)? Come può un essere perfetto cadere, salvo che non sia in grado di esercitare una vera libertà morale?`