---
title:  Se tu mi adorerai
date:   26/02/2025
---

Il tentativo da parte di Satana di usurpare il trono di Dio è palese anche nel racconto delle tentazioni, in Matteo 4 e Luca 4. Il sorprendente incontro tra Gesù e il tentatore rivela molto della natura del conflitto. Qui ne cogliamo la realtà, ma in termini crudi ed energici.

`Leggere Matteo 4:1-11. Come si rivela in questo brano la realtà del gran conflitto tra Cristo e Satana?`

Lo Spirito aveva «condotto» Gesù nel deserto con l’esplicito scopo di «essere tentato dal diavolo» (Mt 4:1). E prima di affrontare questo incontro, Gesù digiuna per quaranta giorni. Così, quando il diavolo arriva, tenta immediatamente Gesù affinché trasformi le pietre in pane, facendo leva sulla sua fame acuta. Ma Gesù gli contrappone la Scrittura e lo stratagemma di Satana fallisce. Poi, nel tentativo di far compiere a Gesù un gesto presuntuoso, il diavolo lo tenta chiedendogli di gettarsi giù dal pinnacolo del tempio.

La terza tentazione smaschera palesemente l’obiettivo di Satana: vuole che Gesù lo adori. Il nemico cerca di usurpare l’adorazione che spetta solo a Dio. Per farlo, mostra a Gesù «tutti i regni del mondo e la loro gloria», poi afferma: «Tutte queste cose ti darò se ti prostri e mi adorerai» (vv. 8,9). In effetti, in Luca 4:6, un testo parallelo a Matteo, il diavolo afferma: «Ti darò tutta questa potenza e la gloria di questi regni; perché essa mi è stata data, e la do a chi voglio».

Ma alla luce di una corretta lettura, Gesù respinge nuovamente la tentazione. Ancora una volta resiste alla seduzione ricorrendo alla Scrittura, e di nuovo Satana fallisce nel suo intento.

In tutti e tre i casi, Gesù ha utilizzato la Scrittura per difendersi dagli attacchi del nemico.

`Efesini 6:12 ci ricorda che «il nostro combattimento, infatti, non è contro sangue e carne ma contro i principati, contro le potenze, contro i dominatori di questo mondo di tenebre, contro le forze spirituali della malvagità». Anche se non dobbiamo vivere nella paura, perché è importante ricordarci sempre della realtà della lotta che si svolge intorno a noi?`