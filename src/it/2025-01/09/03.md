---
title:  L’origine del conflitto sulla terra
date:   24/02/2025
---

`Leggere Genesi 1:31. Che cosa rivelano le parole di Dio sullo stato della creazione, alla fine del suo operato, e perché questa risposta è molto importante?`

Secondo Genesi 1:31, quando Dio finì di creare il mondo, questo era «molto buono». Nel primo capitolo della Genesi non viene fatto alcun cenno al male. In che modo si è insinuato allora nell’esperienza umana?

`Leggere Genesi 3:1-7. Com’è arrivato il male sulla terra? Qual è la natura del conflitto cosmico? (Cfr. Ap 12:7-9).`

In questa narrazione, il serpente solleva delle menzogne sul carattere di Dio, e viene identificato nel diavolo (quel «serpente del passato» in Apocalisse 12:7-9). Il serpente pone una domanda per insinuare il tarlo del dubbio rispetto alla disposizione divina, ribaltando sostanzialmente quanto il Signore aveva stabilito. Poi, confuta apertamente le parole di Dio, dicendo a Eva: «Non morirete affatto» (Ge 3:4).

Qualcuno, il serpente o Dio, aveva mentito a Eva, che ora deve scegliere a chi credere. Qui, come in altre sezioni della Scrittura, la natura di questo conflitto si basa principalmente su cosa e su chi credere, il che è intrinsecamente collegato all’amore, perché le convinzioni su una persona, se sia affidabile o meno, incidono profondamente sulla possibilità di amare e confidare in lei e, in questo caso, di ascoltare ciò che essa ci dice.

`Leggere Genesi 3:15. Dio avverte il serpente che il seme della donna, riferendosi al Messia, gli avrebbe schiacciato la testa; questa parte spesso viene identificata come primo vangelo (protoevangelium) della Scrittura. Perché un simile concetto consolida la realtà del conflitto, offrendoci al contempo una speranza?`