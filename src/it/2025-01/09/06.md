---
title:  La natura del conflitto cosmico
date:   27/02/2025
---

Abbiamo letto alcuni brani che parlano di un conflitto cosmico tra Dio e Satana. Com’è possibile che esista una cosa del genere? Chi potrebbe opporsi al Dio onnipotente? Se il conflitto cosmico fosse solo una questione di forze in campo, sarebbe già finito prima di iniziare. Evidentemente, deve avere altre caratteristiche. La Scrittura rivela che si tratta di una disputa sul carattere di Dio, sulle accuse calunniose sollevate dal diavolo contro di lui, il quale sostiene (tra le altre cose) che il Padre celeste non è pienamente buono e amorevole. Tali affermazioni non possono essere sconfitte dal potere o dalla forza bruta, ma dal confronto tra i due caratteri in competizione.

«Nella sua lotta contro il peccato, Dio poteva ricorrere solo alla giustizia e alla verità, mentre Satana poteva servirsi di mezzi che l’Eterno non utilizzava: le lusinghe e l’inganno. Falsificando le parole di Dio e calunniando il piano del suo governo agli occhi degli angeli, egli affermava che l’Altissimo non era giusto nel redigere leggi e regolamenti per gli abitanti del cielo e che nel chiedere la sottomissione e l’ubbidienza alle sue creature, mirava unicamente a esaltare se stesso. Era quindi necessario dimostrare agli abitanti celesti e a quelli degli altri mondi che Dio era giusto e che la sua legge era perfetta. Satana aveva detto che voleva il bene dell’universo: tutti dovevano conoscere il vero carattere e il reale obiettivo dell’usurpatore, che si sarebbero manifestati attraverso le sue opere malvagie» - GC, 498 [p. 389].

`Leggere Giovanni 8:44,45 alla luce di Apocalisse 12:7-9. Cosa rivelano questi passaggi sul carattere di Satana e sulla sua strategia?`

Fin dall’inizio, il piano del diavolo è stato quello di far credere alle creature che Dio non fosse veramente giusto e amorevole e che la sua legge fosse oppressiva e nociva. Non c’è da stupirsi se Gesù, riferendosi a lui, lo definisce «bugiardo e padre della menzogna» (Gv 8:44). Cristo è venuto invece per «testimoniare della verità» (18:37) e per contrastare personalmente le falsità e le calunnie di Satana, per sconfiggerlo, annientando lui e il suo potere (1 Gv 3:8; Eb 2:14).

Apocalisse 12:9,10 identifica così Satana:

- Il «serpente antico»;
- Colui che nel tribunale celeste accusa il popolo di Dio;
- Il dominatore del drago che inganna il mondo.

La parola greca tradotta «diavolo» significa semplicemente «calunniatore», a rivelare una volta di più che la natura del conflitto riguarda le convinzioni, comprese quelle relative al carattere di Dio.