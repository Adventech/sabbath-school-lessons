---
title:  È arrivato un nemico
date:   23/02/2025
---

`Leggere Matteo 13:24-27. In che modo la parabola ci aiuta a comprendere il male nel nostro mondo?`

Gesù racconta la storia di un proprietario terriero che semina nel suo campo solo semi buoni. Tuttavia, tra il grano spunta la zizzania. Accortisi di ciò, i suoi servi gli chiedono: «Signore, non avevi seminato buon seme nel tuo campo? Come mai, dunque, c’è della zizzania?» (Mt 13:27). Una domanda simile a quella che spesso ci si pone oggi riguardo al tema del male: Se Dio ha creato un mondo perfettamente buono, perché esiste il male?

`Leggere Matteo 13:28-30 alla luce della spiegazione di Cristo (vv. 37-40). Perché rivela anche la natura del conflitto cosmico?`

Il padrone risponde dicendo: «Un nemico ha fatto questo» (13:28). In seguito, Gesù identifica colui che «semina il buon seme» come «il Figlio dell’uomo», ovvero egli stesso (v. 37), aggiungendo che «il campo è il mondo» (v. 38), e il «nemico che l’ha seminata è il diavolo» (v. 39), descrivendo esplicitamente un conflitto cosmico tra lui e Satana. Perché nel mondo è presente il male? È il risultato del nemico (il diavolo) che si oppone al padrone. «Un nemico ha fatto questo».

Questa risposta, tuttavia, innesca inevitabilmente una reazione: «Vuoi che andiamo a coglierla?». In altre parole, perché non sradicare immediatamente il male? «No», risponde il maestro, «affinché, cogliendo la zizzania, non sradichiate insieme a essa il grano. Lasciate che tutti e due crescano insieme» (vv. 29,30; cfr. Mr 4:29). La parabola ci rivela che Dio finalmente estirperà il male, ma sradicarlo prematuramente comporterebbe un danno collaterale irreversibile a discapito del bene.

`Quali sono i pericoli che si corrono cercando di estirpare la zizzania dal grano? Allo stesso tempo, perché questo non significa ignorare il male che incontriamo?`

Parallelamente alla domanda della parabola - perché nel campo c’è del seme cattivo se il proprietario ha piantato solo quello buono? - se ne pone un’altra: se Dio ha creato il mondo perfettamente buono, com’è nato il male?