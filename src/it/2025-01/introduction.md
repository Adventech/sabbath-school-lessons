### L’amore e la giustizia di Dio

Dio è amore: così è scritto in 1 Giovanni 4:8 e 16 e tutta la Bibbia lo testimonia.

La fede cristiana si fonda sul carattere d’amore di Dio. L’amore è al centro della sua essenza, di tutto ciò che crediamo e che facciamo. Di conseguenza, il modo in cui lo intendiamo influisce complessivamente sulla nostra fede e sulla nostra pratica. Se, per esempio, si crede che tale amore debba essere conquistato o meritato, qualcuno potrebbe pensare di non essere amato dal Signore perché peccatore, quindi non degno. Oppure potrebbe pensare che gli altri debbano meritarsi l’amore; ecco una perfetta ricetta per il disastro.

Il modo in cui intendiamo l’amore di Dio ha enormi implicazioni per la nostra fede e per il nostro modo di comportarci. Ma cos’è l’amore? Se chiediamo di definirlo a dieci persone diverse, si potrebbero ottenere altrettante risposte diverse. Anche tra i cristiani ci sono molti miti e malintesi sull’amore di Dio.

Per esempio, i cristiani danno risposte differenti a domande come:

L’amore di Dio dona solamente senza mai ricevere?

L’amore di Dio è emotivo?

A Dio interessa davvero l’essere umano?

L’amore di Dio può essere rifiutato o eluso?

Dio stabilisce una relazione d’amore con le creature?

L’ira è incompatibile con l’amore?

Come si conciliano amore e giustizia?

Se Dio è amore, perché c’è così tanto male in questo mondo?

Gli esseri umani possono amare Dio?

Le risposte ad alcune di queste domande possono sembrare ovvie, ma sono spesso contestate nelle trattazioni cristiane dell’amore divino. Inoltre, proprio quelle considerate più scontate si rivelano, a un esame più attento, incompatibili con ciò che la Scritture insegna sull’amore di Dio.

Nel corso di questo trimestre, affronteremo queste domande gradualmente. E scopriremo che l’amore di Dio è molto più grande di quanto si possa pensare, è di gran lunga superiore al concetto di «amore» assimilato da gran parte del nostro mondo contemporaneo. Esamineremo più da vicino alcuni degli aspetti più importanti e belli dell’amore di Dio rivelati nella Bibbia. Proseguendo, vedremo come l’amore divino e la giustizia siano inestricabilmente connessi. Il Dio della Bibbia ama la giustizia. Essendo amore, Dio si preoccupa profondamente dell’ingiustizia e della sofferenza in questo mondo e s’identifica con gli oppressi: lui stesso, più di tutti, è la vittima per eccellenza.

In tutta la Bibbia, Dio è ripetutamente addolorato e sofferente per il male e il dolore, perché ama ogni persona più di quanto si possa immaginare. La profondità del suo amore è ben percepibile nel lamento di Cristo per il suo popolo: «Gerusalemme, Gerusalemme, che uccidi i profeti e lapidi quelli che ti sono mandati, quante volte ho voluto raccogliere i tuoi figli, come la chioccia raccoglie i suoi pulcini sotto le ali; e voi non avete voluto!» (Mt 23:37).

Il Dio della Bibbia, che è amore, è spesso ritratto con il cuore spezzato per l’amore rifiutato e perduto. Tutta la Bibbia ci parla di ciò che il Padre ha fatto e sta facendo per riportare l’amore in ogni angolo e in ogni fessura dell’universo. Questo, e molto altro, sarà il tema delle lezioni di questo trimestre.