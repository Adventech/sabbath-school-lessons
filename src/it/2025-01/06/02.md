---
title:  Amore e giustizia
date:   02/02/2025
---

Nella Scrittura, amore e giustizia vanno di pari passo. Il vero amore richiede giustizia, e la vera giustizia può essere governata ed erogata solo nell’amore. Non siamo abituati a pensare a questi due concetti contemporaneamente, ma ciò è dovuto al fatto che entrambi sono fortemente degenerati per colpa degli uomini.

`Leggere Salmi 33:5; 85:10 e 89:14; Isaia 61:8; Geremia 9:24. In che modo questi testi evidenziano la preoccupazione di Dio per la giustizia?`

Questi passi dichiarano esplicitamente che Dio ama la giustizia (Sl 33:5; Is 61:8). Nella Scrittura, le idee di amore e giustizia sono inestricabilmente legate. Il Signore è profondamente preoccupato che giustizia e integrità siano garantite in questo mondo.

Per una buona ragione, quindi, i profeti denunciano costantemente ogni tipo d’ingiustizia, comprese le leggi inique e l’oppressione dei poveri e delle vedove o di chiunque sia vulnerabile. Sebbene gli uomini commettano tante atrocità e sopraffazioni, Dio pratica costantemente «la bontà, il diritto e la giustizia sulla terra» (Gr 9:24). Di conseguenza, chi si conserva fedele a lui considera il giudizio divino una cosa molto buona, perché garantisce la punizione contro i malfattori e gli oppressori, così come la giustizia e la liberazione per le vittime. Infatti, l’integrità e la giustizia sono il fondamento del governo di Dio. Il governo morale del suo amore è giusto e corretto, ben diverso dai governi corrotti di questo mondo, che perseguono l’ingiustizia per il proprio tornaconto e potere personale. In Dio, «La bontà e la verità si sono incontrate, la giustizia e la pace si sono baciate» (Sl 85:10).

Dio dichiara esplicitamente cosa si aspetta da noi. «O uomo, egli ti ha fatto conoscere ciò che è bene; che altro richiede da te il SIGNORE, se non che tu pratichi la giustizia, che tu ami la misericordia e cammini umilmente con il tuo Dio?» (Mi 6:8). Se dobbiamo riflettere qualcosa del carattere di Dio, risulteranno fondamentali l’amore, la giustizia e la misericordia che da esso derivano.

`Quali sono gli esempi anche attuali di una giustizia umana perversa? È così strano invocare la perfetta giustizia di Dio che verrà un giorno?`