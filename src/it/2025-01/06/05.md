---
title:  Un Dio che si pente?
date:   05/02/2025
---

Dio può «pentirsi»? In caso affermativo, cosa significherebbe? Abbiamo visto che il carattere di Dio è immutabile. Tuttavia, alcuni testi biblici dicono che si «pente» o «cede». Almeno per quanto riguarda gli esseri umani, il pentimento implica il riconoscimento di aver fatto qualcosa di sbagliato. Com’è possibile, allora, che alcuni passi biblici ritraggano un Dio «pentito»?

`Leggere Esodo 32:14 e confrontare con Geremia 18:4-10. Cosa ne pensate di queste descrizioni del «cedimento» di Dio?`

In questi come in altri passi, Dio viene descritto nell’atto di cedere alla condanna davanti a un determinato pentimento o intercessione da parte del popolo. Il Signore promette che, nel caso il popolo rinunci alla sua malvagità, declinerà la punizione che aveva pianificato. La rinuncia di Dio alla condanna, in virtù del pentimento umano, è un tema comune in tutta la Scrittura.

`Leggere Numeri 23:19 e 1 Samuele 15:29. Che cosa insegnano questi testi riguardo al fatto che Dio «cede» o «si pente»?`

Questi passi dichiarano esplicitamente che Dio «non è un uomo perché debba pentirsi» (1 S 15:29) e che «Dio non è un uomo, da poter mentire, né un figlio d’uomo, da doversi pentire. Quando ha detto una cosa non la farà? O quando ha parlato non manterrà la parola?» (Nu 23:19). Letti alla luce degli altri passi, questi testi non possono essere interpretati nel senso che Dio non «cede», «cede» o «si pente» alla stregua degli uomini. Piuttosto, mantiene sempre le sue promesse e, sebbene cambi rotta davanti al pentimento umano, lo fa sempre in accordo con la sua bontà e la sua Parola. Dio rinuncia alla punizione in presenza di un pentimento, proprio perché il suo carattere è buono, giusto, amorevole e misericordioso.

`Qual è il significato delle rappresentazioni bibliche del «cedimento» divino? Che cosa ci rivelano sulla costanza del suo carattere e sul fatto che egli crea relazioni autentiche improntate sul dare e avere reciproco, che per lui fanno la differenza?`