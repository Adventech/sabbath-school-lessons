---
title:  Dio è totalmente buono e giusto
date:   03/02/2025
---

Dio non si limita a dichiarare di amare la giustizia e a esortare gli individui ad amare e a compiere la rettitudine, ma lui stesso dimostra perfettamente e saldamente questi tratti. La Bibbia spiega che egli è totalmente santo, fedele, giusto e amorevole; fa solo e sempre ciò che è giusto e corretto. Non compie mai nulla di sbagliato.

`Leggere Deuteronomio 32:4 e Salmo 92:15. Che cosa insegnano questi passi sulla fedeltà e sulla giustizia di Dio?`

Questi e molti altri versetti affermano che Dio è giusto e amorevole: «non c’è ingiustizia in lui» (Sl 92:15; cfr. 25:8; 129:4). «Dio non farà alcuna ingiustizia. Ogni mattina mette in luce la sua giustizia; non viene mai meno, ma l’ingiusto non conosce vergogna» (So 3:5). Si noti il contrasto aperto tra il carattere di Dio e quello di coloro che amano l’ingiustizia. Il Signore sa cosa è meglio per tutti, vuole il massimo per ciascuno di noi e opera continuamente per ottenere il risultato più efficace per ogni essere umano.

`Leggere Salmi 9:7,8 e 145:9-17. Che cosa ci dicono questi versetti su Dio?`

Il Dio della Bibbia è «un giusto giudice» (Sl 7:11) e presso di lui il male non trova dimora (5:4). Come afferma 1 Giovanni 1:5, «Dio è luce, e in lui non ci sono tenebre». Egli non solo è perfettamente buono, ma secondo Giacomo 1:13 «non può essere tentato dal male» (cfr. Ab 1:13).

In tutto questo, la bontà e la gloria divine sono inestricabilmente collegate. Mentre molti idolatrano il potere, lui, che è onnipotente, esercita il suo potere solo con modalità giuste e piene d’amore. Non è un caso che quando Mosè gli chiese: «fammi vedere la tua gloria», egli gli rispose dicendo: «Farò passare davanti a te tutta la mia bontà» (Es 33:18,19).

`Perché un Dio così buono permette il manifestarsi di tanta malvagità e violenza in questo mondo? Condividere nella classe le varie risposte.`