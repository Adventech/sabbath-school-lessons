---
title:  Il carattere immutabile di Dio
date:   04/02/2025
---

`Leggere Malachia 3:6 e Giacomo 1:17. Che cosa rivelano questi testi sul carattere di Dio?`

In Malachia 3:6, Dio afferma: «Io, il SIGNORE, non cambio». Sebbene alcuni leggano questa parte del versetto intendendo che Dio non cambia in alcun modo, il resto del passo e il suo contesto immediato mostrano che l’immutabilità di Dio di cui si parla riguarda la sua immutabilità morale. Il resto del versetto indica che Dio può cambiare a livello relazionale, perché lui stesso dice: «Perciò voi, o figli di Giacobbe, non siete ancora consumati». E nel versetto successivo, Dio proclama al suo popolo: «Tornate a me e io tornerò a voi».

Il Signore stabilisce dunque un rapporto di scambio con il suo creato ma, a prescindere da tutto, ha un carattere costante, come affermato anche in Giacomo 1:17, secondo cui tutti i doni buoni e perfetti provengono da Dio, con il quale non c’è mutamento. Dio non è la fonte del male.

Qui e altrove, la Scrittura ci insegna che il suo carattere è immutabile, volendo ribadire che egli è moralmente immutabile. Nonostante ciò, ha la possibilità, e la mette in pratica, di stabilire una relazione reale con le creature, alle quali risponde, ma sempre con amore e giustizia.

`Leggere 2 Timoteo 2:13; Tito 1:2; Ebrei 6:17,18. Che cosa ci rivelano questi testi su Dio?`

Dio non può rinnegare se stesso; non mente mai, e le sue promesse sono indissolubili. Possiamo essere certi che il Dio della Bibbia è lo stesso che (in Cristo) ha dato volontariamente se stesso per noi sulla croce. È un Dio di cui ci si può fidare senza riserve, e grazie al quale abbiamo fiducia e speranza per il futuro perché, come dice Ebrei 13:8, «Gesù Cristo è lo stesso ieri, oggi e in eterno».

`Come imparare a confidare nella bontà di Dio anche quando le cose vanno male? Perché l’immagine di Dio sulla croce ci aiuta a imparare a confidare nella sua bontà?`