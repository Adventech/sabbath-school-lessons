---
title:  Praticate l’amore e la giustizia
date:   06/02/2025
---

La Bibbia insegna costantemente che «il SIGNORE, il tuo Dio, è Dio: il Dio fedele, che mantiene il suo patto e la sua bontà fino alla millesima generazione verso quelli che lo amano e osservano i suoi comandamenti» (De 7:9). Il suo carattere di bontà e amore è stato dimostrato in modo supremo da Gesù sulla croce (cfr. Ro 3:25,26; 5:8).

Nel Salmo 100:5 leggiamo: «Poiché il SIGNORE è buono; la sua bontà dura in eterno, la sua fedeltà per ogni generazione». Quindi, ci si può fidare di Dio, che elargisce solo buoni doni ai suoi figli (Gc 1:17; cfr. con Lu 11:11-13). Anzi, offre cose buone anche a coloro che si pongono come suoi nemici.

`Leggere Matteo 5:43-48. Che cosa insegna questo brano sull’incredibile amore di Dio? Come dobbiamo comportarci con gli altri alla luce di questo insegnamento di Gesù?`

Matteo 5 definisce «perfetto» l’amore di Dio. L’amore imperfetto è quello che ama solo chi ti ama. Ma Dio ama anche coloro che lo odiano, anche coloro che si pongono come suoi nemici. Il suo amore è completo, quindi, perfetto.

Nonostante tale amore vada molto al di là di ogni ragionevole aspettativa, non scavalca mai la giustizia, né la contrasta. Al contrario, unisce giustizia e misericordia (Sl 85:10). Allo stesso modo, la Bibbia ci esorta così: «Tu, dunque, torna al tuo Dio, pratica la misericordia e la giustizia, e spera sempre nel tuo Dio» (Os 12:7). Alla fine, sarà Dio in persona a realizzare la giustizia perfetta. Romani 2:5 dice che il suo «giusto giudizio» sarà rivelato e i redenti canteranno: «Grandi e meravigliose sono le tue opere, o Signore, Dio onnipotente; giuste e veritiere sono le tue vie, o Re delle nazioni» (Ap 15:3,4; cfr. 19:1,2).

`Isaia 25:1 proclama: «SIGNORE, tu sei il mio Dio; io ti esalterò, loderò il tuo nome, perché hai fatto cose meravigliose; i tuoi disegni, concepiti da tempo, sono fedeli e stabili». Come possiamo imparare a lodare Dio anche nei momenti difficili? In quali modi la nostra vita può diventare un’offerta di lode a lui?`