---
title:  Approfondimento
date:   07/02/2025
---

Leggere il capitolo tratto da La via migliore, “L’amore di Dio per l’uomo”, cap. 1; 9-15 [pp. 7-14]

«La parola ispirata ci rivela il carattere di Dio, il suo amore infinito e la sua grande misericordia. Quando Mosè infatti disse in preghiera: “Ti prego, fammi vedere la tua gloria!” Il SIGNORE gli rispose: “Io farò passare davanti a te tutta la mia bontà...” (Es 33:18,19). Poi, passando davanti a Mosè proclamò: “Il SIGNORE! il SIGNORE! Il Dio misericordioso e pietoso, lento all’ira, ricco in bontà e fedeltà, che conserva la sua bontà fino alla millesima generazione, che perdona l’iniquità, la trasgressione e il peccato” (34:6,7). “Quale Dio è come te, che perdoni l’iniquità e passi sopra alla colpa del resto della tua eredità? Egli non serba la sua ira per sempre, perché si compiace di usare misericordia” (Mi 7:18). Dio ha previsto nel creato numerose opportunità per ispirare nell’uomo un vero amore per lui, ma la bellezza della natura, o i più profondi e teneri vincoli che l’animo umano conosca, e attraverso cui Dio cerca di rivelarsi, offrono solo una pallida idea del suo amore. Satana ha nascosto queste prove divine accecando la mente dell’uomo; l’ha indotto a provare timore per il Signore e gli ha fatto credere che egli sia severo e crudele, avido di giustizia, un giudice inesorabile e uno spietato creditore. Ha presentato il Creatore come un essere che con occhio sospetto cerca gli errori e le colpe degli uomini per poi poterli colpire con i suoi giudizi. Per sfatare le insinuazioni di Satana, Gesù è sceso sulla terra, fra gli uomini, per rivelare l’amore di Dio e far loro conoscere il Padre» - SC, 10,11 [pp. 8,9].

**Domande per la condivisione**

`Perché è così importante riconoscere che la gloria di Dio è legata alla sua bontà? Come si corregge una teologia della gloria che enfatizza la semplice potenza senza sottolineare l’amore e il carattere di Dio?`

`Hai mai messo in dubbio la bontà di Dio? Conosci qualcuno che l’ha fatto a causa di chi dice di agire nel nome di Dio o semplicemente a causa di tutto il male che c’è nel mondo? Come hai affrontato la questione e come potresti aiutare qualcuno che è alle prese con questi dubbi atroci?`

`In classe, elaborate la risposta alla domanda di lunedì. In che modo la realtà del gran conflitto ci aiuta a comprendere le ragioni della malvagità che oggi imperversa?`