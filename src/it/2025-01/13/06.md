---
title:  Soprattutto, amatevi gli uni gli altri
date:   27/03/2025
---

Se l’amore rappresenta il compimento della legge, non è sufficiente osservarla semplicemente astenendosi dal fare cose sbagliate. La stessa legge dell’amore (espressa in tutta la Scrittura) ci comanda di astenerci dal fare il male, ma ci spinge altresì a compiere atti che rivelino agli altri l’amore di Dio, non solo ai membri di chiesa, ma al mondo in generale, che ha un disperato bisogno di una vera testimonianza cristiana.

`Leggere Giacomo 2:1-9. Quali messaggi fondamentali ci vengono trasmessi?`

Giacomo denuncia con forza l’ingiustizia presente nella società, identificando in particolare il disonore dei poveri e la prevaricazione da parte di certi ricchi. Poi, richiama l’attenzione sulla legge dell’amore per il prossimo, dicendo che se la si adempie, allora «fate bene» (Gm 2:8). Come ha scritto Ellen G. White: «L’amore nei confronti del prossimo è la concreta manifestazione dell’amore per il Signore. Il Re della gloria è sceso fra noi per infonderci quest’amore, perché fossimo membri di una sola famiglia. Quando ci conformiamo alla sua ultima raccomandazione “che vi amiate gli uni gli altri, come io ho amato voi” (Gv 15:12), quando amiamo il mondo come egli lo ha amato, allora la sua missione, nei nostri confronti, è adempiuta. Noi siamo pronti per il cielo, perché abbiamo il cielo nel nostro cuore» - DA, 641 [p. 478].

Quando amiamo il mondo, come Cristo l’ha amato, allora siamo pronti per il cielo. Un’espressione straordinaria che spiega cosa significhi seguire Gesù, il quale comanda a quanti lo seguono: «Come io vi ho amati, anche voi amatevi gli uni gli altri» (Gv 13:34), e prosegue dicendo: «Da questo conosceranno tutti che siete miei discepoli, se avete amore gli uni per gli altri» (v. 35).

L’amore è pienamente al centro della fede cristiana perché Dio è amore (1 Gv 4:8,16). E chi afferma di amare Dio deve amare il prossimo, e viceversa (cfr. 1 Gv 3:11; 4:20,21). 1 Pietro 4:8 esorta i cristiani: «Soprattutto, abbiate amore intenso gli uni per gli altri, perché l’amore copre una gran quantità di peccati» (cfr. Eb 10:24 e 1 Te 3:12).

`Riflettere ulteriormente sull’idea di amare il mondo come Cristo l’ha amato. In che modo ci può aiutare a comprendere meglio il concetto di perfezione cristiana?`