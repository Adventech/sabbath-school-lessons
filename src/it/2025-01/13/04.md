---
title:  Amore e grazia
date:   25/03/2025
---

Come abbiamo visto, la legge e la grazia non si contrappongono. Al contrario, svolgono funzioni diverse in accordo con l’amore e la giustizia di Dio. Un netto contrasto tra legge e grazia avrebbe lasciato perplessi gli antichi Israeliti, che vedevano nel dono della legge una notevole dimostrazione della grazia di Dio. Mentre gli «dèi delle nazioni» circostanti erano volubili e del tutto imprevedibili, e non c’era modo per il popolo di conoscere i loro desideri, il Dio della Bibbia istruisce molto chiaramente il suo popolo su ciò che gli è gradito, ovvero tutto quello che contribuisce al suo bene ultimo, individualmente e collettivamente. Tuttavia, la legge non può salvarci dal peccato o cambiare il cuore dell’uomo. A causa della nostra condizione innata di peccatori, ci serve un trapianto spirituale di cuore.

`Leggere Geremia 31:31-34. Che cosa insegna la promessa di un cuore nuovo da parte di Dio? Riflettere sulle parole che Cristo rivolge a Nicodemo in Giovanni 3:1-21, relative alla nuova nascita (cfr. Eb 8:10).`

I dieci comandamenti sono stati incisi personalmente da Dio sulle tavole di pietra (Es 31:18), ma la legge doveva essere scritta anche nel cuore del suo popolo (Sl 37:30,31). Idealmente, quella legge d’amore non doveva riguardare questioni esteriori, ma plasmarsi interiormente nel nostro carattere. Solo Dio può incidere la sua legge nel cuore degli uomini e ha promesso di farlo per il popolo dell’alleanza (cfr. Eb 8:10).

L’osservanza della legge non ci salva, perché è per grazia che siamo salvati mediante la fede, non per nostro merito, ma per il dono che riceviamo da Dio (Ef 2:8). Non osserviamo la legge per essere salvati; osserviamo la legge perché siamo stati già salvati. Non osserviamo la legge per essere amati, ma perché siamo amati e quindi desideriamo amare Dio e il prossimo (cfr. Gv 14:15).

Allo stesso tempo, la legge ci mostra il nostro peccato (Gm 1:22-25; Ro 3:20; 7:7), ci rivela che abbiamo bisogno di un Redentore (Ga 3:22-24), ci indica quale sia il modo migliore di vivere e ci svela il carattere d’amore di Dio.

`Quale speranza riponi nel giudizio? Sei coperto dall’osservanza della legge o dalla giustizia di Cristo? In base alla risposta, quale funzione ha la legge di Dio rispetto a ciò che può o che non può essere fatto?`