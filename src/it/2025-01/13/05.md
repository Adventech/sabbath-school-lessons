---
title:  L’amore è il compimento della legge
date:   26/03/2025
---

Secondo la Scrittura, amare significa adempiere la legge. In Romani 13:8, Paolo insegna che «chi ama il prossimo ha adempiuto la legge». Dopo aver elencato molti degli ultimi sei comandamenti, l’apostolo dichiara che «si riassumono tutti in questa parola: “Ama il tuo prossimo come te stesso”» (v. 9).

E ancora: «L’amore quindi è l’adempimento della legge» (v. 10). In Galati 5:14, ribadisce: «poiché tutta la legge è adempiuta in quest’unica parola: “Ama il tuo prossimo come te stesso”». Ma che tipo d’amore è quello che adempie la legge? Come si caratterizza?

`Leggere Matteo 23:23,24. Quali sono le «cose che bisogna fare»? Leggere Deuteronomio 5:12-15 e Isaia 58:13,14. In che modo questi passi dimostrano il rapporto tra la legge (in particolare il comandamento del sabato) e la preoccupazione di Dio per la giustizia e la liberazione?`

Per Gesù, «le cose che bisogna fare» hanno a che vedere con «giustizia, misericordia e fede». E in relazione a una legge in particolare - il sabato - la Bibbia ci mostra che esso stesso è inestricabilmente connesso con la liberazione e la giustizia.

In Deuteronomio 5, questo comandamento si basa sulla liberazione d’Israele dalla schiavitù. In altre parole, il sabato non è solo un memoriale della creazione, ma anche della liberazione dalla schiavitù e dall’oppressione. E in un contesto in cui si parla di abbandonare i propri piaceri per definire il sabato una delizia, trovando delizia nel Signore (Is 58:13,14), vengono sottolineate le opere d’amore e di giustizia per gli altri: fare del bene, dare da mangiare agli affamati, ospitare i senzatetto (cfr. vv. 3-10).

Considerati questi e tanti altri insegnamenti, chi desidera adempiere la legge attraverso l’amore dovrebbero preoccuparsi non solo dei peccati commessi, ma anche di quelli omessi. L’amore in quanto compimento della legge non implica solo la sua osservanza nel senso di astenersi dal commettere peccati, ma consiste anche nel fare attivamente il bene, nel compiere opere d’amore che fanno avanzare la giustizia e la misericordia. Essere fedeli a Dio non significa solo non violare la lettera della legge, ma anche fare il bene, le opere d’amore che fanno progredire giustizia e misericordia.