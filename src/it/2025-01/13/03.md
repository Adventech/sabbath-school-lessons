---
title:  La legge è santa, giusta e buona
date:   24/03/2025
---

L’amore è il fondamento della legge di Dio. Quando egli sostiene la legge, sostiene l’amore. Gesù è morto per salvare i peccatori, in modo da sostenere la legge ed estenderci la sua grazia. Solo così poteva essere al tempo stesso giusto e giustificare coloro che credono (Ro 3:25,26). Di conseguenza, la legge non viene invalidata dal processo di redenzione, anzi, quest’ultimo la rafforza ulteriormente.

`Leggere Romani 6:1-3 e 7:7-12, con particolare attenzione al versetto 12. Cosa ci spiegano questi passi sulla legge, anche dopo la morte di Cristo?`

Mentre alcuni credono che la grazia e la redenzione annullino la legge, Paolo è chiaro sul fatto che non si debba continuare a peccare affinché la grazia aumenti. Piuttosto, quanti sono in Cristo per fede sono stati «battezzati nella sua morte» e devono quindi considerarsi morti al peccato e vivi a Cristo.

La legge di Dio non è il peccato, ma (tra le altre cose) ce lo rende evidente, così come rende evidente la nostra condizione di peccatori. Ecco perché, sì, «la legge è santa e il comandamento santo, giusto e buono» (Ro 7:12). Essa rivela, unica a poterlo fare, il nostro grande bisogno di salvezza, di redenzione - quella salvezza e quella redenzione che solo attraverso Cristo si possono raggiungere. Quindi, «annulliamo dunque la legge mediante la fede? No di certo! Anzi, confermiamo la legge» (Ro 3:31). Cristo non è venuto per eliminare la legge, ma per adempiere tutto ciò che era stato promesso in essa e tramite i profeti. Così, sottolinea che «finché non siano passati il cielo e la terra», nemmeno la più piccola lettera o un tratto passerà dalla legge (cfr. Mt 5:18). La legge in sé rappresenta la santità di Dio, il suo carattere perfetto di amore, giustizia, bontà e verità (Le 19:2; Sl 19:7,8; 119:142,172). A questo proposito, è significativo come, secondo quanto scritto in Esodo 31:18, sia stato Dio in persona a incidere i dieci comandamenti sulle tavole di pietra. Queste leggi testimoniano il suo carattere immutabile e il suo governo morale, fondato sull’amore, tema centrale del gran conflitto.

`In che modo questo legame tra legge e amore ci aiuta a comprendere meglio le parole di Gesù: «Se voi mi amate, osserverete i miei comandamenti» (Gv 14:15)?`