---
title:  La legge dell’amore
date:   23/03/2025
---

La legge di Dio, lo ripetiamo, non contiene principi astratti; al contrario, è un manifesto per regolare le relazioni. Lo si vede chiaramente nei dieci comandamenti. I princìpi fondamentali del decalogo, già presenti nel giardino dell’Eden, sono quelli dell’amore che doveva regolare il rapporto tra Dio e gli uomini e tra gli uomini stessi.

Quando i dieci comandamenti proclamati in Esodo 20 furono successivamente incisi sulla pietra, vennero consegnati a Israele nel contesto del patto con il Signore. I comandamenti furono scritti dopo che egli aveva già liberato il popolo dall’Egitto e si basavano sul suo amore e sulle promesse fatte alla nazione (cfr. Es 6:7,8; Le 26:12). Nelle due sezioni che compongono i dieci comandamenti si può notare che mirano a far prosperare il rapporto dell’uomo con Dio e quello con il suo simile.

`Leggere Esodo 20:1-17. In che modo vengono rivelati i due principi, quello dell’amore per Dio e quello dell’amore per gli altri?`

I primi quattro comandamenti riguardano i rapporti con Dio, gli altri sei quelli tra persone. I nostri rapporti con Dio e con gli altri devono essere regolati dai princìpi della sua legge. Queste due parti della legge corrispondono direttamente a quelli che Gesù ha definito i due comandamenti più grandi: «Ama il Signore Dio con tutto il tuo cuore» (Mt 22:37; cfr. De 6:5) e «Ama il tuo prossimo come te stesso» (Mt 22:39; cfr. Le 19:18).

I primi quattro comandamenti riguardano le norme in base alle quali amare Dio con tutto il nostro essere, gli ultimi sei quelle appropriate per amare gli altri come noi stessi. Gesù chiarisce che questi due grandi comandamenti dell’amore sono indissolubilmente legati alla legge: «Da questi due comandamenti dipendono tutta la legge e i profeti» (Mt 22:40).

L’intera legge di Dio, quindi, è fondata sul suo amore. Amore e legge sono inseparabili. Spesso si sente dire: Non abbiamo bisogno di osservare la legge, dobbiamo solo amare Dio e gli altri.

Perché è un concetto che non ha senso?

`Si può esprimere l’amore nei confronti di Dio o del prossimo violando deliberatamente anche uno qualsiasi dei dieci comandamenti?`