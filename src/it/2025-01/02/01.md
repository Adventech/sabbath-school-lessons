---
title:  Amore frutto di un patto
date:   04/01/2025
---

### Letture

2 Pietro 3:9; Deuteronomio 7:6-9; Romani 11:22; 1 Giovanni 3:16; 4:7-20; Giovanni 15:12

> «Gesù gli rispose: “Se uno mi ama, osserverà la mia parola; e il Padre mio l’amerà, e noi verremo da lui e dimoreremo presso di lui”» Giovanni 14:23

A molti è stato insegnato che il termine greco agape si riferisce all’amore unico di Dio, mentre altri termini di amore, come phileo, si riferiscono ad altri tipi di amore, più carenti di agape. C’è anche chi sostiene che l’agape si riferisca a un amore unilaterale, che si limita a dare e mai a ricevere, del tutto indipendente dalla risposta umana. Tuttavia, uno studio attento dell’amore divino nell’intera Scrittura dimostra che questi concetti, seppure diffusi, sono errati. In primo luogo, il termine greco agape si riferisce non solo all’amore di Dio, ma anche a quello umano, anche se talvolta mal indirizzato (2 Ti 4:10). In secondo luogo, in tutta la Bibbia, alcuni vocaboli diversi da agape si riferiscono all’amore di Dio. Per esempio, Gesù ha insegnato: «poiché il Padre stesso vi ama [phileo], perché mi avete amato [phileo] e avete creduto che sono proceduto da Dio» (Gv 16:27).

In questo caso, il termine greco phileo è riferito non solo all’amore umano, ma anche a quello che Dio prova per gli uomini. Pertanto, phileo non connota un tipo di amore carente, ma l’amore stesso di Dio. La Scrittura insegna anche che l’amore di Dio non è unilaterale, ma profondamente relazionale, nel senso che per lui fa una profonda differenza che l’uomo rifletta o meno quell’amore nei suoi riguardi e in quelli degli altri.