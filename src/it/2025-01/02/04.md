---
title:  Relazione condizionale
date:   07/01/2025
---

Dio chiama e invita ogni persona ad avere una profonda relazione d’amore con lui (cfr. Mt 22:1-14). Rispondere correttamente a questa chiamata vuol dire ubbidire al comandamento che ci ordina di amare Dio e il prossimo (cfr. vv. 37-39). La possibilità di godere dei benefici di questa relazione con lui dipende dalla libera decisione di accettare o rifiutare il suo amore.

`Leggere Osea 9:15; Geremia 16:5; Romani 11:22 e Giuda 21. Che cosa dicono questi testi circa l’ipotesi di rifiutare i benefici dell’amore di Dio, o addirittura di rinunciarvi?`

In questi come in altri testi, si spiega che l’opportunità di godere dei benefici di una relazione d’amore con Dio è condizionata dalla risposta dell’uomo. Tuttavia, non dobbiamo commettere l’errore di pensare che Dio smetta di amare qualcuno. Come abbiamo visto, il suo amore è eterno. E, nonostante in Osea 9:15 il Signore pronunci le parole «non li amerò più», rivolte al suo popolo, va ricordato che più avanti, nello stesso libro, dichiarerà «io li amerò di cuore» (14:4). Osea 9:15 non può voler dire che Dio cessi del tutto di amare il suo popolo. Deve fare riferimento, invece, alla condizionalità di qualche aspetto o beneficio particolare di una relazione d’amore con lui. Il tipo di risposta al suo amore è decisivo per il proseguimento di questa relazione. «Chi ha i miei comandamenti e li osserva, quello mi ama; e chi mi ama sarà amato dal Padre mio, e io lo amerò e mi manifesterò a lui» (Gv 14:21). Inoltre, Gesù dichiara ai suoi discepoli: «poiché il Padre stesso vi ama, perché mi avete amato e avete creduto che sono proceduto da Dio» (16:27).

Questi e altri testi insegnano che il mantenimento dei benefici derivanti da una relazione salvifica con Dio dipende dalla nostra volontà di accettare l’amore che ci offre (compresa la disponibilità a esserne veicoli). Ripetiamo, questo non significa che l’amore di Dio possa venire meno. Piuttosto, così come non possiamo impedire al sole di splendere ma è possibile ripararsi dai suoi raggi, non possiamo fare nulla per fermare l’amore eterno di Dio; abbiamo però la facoltà di rifiutare una relazione con lui e, conseguentemente, di rinunciare a ciò che offre, specialmente alla promessa della vita eterna.

`In che modo le persone possono vedere e sperimentare la realtà dell’amore di Dio, ricambiandolo o meno? Per esempio, in che modo il mondo naturale, anche dopo il peccato, rivela quell’amore?`