---
title:  Liberamente avete ricevuto, liberamente donate
date:   09/01/2025
---

Così come il servo non avrebbe mai potuto ripagare il suo debito al padrone, anche noi non potremo mai ripagare Dio, guadagnare o meritare il suo amore. «Dio invece mostra la grandezza del proprio amore per noi in questo: che, mentre eravamo ancora peccatori, Cristo è morto per noi» (Ro 5:8). Che amore straordinario! Come sottolineato in 1 Giovanni 3:1: «Vedete quale amore ci ha manifestato il Padre, dandoci di essere chiamati figli di Dio!».

Quello che possiamo e dobbiamo fare, però, è riflettere il più possibile l’amore di Dio agli altri. Se siamo stati oggetto di una compassione e di un perdono così grandi, tanto più dovremmo elargire compassione e perdono agli altri. Ricordiamo che il servo ha perso la compassione e il perdono del padrone perché non li ha elargiti al suo collega. Se amiamo veramente Dio, non perderemo l’occasione di ritrasmettere il suo amore al prossimo.

`Leggere Giovanni 15:12; 1 Giovanni 3:16 e 4:7-12. Che cosa insegnano questi passi circa il rapporto tra l’amore di Dio e il nostro nei suoi confronti e nei confronti degli altri?`

Subito dopo l’affermazione fatta in Giovanni 15:12, Gesù disse ai suoi discepoli: «Voi siete miei amici, se fate le cose che io vi comando» (v. 14). E cosa comandò? Tra le altre cose, di amare gli altri come lui li amava. Qui e in tanti altri passi, il Signore ci ordina di amare Dio e di amarci gli uni gli altri.

In breve, dobbiamo riconoscere che ci è stato condonato un debito infinito, che non potremo mai onorare, e che è stato saldato alla croce per amor nostro. Per questo siamo chiamati ad amare e lodare Dio, a vivere dimostrando benevolenza e grazia verso gli altri. Come insegna Luca 7:47, «chi è stato perdonato abbondantemente, ama abbondantemente, ma colui cui poco è perdonato, poco ama». Chi di noi non è in grado di capire la portata del perdono che ci è stato concesso? Se amare Dio implica amare gli altri, dobbiamo condividere con urgenza questo messaggio, con le parole ma anche con i fatti. Siamo chiamati ad aiutare le persone nella loro vita quotidiana qui e ora, ma anche a cercare di essere un tramite dell’amore di Dio per indicare ad altri la strada verso colui che offre loro la promessa della vita eterna in un nuovo cielo e in una nuova terra; in un creato completamente rinnovato rispetto a questo mondo così deturpato e devastato dal peccato e dalla morte, frutto doloroso del rifiuto dell’amore di Dio.

`Quali azioni intraprendere per amare Dio, amando anche gli altri? Cosa potrei fare oggi e nei prossimi giorni per mostrare agli altri l’amore di Dio e invitarle a godere i benefici legati alla promessa della vita eterna?`