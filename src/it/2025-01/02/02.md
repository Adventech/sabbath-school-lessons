---
title:  L’amore eterno di Dio
date:   05/01/2025
---

La Scrittura è chiara: Dio ama tutti. Il più famoso versetto biblico, Giovanni 3:16, proclama questa verità: «Perché Dio ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia vita eterna».

`Leggere Salmi 33:5 e 145:9. Secondo questi versetti, quanto è estesa la portata dell’amore, della compassione e della misericordia di Dio?`

Qualcuno può pensare di non essere una persona amabile e che nemmeno Dio possa amarlo. Ma la Bibbia ribadisce costantemente che ogni singolo individuo è amato da Dio. Non esiste persona che egli non ami; proprio per questo desidera che tutti siano salvati.

`Leggere 2 Pietro 3:9; 1 Timoteo 2:4 ed Ezechiele 33:11. Da cosa s’intuisce in questi passi che Dio desidera salvarci?`

«Infatti Dio non ha mandato suo Figlio nel mondo per giudicare il mondo, ma perché il mondo sia salvato per mezzo di lui» (Gv 3:17). Dipendesse solo da Dio, ogni essere umano accetterebbe il suo amore e sarebbe salvato. Ma il Signore non impone a nessuno il suo amore. Le persone sono libere di accettarlo o meno. E anche in questa seconda ipotesi, non smetterà mai di amarle. In Geremia 31:3, egli proclama al suo popolo: «Sì, io ti amo di un amore eterno; perciò ti prolungo la mia bontà».

La Bibbia insegna ripetutamente che l’amore di Dio dura per sempre (per esempio, nel Salmo 136), non si esaurisce mai, è eterno. Per noi è difficile da capire, perché spesso facciamo fatica ad amare il prossimo. Tuttavia, se come individui imparassimo a sperimentarne la realtà, vale a dire a conoscere personalmente l’amore di Dio, potremmo vivere e comportarci con gli altri in modo diverso.

`Se Dio ama tutti, vuol dire che deve amare anche personaggi spregevoli, perché il mondo ne è pieno. Che cosa dovrebbe insegnarci questa verità in rapporto al modo in cui dovremmo cercare di relazionarci con loro?`