---
title:  L’amore frutto di un patto
date:   06/01/2025
---

La Bibbia presenta frequentemente la particolare relazione d’amore che Dio ha con noi, utilizzando metafore familiari o legate a vincoli di parentela, soprattutto quella tra marito e moglie o di una buona madre per il proprio figlio. Queste metafore sono usate nello specifico per descrivere la relazione speciale tra Dio e il popolo dell’alleanza.

`Leggere Deuteronomio 7:6-9. Che cosa ci insegnano questi versetti sul rapporto esistente tra un Dio che stringe alleanze e la sua benevolenza?`

Deuteronomio 7:9 descrive un tipo speciale di amore che Dio intrattiene con il popolo del patto, e che dipende solo parzialmente dalla fedeltà o meno di quest’ultimo. L’amore di Dio non è condizionato, lo è invece il rapporto di alleanza con il suo popolo. La parola tradotta con «bontà» o «misericordia»,  ḥesed, esemplifica il concetto di alleanza insito nell’amore divino. Ḥesed è spesso usato per raffigurare la grandezza della misericordia, della bontà e dell’amore divini. Tra l’altro, ḥesed si riferisce alla benignità o all’amore costante per il partner all’interno di una relazione d’amore reciproca già esistente. Esprime tale sentimento nella relazione, aspettandosi di essere ricambiato.

Lo ḥesed di Dio mostra che la sua benevolenza è molto affidabile, salda e duratura. Tuttavia, allo stesso tempo, i benefici dello ḥesed sono condizionati, dipendono dalla volontà del suo popolo, dalla sua disponibilità a ubbidire e a fare la propria parte all’interno del patto (cfr. 2 S 22:26; 1 R 8:23; Sl 25:10; 32:10; 2 Cr 6:14). L’amore costante di Dio è la base di tutte le relazioni d’amore e noi non lo potremo mai eguagliare.

Il Signore ci ha donato gratuitamente l’esistenza, ma in Cristo ha addirittura dato liberamente se stesso per noi. «Nessuno ha amore più grande di quello di dar la sua vita per i suoi amici» (Gv 15:13).

Non c’è dubbio che la più grande espressione di questo amore si sia palesata quando il Signore «umiliò se stesso, facendosi ubbidiente fino alla morte, e alla morte di croce» (Fl 2:8).

`Come si fa a tenere costantemente presente la realtà dell’amore di Dio nei nostri pensieri? Perché è importante farlo?`