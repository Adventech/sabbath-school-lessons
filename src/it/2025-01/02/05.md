---
title:  La misericordia ha perso il suo valore
date:   08/01/2025
---

L’amore di Dio è eterno e sempre immeritato. Eppure, gli esseri umani possono rifiutarlo. Abbiamo la possibilità di accoglierlo o meno, ma solo perché egli ci ama gratuitamente con il suo amore perfetto ed eterno a prescindere (Gr 31:3). Il nostro amore per lui significa rispondere a qualcosa che ci è già stato dato prima ancora che lo chiedessimo.

`Leggere 1 Giovanni 4:7-20, in particolare i versetti 7 e 19. Cosa ci dicono circa la priorità dell’amore di Dio?`

L’amore di Dio viene sempre al primo posto. Se lui non ci amasse per primo, non potremmo a nostra volta ricambiarlo. Se è vero che ci ha creati dotandoci della capacità di amare e di essere amati, egli stesso è la base e la fonte di tutto l’amore. Noi, però, possiamo scegliere se accettarlo e rifletterlo nella nostra vita. Questa verità è esemplificata nella parabola del servo non disposto a perdonare (cfr. Mt 18:23-35).

La storia ci rivela che il servo non avrebbe mai potuto restituire quanto dovuto al padrone. Secondo Matteo 18, il debito ammontava a 10.000 talenti. Un talento equivaleva a circa seimila denari. E un denaro era la somma che un operaio medio guadagnava per una giornata di lavoro (cfr. 20:2). Un operaio medio doveva dunque lavorare circa 6.000 giorni per guadagnare un talento. Supponiamo che, dopo aver tenuto conto dei giorni di riposo, lavorasse 300 giorni all’anno guadagnando quindi 300 denari. Sarebbero occorsi circa venti anni per ripagare un talento, ovvero 6.000 denari (6.000/300 = 20). Per guadagnare 10.000 talenti, quindi, un operaio medio avrebbe dovuto lavorare 200.000 anni. In sostanza, il servo non avrebbe mai potuto onorare quel debito. Tuttavia, il padrone provò compassione per lui e condonò completamente l’enorme cifra.

Ma quando lo stesso servo appena perdonato si rifiutò di condonare a sua volta il debito di 100 denari (100 giorni di lavoro) di uno dei suoi compagni di servizio, facendolo imprigionare, il padrone si adirò e ritirò il suo condono misericordioso. Il servo ci rimise il suo amore e il suo perdono. Nonostante la compassione e la misericordia di Dio siano inesauribili, si può comunque decidere di rinunciare ai benefici che ne derivano.

`Pensa a ciò che ti è stato perdonato e al prezzo che Gesù ha dovuto pagare. Che cosa ti suggerisce riguardo al tuo atteggiamento nei confronti del prossimo?`