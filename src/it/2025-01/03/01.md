---
title:  Graditi a Dio
date:   11/01/2025
---

### Letture

Luca 15:11-32; Sofonia 3:17; Efesini 5:25-28; Isaia 43:4; Romani 8:1; 5:8; Marco 9:17-29

> «Il SIGNORE, il tuo Dio, è in mezzo a te, come un potente che salva; egli si rallegrerà con gran gioia per causa tua; si acqueterà nel suo amore, esulterà, per causa tua, con grida di gioia» Sofonia 3:17

Ipotizziamo il seguente scenario: un bambino di cinque anni si presenta al padre, con un regalo mal confezionato, nel giorno della Festa del papà. Eccitato, gli porge il dono. Provate a immaginare una reazione di questo tipo: «Figlio, non mi interessa il tuo regalo. Dopo tutto, non c’è nulla che tu possa donarmi che mi faccia piacere. Tutto ciò che puoi darmi, posso ottenerlo da solo, e tutto ciò che mi dai è stato acquistato con il mio denaro. Quindi, tieniti il tuo regalo. Non ne ho bisogno né lo voglio. Però, ti amo lo stesso».

Che ne pensate di una reazione del genere? I primi aggettivi che vengono in mente sono «senza cuore», «freddo» e «insensibile». È così che Dio ci risponde? Possiamo davvero essergli graditi? Per quanto difficile da immaginare, anche noi, esseri decaduti, corrotti dal peccato e inclini al male, possiamo essere graditi a Dio! In altre parole, lui non guarda a noi o ai doni che gli portiamo con l’atteggiamento di quel padre. Al contrario, possiamo piacergli, ma solo mediante Cristo.