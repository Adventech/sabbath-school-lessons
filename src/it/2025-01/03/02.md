---
title:  Più prezioso di quello che immagini
date:   12/01/2025
---

Come abbiamo visto in una lezione precedente, Dio ama tutti, persino il peggior peccatore o malfattore. E poiché apprezza le persone più di quanto possiamo immaginare, soffre per il peccato, proprio perché ci ama e sa quello che il peccato ci provoca.

`Leggere Luca 15:11-32. Che cosa ci svela la parabola del figliol prodigo sulla compassione e l’amore di Dio? Quale avvertimento fornisce a coloro che, come l’altro figlio, sono rimasti a casa?`

In questo episodio narrato da Gesù, un figlio chiede al padre di avere la sua eredità in anticipo, rigettando padre e famiglia. Il figliol prodigo, poi, la sperpererà riducendosi in povertà e alla fame, invidiando i maiali che mangiano baccelli. Rendendosi conto che i servi del focolare paterno hanno cibo più che a sufficienza, decide di tornare a casa nella speranza di diventare a sua volta servo.

Il seguito è eloquente. Molti padri avrebbero scacciato un figlio del genere se si fosse ripresentato. «Hai preso la tua parte di eredità e ti sei allontanato dalla mia casa. Non hai più un posto qui». Sarebbe un atteggiamento logico, persino ragionevole. Per tanti genitori, quel figlio si sarebbe spinto troppo oltre per essere nuovamente accolto a casa. Ma nella parabola, il padre (che rappresenta Dio) non reagisce affatto in quel modo. Anzi, «ma mentre egli era ancora lontano, suo padre lo vide e ne ebbe compassione: corse, gli si gettò al collo, lo baciò e ribaciò» (Lu 15:20).

Anche se a quel tempo era considerato poco dignitoso che un padrone di casa corresse incontro a qualcuno, il padre, nella sua grande compassione, si precipita incontro al figlio e, cosa ancora più sorprendente, lo restituisce alla famiglia, organizzando persino una festa in suo favore, a significare la grande pietà divina per ogni persona smarrita e la gioia che il Signore prova per il ritorno a casa anche di una sola di esse. Un’immagine meravigliosa del nostro Padre!

`Da notare la reazione dell’altro figlio. Perché è così umana, giustificata almeno in parte dall’equità, e così comprensibile? Tuttavia, cosa ci insegna questa parabola su come il concetto di equità dell’uomo non colga la profondità del vangelo o dell’amore di Dio per noi?`