---
title:  Rallegrarsi con gioia
date:   13/01/2025
---

Per quanto sia difficile da immaginare, Dio attribuisce a ogni persona un valore incalcolabile, per questo gioisce anche per la salvezza di un solo individuo.

`Leggere Sofonia 3:17. Perché questo versetto fa luce sulla parabola del figliol prodigo?`

Sofonia 3:17 mostra con enfasi la gioia di Dio per il suo popolo redento. Nella lingua ebraica quasi tutte le parole che indicano gioia e delizia sono racchiuse in questo singolo versetto, che esprime la gioia di Dio per il suo popolo redento. È come se nessuno di questi vocaboli fosse adatto a descrivere la portata della gioia di Dio in quel giorno. Notate anche dove si trova Dio secondo questo versetto: in «mezzo» al suo popolo. La riconciliazione che nasce dalla relazione d’amore avviene con la presenza immediata di Dio. Proprio come il padre che vedendo il figlio da lontano gli corre incontro, anche il Signore si trova in mezzo al suo popolo.

In Isaia 62:4, un’immagine simile è accompagnata da un’analogia matrimoniale. Secondo questo versetto, il popolo di Dio «sarà chiamato Efzibah, che significa la mia delizia è in lei» e la terra verrà chiamata Beulah, che vuol dire «maritata».

L’apice della gioia di Dio è riservato al giorno della restaurazione, quando riceverà il suo popolo e si rallegrerà per noi, come il padre si rallegrò per il figlio prodigo.

`Leggere Efesini 5:25-28. Quale tipo di amore siamo chiamati anche noi a manifestare?`

Questo passo esorta i mariti ad amare le loro mogli «come anche Cristo ha amato la Chiesa e ha dato se stesso per lei» e ad amare le loro mogli «come la propria persona» (Ef 5:25,28). Sono testi che non solo evidenziano il tipo di amore disinteressato e sacrificale che ci deve essere tra coniugi, ma ci rivelano anche che Cristo stesso ama il suo popolo (la Chiesa) perché parte di sé.