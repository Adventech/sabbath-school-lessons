---
title:  Un obiettivo degno di nota
date:   16/01/2025
---

Sotto l’ombrello della sua misericordia e della sua mediazione, Dio gradisce anche la più piccola risposta positiva al suo amore. Grazie a colui che è l’unico degno di amore ed è perfettamente giusto, ciascuno di noi può essere considerato giusto e annoverato tra i suoi benamati, vivere per l’eternità secondo un amore perfetto. Questa è la grande speranza della redenzione, che comprende l’opera che Cristo realizza per noi in cielo. Vi chiederete: vale anche per me? E se non sono abbastanza bravo? E se non avessi abbastanza fede?

`Leggere Marco 9:17-29. Come risponde Dio all’uomo in questo racconto? Quanta fede occorre perché sia considerata sufficiente?`

I discepoli non riescono a scacciare il demone; pare non ci sia più speranza. Ma Gesù viene e dice a quel genitore: «Ogni cosa è possibile per chi crede». (Mr 9:23). E l’uomo risponde in lacrime: «Io credo; vieni in aiuto alla mia incredulità» (v. 24). Da notare che Gesù non dice all’uomo: «Torna da me quando avrai più fede». È stato sufficiente il suo grido di dolore: «Vieni in aiuto alla mia incredulità».

Senza la fede è impossibile piacere a Dio (Eb 1:6), eppure Gesù accetta anche la fede più modesta e, per fede (attraverso la mediazione di Cristo), possiamo essergli graditi. Proprio grazie a essa, e all’opera che Cristo compie a nostro beneficio, possiamo rispondere e beneficiare dell’apprezzamento di Dio, così come un qualsiasi genitore si compiace quando il figlio gli porta un regalo. Pertanto, dovremmo seguire il consiglio di Paolo e fare in modo che il nostro obiettivo sia quello di «essergli [a Dio] graditi» (2 Co 5:9,10; cfr. Cl 1:10; 1 Te 4:1; Eb 11:5).

Chiediamo a Dio di trasformare i nostri interessi in quelli di chi amiamo, e di espandere il nostro amore per far sì che arrivi agli altri. «Quanto all’amore fraterno, siate pieni di affetto gli uni per gli altri. Quanto all’onore, fate a gara nel rendervelo reciprocamente. Quanto allo zelo, non siate pigri; siate ferventi nello spirito, servite il Signore; siate allegri nella speranza, pazienti nella tribolazione, perseveranti nella preghiera, provvedendo alle necessità dei santi, esercitando con premura l’ospitalità» (Ro 12:10-13).

`Se Dio ci accetta attraverso Cristo, quanto più noi dovremmo accettare gli altri! Pensiamo al comandamento di amare il prossimo come se stessi (Le 19:18; Mt 22:39) e alla regola d’oro che invita a trattare il prossimo così come vorremmo essere trattati noi stessi.`