---
title:  Piacere a Dio?
date:   14/01/2025
---

Com’è possibile che il Dio dell’universo si diletti con dei semplici esseri umani, effimere macchie di protoplasma su un minuscolo pianeta, in quello che probabilmente è un universo infinito? Come può essere possibile che gli esseri umani contino così tanto per l’Essere supremo, il quale è onnipotente e non ha bisogno di nulla? Queste domande possono essere suddivise in due aspetti. In primo luogo, Dio come può essere deliziato? In secondo luogo, come possono gli esseri umani procurargli gioia, soprattutto in considerazione della loro condizione di peccatori? Il primo aspetto di queste domande sarà l’argomento di questa giornata, il secondo sarà trattato domani.

`Leggere Isaia 43:4; Salmo 149:4; Proverbi 15:8,9. Cosa ci dicono sul fatto che Dio si compiace del suo popolo?`

Come in parte abbiamo visto ieri, Dio può compiacersi degli esseri umani perché ama le persone in modo da tenere conto dei loro interessi, come farebbe chiunque ami e si prenda cura degli altri.

Al contrario, è scontento del suo popolo quando compie il male. Infatti, Proverbi 15:8,9 spiega che, mentre il «sacrificio» e la «via» dei malvagi sono «in abominio al SIGNORE», la «preghiera degli uomini retti gli è gradita» e «ama chi segue la giustizia».

Questo passo rivela che Dio è dispiaciuto dal male, ma anche che gradisce il bene. Inoltre, mette in relazione diretta delizia e amore divino, rivelando il profondo legame tra l’amore di Dio e la sua delizia, presente in tutta la Scrittura.

Secondo Salmo 146:8, «Il Signore ama i giusti»; 2 Corinzi 9:7 aggiunge: «Dio ama un donatore gioioso». Da notare, innanzitutto, cosa non dicono questi testi. Per esempio, non dicono che Dio ama solo i giusti o che ama solo chi dona con gioia. Egli ama tutti. Ma affinché questi testi trasmettano qualcosa, devono voler dire che Dio ama il «giusto» e il «donatore allegro» in modo particolare. Ciò che abbiamo visto in Proverbi 15:8,9 è l’indizio: Dio ama questi e altri, nel senso che si compiace di loro.

`Pensa allo stretto legame tra cielo e terra, sapendo che Dio, il Creatore dell’universo, è intimamente coinvolto, anche emotivamente, nei nostri riguardi. Quale speranza dovrebbe trasmetterti quest’idea straordinaria, soprattutto se stai attraversando un momento difficile?`