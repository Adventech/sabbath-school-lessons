---
title:  Un amore struggente
date:   20/01/2025
---

La profondità incommensurabile dell’amore compassionevole di Dio per l’umanità si manifesta in Osea. Il Signore aveva ordinato al profeta: «Va’, prenditi in moglie una prostituta e genera figli di prostituzione; perché il paese si prostituisce, abbandonando il SIGNORE» (Os 1:2). Poi, al capitolo 11 dello stesso libro, viene spiegato il rapporto tra Dio e il suo popolo, partendo dalla metafora di un padre amorevole nei confronti del suo bambino.

`Leggere Osea 11:1-9. In che modo le immagini di questi versetti fanno emergere come Dio ama e si prende cura del suo popolo?`

L’amore di Dio per il suo popolo è paragonato al tenero affetto di un genitore per il figlio. La Scrittura riprende l’immagine di chi insegna a camminare a un bambino piccolo, di chi prende in braccio il figlio prediletto; il Signore cura e provvede al sostentamento del suo popolo. La Scrittura afferma anche che «il tuo Dio, ti ha portato come un uomo porta suo figlio» (De 1:31).

Nel «suo amore e nella sua benevolenza egli li redense» e «se li prese sulle spalle e li portò tutti i giorni del passato» (Is 63:9).

A differenza dell’incrollabile fedeltà di Dio, il suo popolo è stato ripetutamente infedele, finendo per allontanarsi da lui e meritarsi la sua punizione, addolorandolo profondamente. Dio è compassionevole, ma non esclude mai la giustizia (come vedremo in una lezione successiva, amore e giustizia vanno di pari passo).

Vi è mai capitato di essere così turbati da sentirvi tremare lo stomaco? Questo è il genere d’immagini utilizzate per descrivere la profondità delle emozioni di Dio nei confronti del suo popolo. Quelle del cuore che si rivolta e della compassione che si accende fanno parte di un linguaggio idiomatico che evoca sentimenti profondi, attribuiti tanto a Dio quanto agli uomini. Questa raffigurazione della compassione che si accende (kamar) è usata nel caso delle due donne che si presentarono davanti a Salomone, ciascuna per rivendicare la propria maternità sullo stesso bambino. Quando Salomone ordina di tagliare in due il neonato (senza alcuna intenzione di farlo davvero), quell’atto innescherà la reazione emotiva della vera madre (1 R 3:26; cfr. Ge 43:30).

`Chiunque sia stato genitore sa di cosa si parla in questa lezione. Nessun altro amore terreno può essere paragonabile a quello. In che modo tutto ciò ci aiuta a comprendere la realtà dell’amore di Dio per noi e quanto ci conforta una simile consapevolezza?`