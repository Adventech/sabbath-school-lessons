---
title:  Un amore più grande di quello di una madre
date:   19/01/2025
---

L’amore più grande comune all’esperienza umana è quello di un genitore per il proprio figlio. La Bibbia usa spesso l’immagine del rapporto genitore-figlio per descrivere l’incredibile compassione di Dio per gli uomini, rilevando che essa è esponenzialmente superiore anche alla più profonda e pura espressione umana del medesimo sentimento.

`Leggere Salmo 103:13; Isaia 49:15 e Geremia 31:20. Che cosa trasmettono queste rappresentazioni circa la natura e la profondità della compassione di Dio?`

In base a questi testi, Dio si pone in relazione con noi come fossimo suoi figli, amandoci esattamente come un buon padre e una buona madre amano i loro. Tuttavia, come spiega Isaia 49:15, anche una madre umana potrebbe «dimenticare il bimbo che allatta» oppure «smettere di avere pietà del frutto delle sue viscere» (La 3:22), ma Dio non dimentica mai i suoi figli e la sua compassione non viene mai meno. Nello specifico, il termine ebraico raḥam, usato qui e in molti altri testi che descrivono l’abbondante e compassionevole amore di Dio, si ritiene derivi dal vocabolo “grembo” (reḥem). Quindi, come hanno notato gli studiosi, la compassione di Dio è un «amore materno simile a un grembo». In effetti, è esponenzialmente più grande di qualsiasi compassione umana, anche di quella di una madre per il suo neonato.

Secondo Geremia 31:20, Dio considera il popolo dell’alleanza come un «figlio caro e prediletto», nonostante spesso si sia ribellato rattristandolo. Nonostante ciò, Dio dichiara: «le mie viscere si commuovono per lui e io certo ne avrò pietà». Il termine tradotto con «misericordia» qui è lo stesso utilizzato per indicare la compassione divina (raḥam). Questa descrizione è frutto del linguaggio viscerale dell’emozione divina, a significare la profondità dell’amore compassionevole di Dio per il suo popolo. Anche nella loro infedeltà, Dio continua a elargire la sua abbondante compassione e misericordia al suo popolo, al di là di ogni ragionevole aspettativa.

`Per qualcuno, riconoscere che la compassione di Dio è simile a quella di un padre o di una madre amorevoli è profondamente confortante. Tuttavia, c’è anche chi potrebbe avere difficoltà proprio perché non ha avuto genitori di questo tipo. In quali altri modi potrebbe essere rivelata loro la compassione di Dio?`