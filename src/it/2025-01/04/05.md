---
title:  Un Dio geloso?
date:   22/01/2025
---

Il Dio della Bibbia è il Dio «compassionevole». In ebraico, Dio è chiamato el raḥum (De 4:31), dove el significa «Dio» e raḥum è una forma diversa della radice raḥam. Tuttavia, Dio non è definito solo compassionevole, ma anche geloso, el qana’. Come leggiamo in Deuteronomio 4:24: «Poiché il SIGNORE, il tuo Dio è un fuoco che divora, un Dio geloso [el qana’]» (cfr. De 4:24; 6:15; Gs 24:19, Na 1:2).

`1 Corinzi 13:4 dichiara che «l’amore non invidia». Dio, allora, come può essere «geloso»? Leggere 2 Corinzi 11:2 e riflettere sull’infedeltà del popolo (cfr. Sl 78:58). Cosa ci svelano questi passi per aiutarci a comprendere il significato della «gelosia» divina?`

La «gelosia» di Dio è spesso fraintesa. Se pensiamo a un marito o a una moglie gelosi, probabilmente non lo si intende come un complimento. Il termine in questione ha spesso una connotazione negativa in tante lingue. Nella Bibbia, invece, la gelosia divina rappresenta la giusta passione di un marito amorevole per un rapporto esclusivo con la propria moglie.

È vero che esiste un tipo di gelosia che è contraria all’amore (1 Co 13:4), ma in 2 Corinzi 11:2 si parla di una gelosia buona e giusta. Paolo la definisce «gelosia di Dio», che si caratterizza per essere sempre e solo del tipo legittimo e può essere meglio definita come l’affetto appassionato di Dio per il suo popolo. Questa sua passione (qana’) deriva dal profondo amore per quel popolo. Dio ambisce a una relazione esclusiva con esso, desidera essere il suo unico Dio. Tuttavia, viene spesso raffigurato come un amante disprezzato, il cui sentimento non è corrisposto (cfr. Os 1-3; Ge 2:2; 3:1-12).

Così, la «gelosia» o «passione» di Dio non è mai immotivata, ma è sempre la risposta all’infedeltà e alle persone malvagie. La gelosia di Dio (o «amore appassionato») non ha le prerogative negative di quella umana. Non è mai invidiosa, piuttosto è l’inevitabile passione per un rapporto esclusivo con il suo popolo, per il suo bene.

`Come s’impara a corrispondere ad altri lo stesso tipo di «gelosia» buona che Dio prova nei nostri confronti?`