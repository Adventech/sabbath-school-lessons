---
title:  La compassione di Gesù
date:   21/01/2025
---

Nel Nuovo Testamento troviamo lo stesso tipo di immagini utilizzate nell’Antico per descrivere la compassione di Dio. Paolo, riferendosi a lui, parla di «Padre misericordioso e Dio di ogni consolazione» (2 Co 1:3). E ancora, in Efesini 2:4, spiega che è «ricco di misericordia» e riscatta gli uomini «per il grande amore con cui ci ha amati».

In più parabole, Cristo stesso usa ripetutamente termini che denotano emozioni viscerali e struggenti per descrivere la compassione del Padre (Mt 18:27; Lu 10:33; 15:20). Il medesimo linguaggio che descrive la compassione divina nell’Antico e nel Nuovo Testamento lo ritroviamo anche nei Vangeli, quando si tratta di rappresentare le azioni misericordiose di Gesù di fronte alle domande di chi è in difficoltà.

`Leggere Matteo 9:36; 14:14; 23:37; Marco 1:41; 6:34; Luca 7:13. In che modo questi versetti ci rivelano come Cristo si commuoveva per la condizione delle persone?`

Più volte, nei Vangeli, si dice che Cristo era mosso a compassione dalle persone in difficoltà o nel bisogno. Non solo provava questo sentimento, ma si occupava anche delle loro necessità. Certo, anche lui si è lamentato del suo popolo. Lo immaginiamo con le lacrime agli occhi mentre osserva la città: «quante volte ho voluto raccogliere i tuoi figli, come la chioccia raccoglie i suoi pulcini sotto le ali; e voi non avete voluto! (Mt 23:37). In questo caso, il lamento di Cristo corrisponde assolutamente a quello espresso da Dio in tutto l’Antico Testamento. Infatti, molti studiosi biblici notano che l’immagine di un uccello che si prende cura dei suoi piccoli è usata solo per la divinità nel Vicino Antico Oriente. Qui, in diversi colgono un’allusione all’immagine di Deuteronomio 32:11, che presenta Dio come un uccello che veglia, protegge e si prende cura dei suoi piccoli.

`Non esiste esempio più grande dello straordinario amore compassionevole di Dio per noi; di Gesù che ha dato se stesso in un supremo atto d’amore. Tuttavia, Cristo non è solo l’immagine perfetta di Dio, ma anche il modello perfetto dell’umanità. Come plasmare la nostra vita sul modello di quella di Cristo, concentrandoci sui bisogni sentiti degli altri, non accontentandosi di predicare l’amore di Dio, ma mostrandolo in modo tangibile?`