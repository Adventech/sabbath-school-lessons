---
title:  Compassionevole e appassionato
date:   23/01/2025
---

Il Dio della Bibbia è compassionevole e appassionato e queste sue emozioni si sublimano in Gesù Cristo. Dio è comprensivo (cfr. Is 63:9; Eb 4:15), profondamente colpito dalle sofferenze del suo popolo (Gc 10:16; Lu 19:41), disposto ad ascoltare, rispondere e consolare (Is 49:10,15; Mt 9:36; 14:14).

`Leggere 1 Corinzi 13:4-8. Perché questo passo è una chiamata a riflettere l’amore compassionevole e sorprendente di Dio nelle nostre relazioni con gli altri?`

Vorremmo con tutto il cuore avere dei rapporti con persone che replicano il tipo di amore descritto in 1 Corinzi 13:4-8. Ma con quanta frequenza ci sforziamo di essere quel tipo di persona? Non riusciamo a essere tolleranti e cortesi; a non essere invidiosi, presuntuosi, sgarbati o egoisti. Non siamo in grado di fare sgorgare in noi un amore che soffre ogni cosa, crede ogni cosa, spera ogni cosa, sopporta ogni cosa… e non verrà mai meno (1 Co 13:7,8).

Questo tipo di amore si può dimostrare nella nostra vita solo come frutto dello Spirito Santo. Rendiamo lode al Signore perché lo riversa nei cuori di coloro che, per fede, sono in Cristo Gesù (Ro 5:5). Con la grazia di Dio e la potenza dello Spirito Santo, in quali modi pratici possiamo riflettere l’amore profondamente emotivo, ma sempre perfettamente giusto e razionale del Padre? In primo luogo, l’unica risposta appropriata è l’adorazione del Dio che è amore. In secondo luogo, dovremmo rispondere dimostrando concretamente compassione e benevolenza agli altri. Non dobbiamo semplicemente essere confortati dalla nostra fede cristiana, ma essere motivati a consolare a nostra volta il prossimo.

Per ultimo, occorre ammettere che non siamo in grado di cambiare i nostri cuori, cosa che solo il Signore può fare.

Chiediamogli quindi di darci un cuore nuovo, per lui e per gli altri, un amore puro e purificante che esalti ciò che è buono e rimuova la pula dall’interno. La nostra preghiera sia: «il Signore vi faccia crescere e abbondare in amore gli uni verso gli altri e verso tutti… per rendere i vostri cuori saldi, irreprensibili in santità davanti a Dio nostro Padre, quando il nostro Signore Gesù verrà con tutti i suoi santi» (1 Te 3:12,13).

`Perché la rinuncia a se stessi, all’egoismo e alla corruzione naturale del nostro cuore è l’unico antidoto che ci consente di rivelare questo tipo di amore? Quali sono le scelte che possiamo fare per raggiungere un obiettivo così elevato?`