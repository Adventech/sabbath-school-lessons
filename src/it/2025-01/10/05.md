---
title:  Il dominatore (temporaneo) di questo mondo
date:   05/03/2025
---

Le lezioni precedenti ci hanno mostrato che, nell’ambito del conflitto cosmico, a Satana e alle sue schiere viene temporaneamente concessa una giurisdizione significativa in questo mondo, limitata da una sorta di regole d’ingaggio. Tali regole non restringono solo il campo d’azione del nemico, ma anche quello di Dio, impegnato a eliminare o anche solo mitigare il male che (temporaneamente) rientra nella giurisdizione del nemico. Poiché il Signore non verrà mai meno alle sue promesse, nella misura in cui ha accettato le regole d’ingaggio - permettendo così al diavolo di avere un dominio limitato e momentaneo - egli si è moralmente autolimitato (senza che questo intaccasse il suo potere).

`Leggere Giovanni 12:31; 14:30; 16:11; 2 Corinzi 4:4 e Luca 4:6. Cosa ci dicono questi passi circa il dominio del nemico in questo mondo?`

Il Nuovo Testamento presenta uno scontro tra regni, quello della luce e quello delle tenebre; queste ultime sono riconducibili a Satana e alla sua ribellione. Parte della missione di Cristo consisteva nello sconfiggere il regno di Satana: «Per questo è stato manifestato il Figlio di Dio: per distruggere le opere del diavolo» (1 Gv 3:8).

Tuttavia, ci sono «regole» che limitano l’azione di Dio, senza che questo lo faccia venire meno ai princìpi che rappresentano il fondamento del suo governo. Quali sono tali limiti?

- La concessione del libero arbitrio alle creature.
- Le regole dell’alleanza, di cui non siamo a conoscenza, almeno finora.

Tali limitazioni all’azione divina hanno implicazioni significative ai fini dell’effettiva possibilità che Dio intervenga per attutire e/o eliminare immediatamente il male presente in questo mondo. Così, assistiamo al suo proliferare, come anche a quello della sofferenza, cosa che effettivamente può indurre tanti a mettere in dubbio l’esistenza di Dio o la sua bontà.

Tuttavia, una volta compreso lo scenario sul quale divampa il gran conflitto, e i limiti che Dio si è posto circa le modalità d’ingaggio, possiamo capire meglio perché le cose vanno in questo modo, almeno fino a quando ci sarà il trionfo finale di Dio sul male.

`Che Gesù definisca Satana «dominatore» di questo mondo è di sostegno alla nostra comprensione del male presente oggi nel mondo? Ci consola sapere che si tratta solo di un dominio temporaneo!`