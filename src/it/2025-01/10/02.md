---
title:  Un angelo «contenuto»
date:   02/03/2025
---

Come abbiamo visto, i falsi «dèi delle nazioni» erano in realtà demoni. In altre parti della Bibbia abbiamo le prove che dietro i governanti terrestri ci sono talvolta le forze demoniache del cielo. Anche gli angeli inviati da Dio possono trovare una forte resistenza nelle forze del nemico.

`Leggere Daniele 10:1-14, con particolare attenzione i versetti 12 e 13. Che cosa è particolarmente rilevante per il conflitto cosmico? Perché l’angelo inviato da Dio è stato «contrastato» per ventuno giorni?`

Com’è possibile che un angelo inviato da Dio possa essere «contenuto» per tre settimane? Il Signore, nella sua onnipotenza, aveva certo il potere di rispondere immediatamente a Daniele, nel caso avesse deciso di farlo, e di fare apparire subito un angelo davanti a lui. Tuttavia, l’angelo inviato da Dio incontrò «resistenza» da parte del «principe del regno di Persia», che si protrasse per tre settimane intere. Che cosa stava succedendo?

«Per tre settimane Gabriele lottò contro le forze del male; cercò di contrastare le pressioni che venivano esercitate su Ciro. […] Era stato compiuto tutto ciò che il cielo poteva fare in favore del popolo di Dio. La vittoria era stata conseguita; l’azione delle forze del male fu arginata durante il regno di Ciro e di suo figlio Cambise» - PK, 2019, cap. 46, 572 [p. 329].

Perché un simile conflitto si palesi, Dio non può esercitare tutto il suo potere. Al nemico deve essere concessa l’autentica libertà e una forza che non gli venga sottratta arbitrariamente, limitata però sulla base di alcuni parametri noti a entrambe le parti (i cui dettagli non ci vengono rivelati). Sembra che nel conflitto cosmico questi parametri siano indispensabili e che anche gli angeli di Dio debbano agire rispettandoli, parametri che nelle prossime lezioni definiremo «regole d’ingaggio». Per certi versi, comprendere questi limiti non è così difficile, se abbiamo fatto nostro il concetto di un Dio che opera solo mosso dall’amore, e che non può essere coercizione; l’amore è il fondamento del suo governo. Quest’idea può aiutarci a comprendere meglio il contesto del gran conflitto.

`Hai mai agito rispettando i limiti imposti dai principi dell’amore e non della coercizione? Quali insegnamenti hai appreso?`