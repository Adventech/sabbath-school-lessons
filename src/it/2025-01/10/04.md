---
title:  Il caso di Giobbe
date:   04/03/2025
---

Nel libro di Giobbe ci vengono forniti alcuni spunti avvincenti che riguardano la realtà del gran conflitto.

`Leggere Giobbe 1:1-12 e 2:1-7. Quali principi tipici del gran conflitto vediamo qui svelati?`

Da questi versetti si possono ricavare molti dettagli significativi.

1. Sembra svolgersi una sorta di consiglio celeste, non tanto un dialogo tra Dio e Satana, perché vengono coinvolti anche altri esseri celesti.
2. Si percepisce vi sia una disputa in atto, quando Dio chiede a Satana se abbia notato Giobbe. Notato per cosa? Domanda che ha senso nel contesto di una controversia più ampia e continua.
3. Mentre Dio dichiara Giobbe irreprensibile, retto e timorato di lui, Satana sostiene che Giobbe lo teme solo perché protetto dal Signore. Quindi, calunnia tanto il carattere di Giobbe quanto quello di Dio (cfr. Ap 12:10 e Za 3).
4. Satana sostiene che la protezione di Dio su Giobbe (la siepe) è ingiusta e gli impedisce di produrre le prove a sostegno delle sue accuse. È una chiara indicazione che esistono dei limiti all’azione di Satana (regole d’ingaggio), il quale ha evidentemente cercato di procurare dei danni a Giobbe.

Dio risponde all’accusa di Satana davanti al consiglio celeste, consentendogli di provare la sua teoria, ma solo entro certi limiti. Prima gli accorda il potere su «tutto quello che possiede», proibendogli tuttavia di fare del male a Giobbe (Gb 1:12). Poi, dopo l’affermazione secondo cui Giobbe avrebbe cura solo per la propria persona, Dio gli permette di colpirlo personalmente, con l’obbligo però di risparmiargli la vita (2:3-6).

Satana provocherà svariate calamità ai danni della famiglia di Giobbe, il quale, dal canto suo, continuerà a benedire il nome del Signore (1:20-22; 2:9,10), dimostrando la falsità delle accuse di Satana.

Questa vicenda ci insegna molte cose: per esempio, che ci sono regole d’ingaggio nel conflitto cosmico; esistono anche parametri nel tribunale celeste entro i quali le accuse sollevate contro Dio possono essere formulate, ma senza che siano violati i sacri principi inerenti l’amore, fondamento del suo governo e del modo di dirigere l’universo e gli esseri intelligenti che lo abitano.

Queste scene celesti presenti nel libro di Giobbe ci offrono spunti avvincenti che riguardano la realtà del gran conflitto e il suo sviluppo qui sulla terra.