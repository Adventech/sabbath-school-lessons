---
title:  La difesa del libero arbitrio
date:   12/02/2025
---

Per quanto incapaci di comprendere le vie e i pensieri di Dio, la Bibbia rivela alcune cose che aiutano ad affrontare il problema del male. Una via percorribile è la difesa del libero arbitrio, il punto di vista secondo cui il male è il prodotto di un cattivo uso della libera volontà di scelta concessa a tutte le creature. Dio, quindi, non è da biasimare per il male, perché esso è il risultato dell’abuso del libero arbitrio datoci per delle buone ragioni. Perché, però, Dio ha voluto garantire questa libera volontà di scelta? A questo proposito, Clive S. Lewis scrisse: «il libero arbitrio, sebbene renda possibile il male, è anche l’unica cosa che rende possibile qualsiasi gesto d’amore o sentimento di bontà o gioia che vale la pena provare. Un mondo di automi, di creature che agiscono come macchine, non avrebbe avuto senso. La felicità che Dio progetta per le sue creature superiori è la felicità di essere liberamente, volontariamente uniti a lui e l’uno all’altro... E per questo devono essere libere» - Mere Christianity, MacMillan, New York 1960, p. 52.

`Leggere Genesi 2:16,17. Perché questi versetti rivelano la libertà morale concessa ad Adamo ed Eva?`

Che senso aveva proibire loro qualcosa se non fossero già provvisti di libero arbitrio? Adamo ed Eva mangiarono il frutto proibito e da allora il nostro pianeta è assediato dal peccato. In Genesi 4, il capitolo successivo al racconto della caduta, le terribili conseguenze del peccato si manifestano nell’omicidio di Abele da parte di Caino, suo fratello. La vicenda della caduta dimostra come l’abuso del libero arbitrio da parte di Adamo ed Eva abbia determinato l’arrivo del peccato e del male nella storia del nostro pianeta. In tutta la Scrittura vediamo la realtà del libero arbitrio morale (De 7:12,13; Gs 24:14,15; Sl 81:11-14; Is 66:4). Ogni giorno della vita, in un modo o nell’altro, noi stessi esercitiamo il libero arbitrio che ci è stato concesso dal Creatore. Senza di esso, non saremmo riconoscibili come esseri umani, ma saremmo più simili a macchine o robot.

`La Sony ha creato un cane robot e l’ha chiamato Aibo. Non si ammala, non prende le pulci, non morde, non ha bisogno di vaccinazioni e non perde pelo. Scambieresti il tuo vero cane con un Aibo? Perché la tua scelta potrebbe aiutarti a capire meglio il motivo per cui Dio ci ha creati così, dotati di libero arbitrio, nonostante i rischi?`