---
title:  Il problema del male
date:   08/02/2025
---

### Letture

Giobbe 30:26; 38:1-12; Matteo 27:46; Salmo 73; Genesi 2:16,17; Apocalisse 21:3,4.

> «Egli asciugherà ogni lacrima dai loro occhi e non ci sarà più la morte, né cordoglio, né grido, né dolore, perché le cose di prima sono passate» Apocalisse 21:4

Forse il problema principale che il cristianesimo deve affrontare è quello del male: come conciliare che Dio è perfettamente buono e amorevole con il dato di fatto dell’esistenza del male in questo mondo? In poche parole, se Dio è assolutamente buono e onnipotente, perché esiste il male, e in quantità così massiccia? Non si tratta di una questione puramente accademica, ma di qualcosa che turba profondamente molte persone, impedendo ad alcune di conoscere e amare Dio.

«Per molti l’origine del male e la ragione della sua esistenza sono soggetti che suscitano grandi perplessità. Constatando le terribili conseguenze del male - dolore e desolazione - si chiedono come ciò possa conciliarsi con la sovranità di un essere infinito in saggezza, in potenza e in amore. È un mistero inspiegabile e così, nell’incertezza e nel dubbio, non percepiscono le verità chiaramente rivelate nella Parola di Dio ed essenziali per la salvezza» - GC, cap. 29, 462 [p. 385].

Molti atei attribuiscono al problema del male la ragione della loro scelta. Ma come vedremo in questa settimana, e anche nelle prossime, il Dio della Bibbia è pienamente buono e degno della nostra fiducia, nonostante la malvagità che infetta questo mondo corrotto.