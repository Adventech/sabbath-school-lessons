---
title:  Ci sono molte cose che non sappiamo
date:   10/02/2025
---

La fine della storia dell’umanità coinciderà con il trionfo dell’amore sul male. Nel frattempo, restano molte domande inevase e preoccupanti. Come possiamo ragionare e parlare sul tema del male in maniera costruttiva?

`Leggere Giobbe 38:1-12. In che modo la risposta di Dio a Giobbe fa luce sul problema del male? Quanto sappiamo o meno di ciò che potrebbe accadere dietro le quinte?`

Secondo quanto dice il racconto, Giobbe aveva sofferto profondamente e si era posto molte domande sul perché di tanto male e dolore. Chiese udienza a Dio per cercare risposte alle sue domande, senza sapere che, dietro le quinte, nella corte celeste, stava accadendo ben altro (cfr. Gb 1-2). La risposta del Signore è sorprendente. «Allora il SIGNORE rispose a Giobbe dal seno della tempesta, e disse: “Chi è costui che oscura i miei disegni con parole prive di senno?”» (38:1,2). Un’altra traduzione offre questa versione: «Perché parli tanto quando sai così poco?». E Dio aggiunge al versetto 4: «Dov’eri tu quando io fondavo la terra? Dillo, se hai tanta intelligenza».

`Leggere Giobbe 42:3. Perché la risposta di quest’uomo ci aiuta a capire quale dovrebbe essere il nostro atteggiamento?`

Con le sue risposte, Dio ha chiarito a Giobbe che non sapeva e non aveva capito molte cose. Come lui, anche noi dovremmo riconoscere con umiltà che nel mondo, e dietro le quinte, accadono fatti di cui non sappiamo nulla. Non conoscere le risposte alle nostre domande non significa che non ne esistano di valide o che non ci sia soluzione. Fino a quel giorno, però, dobbiamo confidare nella bontà di Dio che ci è stata rivelata in tanti modi.

`Riflettiamo: quanto poco sappiamo? Perché dobbiamo imparare a convivere con domande senza risposta sul più difficile degli argomenti, ovvero il male e la sofferenza?`