---
title:  «Fino a quando, Signore?»
date:   09/02/2025
---

La questione del male è presente non solo nei contesti contemporanei, ma anche nella Scrittura.

`Leggere Giobbe 30:26; Geremia 12:1; 13:22, Malachia 2:17 e Salmo 10:1. In che modo questi testi mettono in primo piano il problema del male nell’esperienza umana?`

Questi passi sollevano diversi dubbi che ci accompagnano ancora oggi. Perché sembra che i malvagi prosperino e che traggano beneficio dalla loro iniquità, se non sempre ma comunque con una certa frequenza? Perché i giusti soffrono così tanto? Dov’è Dio quando si presenta il male? Perché a volte egli sembra essere lontano da noi, se non addirittura nascondersi? Qualunque cosa si affermi su queste questioni e sul problema del male più in generale, dobbiamo assicurarci di non banalizzare il tema. Non dobbiamo cercare di risolverlo ridimensionando il genere o la portata della malvagità che affligge il mondo. Il male è qualcosa di pessimo e Dio lo odia ancora più di noi. Possiamo quindi unirci al grido di dolore che pervade l’intera Scrittura in risposta ai molti mali e ingiustizie che ci circondano: «Fino a quando, Signore?».

`Leggere Matteo 27:46. Come interpretare queste parole di Gesù? Che cosa rivelano circa la sofferenza che colpisce Dio?`

Sulla croce, Gesù grida: «Dio mio, Dio mio, perché mi hai abbandonato?» (Mt 27:46). Si coglie la realtà di Dio in persona toccato dal male, una verità sorprendente evidenziata con forza nella sofferenza e nella morte di Cristo sulla croce, dove tutto il male del mondo è ricaduto su di lui. Nonostante tutto si affaccia la speranza. Il sacrificio di Cristo ha sconfitto la fonte del male, Satana, e alla fine annullerà completamente il male. Gesù ha citato queste parole tratte dal Salmo 22:1, ma poi quel canto termina con un trionfo.

`Sulla croce Gesù guardava a una speranza che in quel momento non poteva vedere. Come trarre conforto dalla sua esperienza quando anche noi non riusciamo a vedere alcuna speranza davanti ai nostri occhi?`