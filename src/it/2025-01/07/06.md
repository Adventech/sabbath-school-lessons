---
title:  Amore e male?
date:   13/02/2025
---

Dio ha concesso alle creature il libero arbitrio perché è necessario per l’amore; l’abuso di questo status è la causa del male. Anche in questa circostanza permangono molti interrogativi. Dio permette il male (per un certo tempo), pur disprezzandolo appassionatamente, perché escluderne la possibilità di manifestarsi significherebbe escludere l’amore, e distruggerlo prematuramente danneggerebbe la fiducia necessaria all’amore.

«La terra era nelle tenebre perché non comprendeva Dio. Perché le cupe ombre fossero rischiarate e il mondo si riconciliasse con Dio, occorreva che la potenza ingannatrice di Satana fosse infranta. Ma ciò non poteva avvenire con la forza. L’uso della forza è contrario ai princìpi del governo di Dio, il quale accetta solo un servizio d’amore; e questo non può essere imposto; non può venire conquistato con la forza o con l’autorità. Solo l’amore suscita amore. Conoscere Dio significa amarlo. Si doveva manifestare il suo carattere che è l’opposto di quello di Satana» - DA, cap. 1, 22 [p. 10].

Senza il libero arbitrio non potrebbe esistere l’amore e, se Dio è amore, è evidente che non è davvero un’opzione per Dio negare l’amore o la libertà necessaria per la sua esistenza. Se conoscessimo la fine sin dall’inizio, come Dio, non vorremmo che egli ci privasse della nostra libertà. Dopo tutto, chi vorrebbe vivere in un universo senza amore?

`Leggere Romani 8:18 e Apocalisse 21:3,4. In che modo questi testi possono darci la sicurezza di confidare nella bontà di Dio, nonostante la malvagità dilagante nel nostro mondo?`

Anche quando non riusciamo a vedere attraverso il buio, Dio riesce a vedere la fine sin dal principio, quindi anche la beatitudine eterna promessa a tutti coloro che ripongono la loro fede in Gesù. Secondo Romani 8:18, «le sofferenze del tempo presente non siano paragonabili alla gloria che dev’essere manifestata a nostro riguardo». Abbiamo la fede e la fiducia per credere a questa sorprendente promessa?

E ancora, l’amore e la libertà insita in esso erano talmente sacri e fondamentali che Gesù, piuttosto che negarceli, accettò di morire sulla croce, dove avrebbe sofferto molto. Eppure, ci ha concesso questa libertà, consapevole di quanto gli sarebbe costato. Perché non dovremmo mai dimenticare questo concetto essenziale?

`Sapere che Dio ci concede il libero arbitrio, in che modo ci aiuta a non pensare che tutto ciò che accade sia frutto della sua volontà?`