---
title:  Molti vengono chiamati, pochi sono scelti
date:   01/01/2025
---

Dio ama le persone spontaneamente, e le invita a ricambiare quel sentimento. Nella parabola di Cristo e del banchetto di nozze è evidente che il Signore ci concede la capacità di scegliere liberamente se accettare o rifiutare il suo amore.

`Leggere Matteo 22:1-14. Qual è il significato di questa parabola?`

In questa parabola, un re organizza una festa di matrimonio per suo figlio e manda i suoi servitori a «chiamare gli invitati alle nozze; ma questi non vollero venire» (vv. 2,3). Il re manda i suoi servi a chiamarli più di una volta, ma essi ignorano il suo richiamo e, peggio ancora, sequestrano quei servi e li uccidono (vv. 4-6).

In seguito, dopo aver trattato con coloro che avevano ucciso alcuni dei suoi servi, il re dice ai suoi servitori: «Le nozze sono pronte, ma gli invitati non ne erano degni. Andate dunque ai crocicchi delle strade e chiamate alle nozze quanti troverete» (vv. 8,9).

Dopo un altro episodio nel quale un uomo senza abito adatto a una festa nuziale viene scacciato, a simboleggiare la necessità di ottenere un abito nuziale dal re per partecipare al banchetto di nozze, Gesù chiude la parabola con la frase criptica ma altamente significativa: «Molti sono i chiamati, ma pochi gli eletti» (v. 14).

Che cosa significa? Quelli che alla fine vengono “scelti”, gli «eletti», rappresentano chi ha accettato l’invito del Signore alle nozze. Il termine tradotto con “chiamare” e “invitare” in questa parabola è il verbo greco kaleo, e a determinare chi viene “eletto” (eklektos) è la libera accettazione dell’invito.

In realtà, Dio chiama (ovvero invita) tutti al banchetto di nozze. Ma ciascuno di noi è libero di rifiutare il suo amore. La libertà è essenziale in tal senso. Dio non imporrà mai a nessuno il suo amore. Purtroppo, possiamo scegliere di rifiutare questo tipo di relazione che egli ci offre.

Gli «eletti» sono quelli che accettano l’invito. Per quanti lo amano, Dio ha preparato cose più meravigliose di quanto si possa immaginare. Ancora una volta, tutto si riduce alla questione dell’amore e della libertà insita in esso.

`Quali sono le caratteristiche che rivelano la tua accettazione dell’invito alle nozze con un abito adeguato?`