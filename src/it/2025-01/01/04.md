---
title:  Amore donato gratuitamente
date:   31/12/2024
---

Dio non solo ha continuato a donare il suo amore gratuitamente a Israele, nonostante le ripetute ribellioni, ma si comporta esattamente nello stesso modo anche nei nostri riguardi, nonostante la nostra condizione di peccatori. Non meritiamo il suo amore e non potremmo mai guadagnarcelo. Di contro, Dio non ha bisogno di noi. Il Dio della Bibbia non ha bisogno di nulla (At 17:25). Il suo amore per te, per me e per tutte le persone è interamente frutto della sua volontà.

`Mettere a confronto Apocalisse 4:11 con Salmo 33:6. Cosa ci rivelano questi versetti?`

Dio ha creato liberamente questo mondo. Per questo motivo è degno di ogni gloria, onore e potere. Egli non aveva alcuna necessità di farlo. Prima della fondazione del mondo, Dio godeva già della relazione d’amore presente all’interno della divinità.

`Leggere Giovanni 17:24. Cosa ci dice circa l’amore di Dio prima ancora che il mondo fosse creato?`

Dio non aveva bisogno di creature che fossero oggetto del suo amore. Ma, in coerenza con il proprio carattere, ha scelto di creare il mondo e di stabilire una relazione d’amore con le creature.

Non solo ha creato liberamente questo mondo come espressione della sua generosità, ma continua ad amare gratuitamente gli esseri umani, anche dopo il peccato nell’Eden, e la nostra stessa reiterazione nel peccato.

Dopo la caduta, Adamo ed Eva non avevano il diritto di continuare a vivere e di ricevere l’amore di Dio. Lui, che «sostiene tutte le cose con la parola della sua potenza» (Eb 1:3), nel suo grande amore, nella sua misericordia e nella sua grazia si è preso cura delle loro vite e ha trovato un modo per riconciliare l’umanità a sé nell’amore. Questa riconciliazione riguarda anche noi.

`Il fatto che Dio continua a donare amore a questo mondo, cosa ci dice circa il suo carattere? In che modo questa verità dovrebbe indurci ad amarlo a nostra volta?`