---
title:  Amore non corrisposto
date:   30/12/2024
---

L’esempio eclatante dell’amore di Dio per l’umanità decaduta si trova nella storia di Osea. «Il SIGNORE cominciò a parlare a Osea e gli disse: «Va’, prenditi in moglie una prostituta e genera figli di prostituzione; perché il paese si prostituisce, abbandonando il SIGNORE» (Os 1:2).

`Leggere Osea 14:1-4. Cosa rivelano questi versetti circa l’amore costante di Dio per il suo popolo?`

All’indomani della ripetuta ribellione del suo popolo, Dio dichiara: «Io guarirò la loro infedeltà, io li amerò di cuore». L’espressione tradotta con «di cuore» deriva dal verbo ebraico nedabah, a indicare ciò che viene offerto volontariamente. È lo stesso termine usato per le offerte libere nel sistema del santuario. In tutto il libro di Osea e in tutte le narrazioni della Scrittura, Dio mostra un impegno e una compassione sorprendenti nei confronti del suo popolo. Anche se esso è andato ripetutamente dietro ad altri amanti, rompendo il rapporto di alleanza in modo apparentemente irreparabile, Dio, di sua spontanea volontà, ha continuato a donargli il suo amore. Il popolo non meritava quell’amore, aveva rifiutato e rinunciato a qualsiasi diritto su di esso. Eppure, Dio ha continuato a donarlo senza alcuna costrizione morale o di altro tipo. Qui e altrove, la Scrittura rivela sistematicamente l’amore di Dio come libero e volontario.

`Molti pensano a Dio come a un sovrano e giudice distante e severo. In che modo l’immagine che lo ritrae disprezzato e addolorato come l’amante non corrisposto di uno sposo infedele, ci aiuta a vedere Dio in modo diverso? Come cambia il modo in cui si percepisce il nostro rapporto con lui?`