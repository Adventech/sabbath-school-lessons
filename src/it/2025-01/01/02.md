---
title:  Oltre ogni ragionevole aspettativa
date:   29/12/2024
---

Dio non si limita a chiederci se lo amiamo; egli ama ogni singolo individuo e lo fa gratuitamente. Ama te e me senza condizioni, al di là di ogni nostra immaginazione. Quest’amore lo possiamo scoprire grazie all’opera compiuta nel corso della storia del suo popolo.

`Leggere Esodo 33:15-22. Questo brano, in particolare il v. 19, in che modo rivela la volontà e l’amore di Dio?`

Tutto pareva perduto. Non era passato molto tempo dalla liberazione miracolosa del popolo d’Israele dalla schiavitù in Egitto, e quello stesso popolo si era ribellato contro il Signore adorando un vitello d’oro. Quando Mosè scese dal monte, vide quello che avevano fatto e gettò a terra le tavole contenenti i dieci comandamenti, frantumandole.

Nonostante il popolo avesse rinunciato a far valere qualsiasi diritto sui privilegi inerenti al patto e sulle benedizioni loro concesse, Dio scelse liberamente di continuare a mantenere in vita il rapporto basato sull’alleanza, a dispetto della loro indegnità.

Le parole di Esodo 33:19, «farò grazia a chi vorrò fare grazia e avrò pietà di chi vorrò avere pietà» spesso sono fraintese, perché attribuiscono a Dio la scelta arbitraria di essere compassionevole e concedere la grazia ad alcuni e non ad altri. In questo contesto, tuttavia, Dio non afferma che dispenserà grazia e compassione arbitrariamente; non è così che agisce, contrariamente ad alcune tesi teologiche secondo cui egli predestinerebbe alcuni alla salvezza e altri alla perdizione e alla condanna eterna.

Cosa proclama allora in questo passo? Sostanzialmente, in quanto Creatore di tutte le cose, egli ha il diritto e l’autorità di concedere la grazia e la compassione anche a chi meno la meriterebbe. È esattamente ciò che sta facendo in questa situazione, persino dopo la ribellione sfociata nell’adorazione del vitello d’oro. Dio concede la sua misericordia a Israele, il suo popolo, anche se non la merita.

Questo è uno dei tanti casi in cui il Signore manifesta il suo amore e lo fa oltre ogni ragionevole aspettativa. Per noi non è altro che una buona notizia.

`In che modo Dio continua a rivelarti e a manifestarti il suo amore, al di là di ogni ragionevole aspettativa?`