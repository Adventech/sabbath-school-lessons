---
title:  Crociﬁsso per noi
date:   02/01/2025
---

Dio invita tutti a stabilire una relazione d’amore con lui, ma solo chi accetta liberamente l’invito ha risultati eterni. Come si vede nella parabola del banchetto di nozze, molti di coloro che il re chiamò «non vollero venire» (Mt 22:3). Di conseguenza, poco prima della sua crocifissione, Cristo si lamentò: «Gerusalemme, Gerusalemme, che uccidi i profeti e lapidi quelli che ti sono mandati, quante volte ho voluto raccogliere i tuoi figli, come la chioccia raccoglie i suoi pulcini sotto le ali; e voi non avete voluto!» (Mt 23:37).

Cristo voleva riunirli, ma essi non erano disposti. Lo stesso verbo greco tradotto con “volere” (thelo) è usato sia per indicare che Cristo voleva salvarli sia per spiegare che quelli non volevano essere salvati (e il medesimo verbo lo ritroviamo anche in Matteo 22:3).

Eppure, Cristo è salito sulla croce per queste persone, come anche per noi. Un amore davvero stupefacente!

Se è vero che il peccato commesso dall’uomo merita la morte, Dio in persona (in Cristo) ne ha pagato il prezzo e ha trovato il modo di riparare il rapporto interrotto tra cielo e terra. Nel frattempo, continua a donarci il suo amore, anche se non ha alcun obbligo di farlo, se non il suo libero impegno.

`Leggere Giovanni 10:17,18 e confrontarlo con Galati 2:20. Qual è il messaggio che ci giunge da questi passi?`

Con la dimostrazione assoluta e definitiva dell’amore di Dio attraverso la croce, comprendiamo che Cristo si è donato di sua spontanea volontà. Ha dato la sua vita “spontaneamente”. Nessuno gliel’ha tolta, ma egli l’ha offerta liberamente, secondo il piano di redenzione concordato in cielo prima della fondazione del mondo.

«Il piano per la nostra redenzione non fu un ripiego, concepito dopo la caduta di Adamo. Esso è la rivelazione “del ministero che fu tenuto nascosto fin dai tempi più remoti” (Ro 16:25), la manifestazione dei princìpi che sono alla base del governo di Dio sin dall’eternità. Fin dal principio, il Padre e il Figlio sapevano che si sarebbe verificata l’apostasia di Satana e la caduta dell’uomo a causa delle sue tentazioni e dei suoi inganni. Dio non aveva voluto l’esistenza del peccato, ma in anticipo aveva previsto i mezzi per affrontare questa terribile situazione di emergenza. Era così grande il suo amore per il mondo, che egli offrì il suo unico Figlio, “affinché chiunque crede in lui non perisca, ma abbia vita eterna” (Gv 3:16)» - DA, p. 22 [10].