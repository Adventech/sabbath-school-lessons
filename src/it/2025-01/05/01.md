---
title:  L’ira dell’amore divino
date:   25/01/2025
---

### Letture

Salmo 78; Giona 4:1-4; Matteo 10:8; 21:12,13; Geremia 51:24,25; Romani 12:17-21

> «Ma egli, che è pietoso, perdona l’iniquità e non distrugge il peccatore. Più volte trattenne la sua ira e non lasciò divampare tutto il suo sdegno» Salmo 78:38

Anche se la compassione di Dio viene spesso celebrata, molti sono disturbati dall’idea della sua ira. Se Dio è amore, pensano, non dovrebbe adirarsi. Tuttavia, si tratta di un concetto errato. La sua ira nasce direttamente dal suo amore. Alcuni sostengono che il Dio dell’Antico Testamento sarebbe un Dio d’ira e quello del Nuovo Testamento invece un Dio d’amore. Ma c’è un solo Dio che si rivela identico in entrambi i Testamenti. È un Dio di amore che si adira di fronte al male proprio perché è amore.

Gesù stesso ha espresso una profonda rabbia contro il male, e il Nuovo Testamento mostra ripetutamente quanto sia giusta e adeguata l’ira di Dio.

Quell’ira è sempre la risposta corretta e amorevole contro la malvagità e l’ingiustizia, una comprensibile indignazione motivata da una bontà e da un amore perfetti, che mira al benessere di tutto il creato. L’ira di Dio è semplicemente la risposta appropriata dell’amore alla corruzione e alla prevaricazione. Di conseguenza, il peccato provoca in Dio una passione nei confronti delle vittime del male e contro i suoi autori. L’ira di Dio si può considerare un’altra espressione del suo amore.