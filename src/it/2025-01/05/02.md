---
title:  Addolorato dal male
date:   26/01/2025
---

Il Dio della Bibbia ama la giustizia e odia il male. Il peccato e il male, quindi, suscitano in lui una passione che si esprime a favore di quanti sono oppressi e maltrattati, ma anche nei casi in cui il male compiuto da un individuo colpisce soprattutto se stesso. Dio detesta la malvagità perché nuoce sempre alle sue creature, anche se autoinflitta. Nelle narrazioni bibliche, il Signore viene ripetutamente provocato all’ira da quello che gli studiosi biblici definiscono il ciclo della ribellione:

- Il popolo si ribella a Dio e compie azioni malvagie, a volte orribili, tipo il sacrificio di bambini e altre abominazioni;
- Dio si ritrae per le decisioni prese dal popolo;
- Il popolo è oppresso da potenze straniere;
- Il popolo implora Dio perché lo liberi;
- Dio, con la sua grazia, libera il popolo;
- Il popolo si ribella nuovamente al Signore, talvolta più decisamente di prima;
- Di fronte a questa spirale di malvagità e infedeltà, tuttavia, Dio affronta ripetutamente la slealtà umana, ma lo fa con una fedeltà infinita, un’indulgenza paziente, una grazia sorprendente e una profonda compassione.

`Leggere il Salmo 78. Qual è la risposta di Dio di fronte alle ripetute ribellioni del suo popolo?`

Secondo la Bibbia, l’amore e la giustizia sono intrecciati. L’ira divina è la giusta risposta dell’amore contro la malvagità, che ferisce sempre qualcuno amato da Dio. Non troviamo un solo caso in cui Dio sia arbitrariamente o ingiustamente furioso. E, nonostante il suo popolo lo abbia ripetutamente abbandonato e tradito, nel corso dei secoli egli ha continuato pazientemente a elargire compassione al di là di ogni ragionevole aspettativa (Ne 9:7-33), dimostrando così l’insondabile profondità della sua tolleranza e del suo amore misericordioso. Infatti, secondo il Salmo 78:38, Dio «che è pietoso, perdona l’iniquità e non distrugge il peccatore. Più volte trattenne la sua ira e non lasciò divampare tutto il suo sdegno».

`Ti è successo sicuramente di indignarti per il male fatto ad altri. In che modo questo sentimento ti aiuta a comprendere meglio l’ira di Dio contro il male?`