---
title:  Giusta indignazione
date:   28/01/2025
---

Ci sono diverse forme eccessive di rabbia, ma la Bibbia insegna anche che esiste una “giusta indignazione”. Immaginiamo una madre che osserva la figlia di tre anni mentre gioca ai giardini; improvvisamente un uomo l’aggredisce. Non si dovrebbe infuriare? Certo che sì. La rabbia è la giusta risposta dell’amore in una circostanza simile. Questo esempio ci aiuta a capire la «giusta indignazione» di Dio.

`Leggere Matteo 21:12,13 e Giovanni 2:14,15. Che cosa ci dice la reazione di Gesù davanti alla mercificazione del tempio?`

In questi casi, Gesù mostra lo «zelo divino» della giusta indignazione contro coloro che avevano trasformato il tempio di Dio in un «covo di ladri» per approfittare delle vedove, degli orfani e dei poveri (Mt 21:13; cfr. Gv 2:16). Il tempio e i servizi, che avrebbero dovuto essere simbolo del perdono benevolo di Dio e della purificazione dei peccatori, venivano invece sfruttati per truffare e opprimere i più vulnerabili. Gesù non avrebbe dovuto arrabbiarsi per questo abominio?

Marco 10:13,14 e 3:4,5 ci mostrano altri esempi della sua giusta indignazione. Quando la gente portava i bambini a Gesù e «i discepoli rimproveravano quelli che li portavano, il Maestro si dispiaceva molto, infatti «Gesù, veduto ciò, s’indignò e disse loro: “Lasciate che i bambini vengano da me”» (Mr 10:13,14).

Altrove, quando i farisei lo accusarono di avere infranto il sabato guarendo, Gesù chiese loro: «È permesso, in un giorno di sabato, fare del bene o fare del male? Salvare una persona o ucciderla?» (3:4). «Allora Gesù, guardatili tutt’intorno con indignazione, rattristato per la durezza del loro cuore, disse all’uomo: “Stendi la mano!” Egli la stese, e la sua mano tornò sana» (v. 5).

L’ira di Cristo in questa circostanza è associata al dolore per la durezza dei farisei; è l’ira giusta dell’amore, proprio come quella attribuita a Dio nell’Antico Testamento. Come può l’amore non essere turbato dal male, soprattutto quando ferisce gli oggetti di quel sentimento?

`Come evitare di giustificare la rabbia egoistica come “giusta indignazione”? Perché è facile cadere in questo equivoco?`