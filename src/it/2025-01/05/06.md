---
title:  Mostrare compassione
date:   30/01/2025
---

Sebbene l’ira divina sia una cosa «terribile», non è affatto immorale o priva di amore. Al contrario, nell’Antico e nel Nuovo Testamento, Dio esprime l’ira contro il male proprio in virtù del suo amore. Quell’ira è terribile per la natura insidiosa del male a confronto con la pura bontà e lo splendore del Padre. A tal proposito, l’amore è essenziale per Dio, l’ira no. Dove non ci sono male o ingiustizia, non c’è nemmeno collera. Alla fine, l’atto di annientare il peccato dall’universo, frutto di un amore supremo, renderà superflue anche l’ira e la collera, perché non ci saranno mai più ingiustizia o malvagità, ma solo l’eternità della beatitudine e della giustizia in una relazione d’amore perfetta. Non esisterà più l’ira divina perché non sarà più richiesta. Che pensiero stupendo!

`Alcuni temono che l’ira divina possa essere involontariamente interpretata come una licenza alla vendetta umana. Leggere Deuteronomio 32:35; Proverbi 20:22; 24:29; Romani 12:17-21 ed Ebrei 10:30. In che modo questi testi mettono in guardia dalla voglia di vendetta umana?`

Secondo la Scrittura, Dio ha il diritto di giudicare, e quando succede lo fa sempre con perfetta giustizia. Sia l’Antico sia il Nuovo Testamento riservano esplicitamente la vendetta a lui. Come scrive Paolo in Romani 12:19, «Non fate le vostre vendette, miei cari, ma cedete il posto all’ira di Dio; poiché sta scritto: “A me la vendetta; io darò la retribuzione”, dice il Signore» (citando Deuteronomio 32:35).

Se Dio alla fine pronuncerà il giudizio contro l’ingiustizia e il male, Cristo ha creato una via per tutti coloro che credono in lui. Infatti, «saremo per mezzo di lui salvati dall’ira» (1 Te 1:10; cfr. Ro 5:8,9).

Tutto questo in conformità con il piano divino: «Dio, infatti, non ci ha destinati a ira, ma a ottenere salvezza per mezzo del nostro Signore Gesù Cristo» (1 Te 5:9). L’ira divina non è annullata, ma coloro che hanno fede in Gesù ne saranno affrancati grazie a Cristo.

`In che modo l’espiazione di Cristo ha preservato la giustizia liberandoci dall’ira? Sapendo che abbiamo ottenuto qualcosa che non meritavamo, non dovremo forse dimostrare gratitudine nei confronti degli altri?`