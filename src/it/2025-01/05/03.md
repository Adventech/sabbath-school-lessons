---
title:  Dio è lento all’ira
date:   27/01/2025
---

Dio si adira per il male perché egli è amore. È talmente compassionevole e benevolo al punto che un profeta biblico l’ha persino «rimproverato» di essere troppo misericordioso!

`Prendiamo la vicenda di Giona e riflettiamo sulla reazione di quell’uomo di fronte al perdono compassionevole di Dio nei confronti dei Niniviti, in Giona 4:1-4. Che suggestioni ci vengono in mente? (Cfr. Mt 10:8).`

La reazione di Giona davanti alla misericordia divina è significativa per due motivi principali: in primo luogo, rivela la durezza di cuore di quell’uomo, il quale odiava a tal punto gli Assiri per quello che avevano fatto a Israele da non volere che Dio fosse in alcun modo pietoso con loro. Un insegnamento straordinario! Dobbiamo guardarci da questo stesso atteggiamento, per quanto comprensibile. Tra tutti, proprio quelli che hanno ricevuto la grazia di Dio dovrebbero riconoscere quanto sia immeritata ed essere quindi disposti a estenderla ad altri.

In secondo luogo, la reazione di Giona rafforza la centralità della compassione e della grazia nel carattere di Dio. Giona aveva familiarità con la misericordia divina: «Sapevo infatti che tu sei un Dio misericordioso, pietoso, lento all’ira e di gran bontà e che ti penti del male minacciato» (4:2). Sapeva che il Signore avrebbe rinunciato a giudicare Ninive, perché egli tratta con giustizia e misericordia tutti i popoli e le nazioni.

L’espressione ebraica tradotta «lento all’ira» o «longanime» potrebbe essere resa letteralmente «lungo di naso». Nell’idioma ebraico, l’ira era infatti metaforicamente associata al naso, e la lunghezza del naso simboleggiava il tempo necessario per adirarsi. I riferimenti in cui Dio viene detto «lungo di naso», quindi, significano che è lento all’ira e tollerante. Mentre gli esseri umani non tardano ad adirarsi, lui è molto paziente e dona la grazia liberamente e abbondantemente, senza tuttavia giustificare il peccato o chiudere un occhio sull’ingiustizia. Al contrario, Dio stesso espia il peccato e il male attraverso la croce, in modo da poter essere giusto e giustificare coloro che credono in lui (Ro 3:25,26).

`Ti è mai successo di non essere comprensivo nei confronti di qualcuno che ti ha fatto un torto? Come ricordare al meglio ciò che Dio ha fatto per te, in modo da diventare più gentile con l’altro? È possibile farlo senza però tollerare il peccato o consentire abusi?`