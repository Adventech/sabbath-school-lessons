---
title:  Il canto per la mia amata
date:   11/03/2025
---

Dio ha manifestato attraverso modi sorprendenti il suo amore e la sua giustizia nell’ambito del conflitto cosmico. Tuttavia, qualcuno potrebbe chiedersi: avrebbe potuto fare di più per prevenire e/o eliminare il male? Abbiamo analizzato un quadro di questo conflitto secondo cui egli ha agito nel rispetto del libero arbitrio indispensabile per la più efficace espressione della relazione d’amore tra lui e l’umanità. Inoltre, ha agito all’interno di vincoli morali, o regole d’ingaggio, in una disputa cosmica sul suo carattere, risolvibile solo con la dimostrazione del suo amore.

`Leggere Isaia 5:1-4. Chi parla in questi versetti? A chi si riferisce Isaia? Cosa rappresentano la vigna e il suo proprietario? Qual è il significato delle azioni di quel proprietario a beneficio della vigna? Che cosa producono?`

In questi versetti, Isaia dedica un canto alla sua amata, una vigna. Il proprietario della vigna è Dio stesso e la vigna rappresenta il suo popolo. Ma le implicazioni possono essere estese anche all’opera più ampia che il Signore compie in questo mondo. Secondo questi versetti, il proprietario della vigna (Dio) ha fatto tutto ciò che ci si poteva ragionevolmente aspettare per assicurarne la fioritura. La vigna avrebbe dovuto produrre uva buona, ma ha fornito solo «uva selvatica», che altre traduzioni definiscono «senza valore». In effetti, l’espressione ebraica potrebbe essere tradotta letteralmente con frutti maleodoranti. La vigna di Dio produce uva marcia.

In Isaia 5:3 è Dio stesso a parlare, per invitare gli uomini a «giudicare» tra lui e la sua vigna. E al versetto successivo pone la domanda più importante: «Che cosa si sarebbe potuto fare alla mia vigna più di quanto ho fatto per essa? Perché, mentre mi aspettavo che facesse uva, ha fatto uva selvatica?». Cosa avrebbe potuto fare di più? È singolare che il Signore chieda ad altri di giudicare il suo agire.

`Quando si guarda alla croce, dove Dio ha offerto se stesso come sacrificio per tutti i nostri peccati, perché la frase «che cosa si sarebbe potuto fare di più alla mia vigna che io non abbia fatto per essa?» assume un significato del tutto sorprendente?`