---
title:  La parabola della vigna
date:   12/03/2025
---

Nella parabola della vigna, in Matteo 21, Gesù riparte da quanto letto in Isaia 5, facendo ulteriore luce sul carattere e sulle azioni del proprietario della vigna a beneficio della stessa.

`Leggere Matteo 21:33-39 considerando in particolare la domanda di Isaia 5:4. Cosa avrebbe potuto fare di più?`

La prima parte della parabola di Cristo cita direttamente il brano di Isaia 5. Il proprietario «affitta la sua vigna a dei vignaiuoli e se ne va in viaggio» (Mt 21:33).

Tuttavia, quando quel vignaiolo invia due volte i suoi servi (i profeti) a raccogliere i frutti, quelli che l’hanno affittata li picchiano e li uccidono (vv. 34-36). Alla fine, manda il Figlio (Gesù), pensando: «Avranno rispetto per mio figlio» (v. 37). Ma uccideranno anche lui, pronunciando queste parole: «Costui è l’erede; venite, uccidiamolo, e facciamo nostra la sua eredità. Lo presero, lo cacciarono fuori dalla vigna e l’uccisero» (vv. 38,39).

Cosa avrebbe potuto fare di più? Il Padre ci ha tanto amati da dare il suo Figlio prediletto (Gv 3:16). Se il conflitto cosmico ha le caratteristiche qui indicate, non può essere risolto prematuramente con l’esercizio del potere divino, ma occorre una dimostrazione pubblica del carattere di Dio, arrivata in ultima analisi con l’opera di Cristo (Ro 3:25,26; 5:8). Cosa potremmo chiedere di più a un Dio che (in Cristo) si è fatto mettere sulla croce per noi, in modo da giustificarci senza compromettere in alcun modo la sua giustizia e il suo amore perfetti?

L’evento della croce dimostra che Dio ha fatto tutto ciò che poteva per mitigare ed eliminare il male, ma senza compromettere il contesto per il fiorire dell’amore autentico. Se fosse stata disponibile una strada migliore, il Signore non l’avrebbe forse percorsa? Se gli uomini soffrono tanto in questo conflitto cosmico, Dio patisce più di tutti. Osservando la croce, si coglie la portata della sofferenza e del dolore che il peccato ha provocato per il Signore. Eppure, la libertà insita nell’amore era talmente sacra che Cristo è stato disposto a sopportare ogni cosa per noi.

`Leggere Isaia 53:4. Chi riguardano le «malattie» e i «dolori» che Cristo ha portato sulla croce? Che prezzo ha avuto la nostra salvezza?`