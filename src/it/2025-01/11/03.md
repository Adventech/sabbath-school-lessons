---
title:  Il giusto e colui che giustiﬁca
date:   10/03/2025
---

Un passo per volta, l’opera di Cristo vanifica quella del diavolo. Secondo 1 Giovanni 3:8, «è stato manifestato il Figlio di Dio: per distruggere le opere del diavolo» e per «distruggere, con la sua morte, colui che aveva il potere sulla morte, cioè il diavolo» (Eb 2:14). Tuttavia, la sconfitta totale del suo dominio nefasto si realizzerà in due fasi. La prima, grazie al sacrificio sulla croce, dove Cristo smentisce le calunnie di Satana. La seconda, quando lui e il suo regno saranno distrutti.

`Leggere Romani 3:23-26 e 5:8. In che modo Cristo vanifica le accuse del diavolo?`

Come abbiamo visto, il nemico sostiene che Dio non è pienamente giusto e amorevole. Ma in Cristo, il Signore ci offre la rivelazione definitiva della sua giustizia e del suo amore, e lo fa attraverso la croce.

Dopo la morte di Gesù «Satana si vide smascherato. I suoi reali moventi erano svelati agli angeli fedeli e a tutto l’universo. Egli si era manifestato come un assassino. Versando il sangue del Figlio di Dio aveva definitivamente perduto la simpatia delle creature del cielo. Da quel momento il suo campo di azione sarebbe stato ridotto; davanti agli angeli non avrebbe più potuto accusare i discepoli di Gesù di debolezza e di peccato. L’ultimo legame di simpatia tra Satana e gli altri mondi era stato infranto» - DA, 761 [p. 569].

`Leggere Apocalisse 12:10-12 alla luce di Genesi 3:15. In che modo questo passo aiuta a comprendere meglio il significato cosmico della vittoria di Cristo sulla croce?`

La storia della redenzione ci fornisce prove sufficienti per essere fiduciosi circa l’azione di un Dio che opera sempre per ottenere il meglio per tutti gli interessati. Il Dio delle Scritture fa sempre ciò che è buono e preferibile, considerate le scelte a sua disposizione nel gran conflitto (De 32:4; 1 S 3:18; Sl 145:18; Da 4:37; Ab 1:13; Ap 15:3; Ge 18:25).

`Perché è così importante la dimostrazione della giustizia e dell’amore di Dio nel conflitto cosmico? Quando rifletti sulla croce e sul piano della redenzione, in che modo l’agire di Dio ti trasmette fiducia nel suo amore anche nel momento della prova e della sofferenza?`