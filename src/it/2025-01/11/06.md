---
title:  L’onore di Dio pienamente ristabilito
date:   13/03/2025
---

In definitiva, il nome di Dio viene rivalutato in ogni modo. Grazie all’opera del Padre, del Figlio e dello Spirito Santo nel piano della redenzione, la giustizia perfetta e l’amore di Dio si manifestano al di là di ogni ragionevole dubbio (cfr. Ro 3:25,26; 5:8).

`Leggere Romani 3:1-4 alla luce di Isaia 5:3,4. In che modo ogni accusa contro Dio viene smascherata e decade nel conflitto cosmico?`

In Romani 3 e Isaia 5, vediamo che Dio invita le creature comuni a giudicare il suo carattere, anche se non avremmo il diritto o lo status per farlo. Alla fine, quando tutti i «libri» saranno aperti, avremo le prove della sua giustizia e integrità perfette. Dio si affermerà davanti a tutto il creato intelligente.

`Leggere Apocalisse 15:3 e 19:1-6. Che cosa ci dicono questi passi circa il pieno ristabilimento dell’onore di Dio alla fine dei tempi?`

In tutta la Scrittura, Dio si preoccupa della sua reputazione. Perché? Non si può avere una relazione d’amore profonda con qualcuno di cui si detesta il carattere o di cui non ci si fida. Se qualcuno dicesse al vostro coniuge o al vostro futuro coniuge bugie orribili che vi riguardano, fareste tutto il possibile per confutarle, perché, se credute, distruggerebbero la vostra relazione d’amore.

Alla fine, Dio viene scagionato alla croce, grazie al piano complessivo della redenzione. Nel giudizio precedente l’avvento, egli viene scagionato davanti all’universo che osserva. E ancora, nel giudizio post-avvento, durante il quale «i redenti giudicheranno persino gli angeli» (1 Co 6:2,3), Dio viene scagionato, poiché ai redenti è stata data l’opportunità di rivedere i libri e verificare in autonomia come mai Dio abbia agito in un determinato modo, e che tutti i suoi giudizi sono stati sempre e solo perfettamente giusti e amorevoli. Chi di noi non ha tante domande alle quali vorrebbe ricevere risposta? Prima che tutto sia finito, le avremo (cfr. 1 Co 4:5). Tutti s’inginocchieranno e s’inchineranno e ogni bocca confesserà che Gesù è il Signore (Fl 2:10,11). Tutto questo fa parte della rivalutazione del carattere di Dio.