---
title:  L’ideale divino e la volontà riparatrice
date:   19/02/2025
---

`Leggere Efesini 1:9-11. Cosa dice questo testo a proposito della predestinazione? Certe persone sono predestinate a essere salvate mentre altre a essere perdute?`

Il termine greco tradotto con «predestinazione» qui e altrove nella Scrittura, prohorizo, non significa che Dio determini in modo causale la storia. Quel vocabolo vuol dire semplicemente «decidere in anticipo». Chiaro, si può decidere qualcosa in anticipo unilateralmente, oppure farlo in modo da tenere conto delle libere scelte altrui. Dio si affida esattamente a quest’ultima modalità.

Qui, come in altri casi (Cfr. Ro 8:29,30), il termine tradotto «predestinato» si riferisce a ciò che Dio progetta per il futuro dopo aver tenuto conto di ciò che egli conosce a riguardo delle libere scelte fatte dalle creature. In questo modo, Dio può guidare provvidenzialmente la storia verso i buoni fini auspicati per tutti, pur rispettando il tipo di libertà richiesta per un’autentica relazione d’amore.

Efesini 1:11 dichiara che Dio opera «secondo il proposito di colui che compie ogni cosa secondo la decisione della propria volontà». Significa che determina l’esito di ogni situazione esattamente come lui desidera? Estrapolato dal contesto, Efesini 1:9-11 potrebbe sembrare affermare questo punto di vista. Tuttavia, l’interpretazione sarebbe in contraddizione con i molti testi letti in precedenza, dove gli esseri umani talvolta rifiutano «la volontà di Dio» (Lu 7:30; cfr. 13:34; Sl 81:11-14). Dato che la Bibbia non si contraddice, come interpretare il testo di Efesini 1:11 in modo che risulti coerente con il resto della Scrittura?

Il brano in questione ha assolutamente senso se si riconosce semplicemente una distinzione tra quella che potremmo chiamare la «volontà ideale» di Dio e la sua «volontà riparatrice». La prima riguarda ciò che egli auspica e che accadrebbe nel caso tutti rispettassero i suoi desideri. La volontà riparatrice è invece quella che ha già tenuto conto di ogni altro fattore, comprese le libere scelte delle creature, che a volte si discostano dai desideri divini. Efesini 1:11 sembra fare riferimento proprio a quest’ultima.

La preveggenza di Dio è così potente che, pur conoscendo tutte le scelte che le persone faranno, comprese quelle sbagliate, può ancora operare «tutte le cose che cooperano al bene» (Ro 8:28).

`Quanto ci rassicura questa verità?`