---
title:  Onnipotente
date:   17/02/2025
---

La Bibbia rivela la straordinaria potenza di Dio. Al suo interno troviamo innumerevoli racconti in cui quella potenza opera dei miracoli. Eppure, nonostante ciò, accadono molte cose contrarie alla sua volontà.

`Leggere Apocalisse 11:17; Geremia 32:17-20; Luca 1:37 e Matteo 19:26. Che cosa ci insegnano questi passi sulla potenza di Dio?`

Questi e altri testi insegnano che Dio è onnipotente e che sostiene il mondo con la sua potenza. In effetti, l’Apocalisse lo definisce più volte «Signore, Dio onnipotente» (Ap 11:17; cfr. 2 Co 6:18, Ap 1:8; 16:14; 19:15; 21:22) e la parola pantokrator significa letteralmente «onnipotente». L’onnipotenza di Dio non è dichiarata solo a parole, ma si manifesta in tante circostanze sorprendenti, dove la utilizza per liberare il suo popolo o per intervenire miracolosamente nel mondo. Tuttavia, affermare che Dio è onnipotente non equivale a dire che può fare qualsiasi cosa. La Scrittura insegna che certe cose non le può fare; per esempio, 2 Timoteo 2:13 dichiara che Dio «non può rinnegare se stesso». Di conseguenza, la maggior parte dei cristiani concorda sul fatto che sia onnipotente, che abbia cioè il potere di fare qualsiasi cosa senza però generare contraddizioni, qualsiasi cosa logicamente possibile e coerente con la natura stessa di Dio. La preghiera di Cristo nel Getsemani dimostra che il Signore non può fare cose che si configurerebbero come una contraddizione. Mentre Gesù ripeteva che «a Dio ogni cosa è possibile» (Mt 19:26), avvicinandosi alla crocifissione, lo invocava con queste parole: «Padre mio, se è possibile, allontana da me questo calice; tuttavia, non come voglio io, ma come vuoi tu» (26:39). Certo, il Padre aveva il potere assoluto di liberarlo dalle sofferenze della croce, ma non poteva farlo salvaguardando anche la salvezza dei peccatori. O l’una o l’altra cosa, non c’era scelta.

`La Scrittura insegna anche che Dio vuole salvare tutti (Cfr. 1 Ti 2:4-6; Tt 2:11; 2 P 3:9; Ez 33:11), ma non tutti saranno salvati. Quali sono le implicazioni circa la realtà del libero arbitrio e i limiti del potere di Dio rispetto agli esseri a cui è stato concesso?`