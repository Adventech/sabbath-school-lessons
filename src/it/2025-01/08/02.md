---
title:  Il nostro Dio sovrano
date:   16/02/2025
---

«Dio è sovrano», insegnava il pastore dei giovani al gruppo di scuola media che stava seguendo. «Significa che controlla tutto ciò che accade». Uno studente, perplesso, rispose: «Quindi Dio aveva il controllo anche quando è morto il mio cane? Perché l’ha ucciso?». Provando a rispondere, il pastore disse: «Questa è una domanda difficile. Ma a volte Dio ci fa attraversare momenti difficili per prepararci ad affrontare cose ancora più complicate in futuro. Ricordo quanto fu difficile quando morì il mio cane. Ma quell’esperienza mi ha aiutato ad affrontare un momento ancora più duro: la morte di mia nonna. Ti convince?». Dopo una lunga pausa, il ragazzo rispose: «Quindi, Dio avrebbe ucciso il mio cane per prepararmi all’uccisione di mia nonna?» - Marc Cortez, cit. in John C. Peckham, Divine Attributes: Knowing the Covenantal God of Scripture, Baker Academic, Michigan 2021, p. 141.

Talvolta si dà per scontato che ogni cosa che accade dipenda dalla volontà di Dio. Dopo tutto, è onnipotente. È impossibile che accada qualcosa contrario alla sua volontà! Ogni cosa, dunque, anche le peggiori, sono state volute da Dio. Questo, almeno, è ciò che insegna questa teologia.

`Leggere Salmo 81:11-14; Isaia 30:15,18; 66:4 e Luca 13:34. Secondo questi testi, la volontà di Dio ha sempre il sopravvento?`

Anche se molti credono che Dio debba sempre ottenere ciò che vuole, la Bibbia racconta una storia ben diversa, parlando di un Padre che sperimenta desideri inesauditi. Le cose che accadono sono spesso l’esatto contrario di ciò che Dio auspicherebbe. In molti casi, egli dichiara esplicitamente che le vicende vanno in direzione radicalmente opposta alla sua volontà. Egli avrebbe desiderato un determinato esito per il suo popolo, che invece ne ha scelto un altro. «Ma il mio popolo non ha ascoltato la mia voce… Oh, se il mio popolo volesse ascoltarmi, se Israele volesse camminare nelle mie vie!» (Sl 81:11,13,14).

`Rifletti sulle implicazioni di una teologia che attribuisce tutto ciò che accade alla volontà diretta di Dio. Quanti e quali problemi, soprattutto nel contesto del male, creerebbe una tale teologia?`