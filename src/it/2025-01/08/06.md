---
title:  Cristo ha sconﬁtto il mondo
date:   20/02/2025
---

Se ogni cosa avvenisse secondo la volontà ideale di Dio, non sarebbe esistito il male, ma solo la perfetta serenità dell’amore e dell’armonia. L’universo recupererà alla fine questa volontà ideale e perfetta di Dio. Nel frattempo, egli opera in modo tale da tenere conto delle libere scelte compiute dalle sue creature.

Immaginiamo un contest di cucina in cui tutti i partecipanti sono obbligati a utilizzare una serie di ingredienti prefissati per preparare una torta, con la facoltà però di aggiungere tutti quelli che desiderano. Il risultato finale sarà determinato, almeno in parte, anche da quegli ingredienti che il pasticciere non ha scelto. Analogamente, poiché Dio si è impegnato a rispettare la libertà delle creature, necessaria all’amore, molti degli «ingredienti» che compongono la storia del mondo non sono stati scelti da lui, ma sono esattamente l’opposto di quelli che avrebbe desiderato.

Secondo questa prospettiva, la provvidenza divina non è semplicemente unidimensionale, come se Dio controllasse unilateralmente tutto ciò che accade. Occorre invece avere (almeno) una visione bidimensionale di tale provvidenza. Ci sono cose in questo mondo indirizzate direttamente da Dio, ma altre sono il risultato delle libere decisioni delle creature (come tutti i mali).

`Leggere Giovanni 16:33. Quale speranza ci offre il testo, anche in mezzo alle sofferenze?`

Soprattutto nei momenti di sofferenza o di prova, la fede delle persone può vacillare perché si crede erroneamente che Dio le risparmierà dalle sofferenze e dalle prove di questa vita. Ma Gesù ci racconta una storia molto diversa, avvertendo i suoi seguaci che vivranno prove e tribolazioni in questo mondo; resiste però una speranza, perché Cristo ha «vinto il mondo» (Gv 16:33).

Sperimentare sofferenze e prove non significa che dipendano dalla volontà di Dio. Dobbiamo sempre tenere presente il quadro generale: il gran conflitto. Tuttavia, possiamo essere fiduciosi perché Dio può trarre il bene anche da eventi dolorosi. E, se ci fidiamo di lui, potrà servirsi anche delle nostre sofferenze per avvicinarci a lui, e motivarci a essere compassionevoli e a prenderci cura degli altri.