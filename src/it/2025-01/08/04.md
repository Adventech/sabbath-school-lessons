---
title:  Amare Dio
date:   18/02/2025
---

L’onnipotenza di Dio non presuppone da parte sua la facoltà di fare ciò che è logicamente impossibile. Di conseguenza, non può stabilire in modo causale che qualcuno lo ami liberamente. Amare liberamente significa poterlo fare senza essere costretti, quindi è impossibile per definizione costringere qualcuno ad agire «liberamente». In sostanza, come abbiamo visto e come occorre ribadire, Dio non può forzare nessuno ad amarlo, perché nel momento stesso in cui dovesse farlo, non sarebbe più amore.

`Leggere Matteo 22:37 e Deuteronomio 6:4,5. Che cosa ci dicono questi versetti sulla realtà del libero arbitrio?`

Il comandamento più grande, amare Dio, dimostra il desiderio da parte sua che tutti lo amino. Ma la realtà è diversa. Perché, allora, Dio non fa sì che tutti lo amino? È bene ripeterlo: perché l’amore, per essere tale, deve essere espresso gratuitamente.

`Leggere Ebrei 6:17,18 e Tito 1:2. Che cosa ci rivelano questi testi?`

In Numeri 23:19 leggiamo: «Dio non è uomo, da dover mentire». Egli non mente mai (Tt 1:2), mantiene sempre la parola data e non infrange mai una promessa (Eb 6:17,18). Di conseguenza, se ha promesso o si è impegnato a fare qualcosa, il suo agire futuro sarà moralmente circoscritto da quella promessa. Quindi, nella misura in cui egli, nella maggior parte dei casi, concede alle creature la libertà di scegliere, anche contrariamente alla sua volontà, non può essere ritenuto responsabile di quelle scelte.

Se Dio si è impegnato a concedere il libero arbitrio, gli esseri umani hanno la capacità di esercitare la libertà contravvenendo i suoi desideri ideali. Tragicamente, molte persone agiscono esattamente così, per cui succedono fatti contrari alla sua volontà e ai suoi auspici, ma che non sono certo attribuibili a lui.

`Hai mai fatto cose con la consapevolezza che fossero contrarie alla volontà divina? Comprendi la realtà e le possibili terribili conseguenze del libero arbitrio?`