---
title:  Chi è il mio prossimo?
date:   20/03/2025
---

Nel racconto di Luca, subito dopo la dichiarazione di Gesù in merito ai due più grandi comandamenti, un dottore della legge, «volendosi giustificare, disse a Gesù: “E chi è il mio prossimo?”» (Lu 10:29). Per rispondere, il Maestro espone la parabola del buon Samaritano, ormai per noi familiare, ma a quell’epoca sconvolgente.

`Leggere la parabola del buon Samaritano in Luca 10:25-37. Cosa suggerisce questa vicenda alla luce dell’appello dei profeti in favore della misericordia e della giustizia e di tutte le prevaricazioni che gruppi differenti di persone hanno inflitto ai loro simili nel corso dei secoli?`

Gesù non ha solo parlato di giustizia, ma è venuto a portarla. Egli era e sarà il compimento della chiamata profetica e del desiderio di giustizia (cfr. Lu 4:16-21 alla luce di Is 61:1,2). Rappresenta il desiderio di tutte le nazioni, specialmente di quelle che riconoscono la necessità di essere liberate.

In aperta contrapposizione con il nemico, che si arrogava il potere e cercava di usurpare il trono di Dio, Gesù ha abbassato se stesso identificandosi con le vittime del peccato, dell’ingiustizia e della prevaricazione (senza essere contaminato dal peccato) e ha sconfitto il nemico, donandosi per amore e stabilire in questo modo la giustizia in quanto giusto e giustificatore di tutti quelli che credono. Come possiamo pretendere di preoccuparci della legge per la quale Cristo è morto se non ci preoccupiamo di quelle che egli definisce le questioni più rilevanti della legge stessa?

«Giudicherà il mondo con giustizia, giudicherà i popoli con rettitudine. Il SIGNORE sarà un rifugio sicuro per l’oppresso, un rifugio sicuro in tempo d’angoscia» (Sl 9:8,9). Sulla medesima falsariga, Salmo 146:7-9 aggiunge che Dio «rende giustizia agli oppressi, dà il cibo agli affamati. Il SIGNORE libera i prigionieri, il SIGNORE apre gli occhi ai ciechi, il SIGNORE rialza gli oppressi. Il SIGNORE ama i giusti, il SIGNORE protegge i forestieri, sostenta l’orfano e la vedova, ma sconvolge la via degli empi».

`Cosa ci insegnano la vita e il ministero di Gesù quando si tratta di raggiungere chi ha bisogno? Anche se non possiamo fare dei miracoli, come aiutare tante persone ferite?`