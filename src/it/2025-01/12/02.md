---
title:  I due comandamenti più grandi
date:   16/03/2025
---

Per riflettere su ciò che potremmo fare, individualmente e collettivamente, per far progredire l’amore e la giustizia di Dio nel nostro mondo, è opportuno concentrarsi su quanto il Signore Dio ci ha ordinato di fare.

`Leggere Matteo 22:34-40. Gesù come risponde alla domanda posta dal dottore della legge?`

È Gesù in persona a dire, «“Ama il Signore Dio tuo con tutto il tuo cuore, con tutta la tua anima e con tutta la tua mente”. Questo è il grande e primo comandamento. Il secondo, simile a questo, è “Ama il tuo prossimo come te stesso”». Questi comandamenti, tuttavia, non sono indipendenti. «Da questi due comandamenti dipendono tutta la legge e i profeti» (Mt 22:37-40). In effetti, si tratta di citazioni tratte dall’Antico Testamento.

`Leggere Matteo 19:16-23. Le risposte di Gesù alle domande del giovane ricco come si collegano al suo scambio con il dottore della legge in Matteo 22?`

Che cosa succede? Perché Gesù risponde così a quell’uomo? E che cosa dovrebbero suggerirci questi scambi, indipendentemente dalla nostra posizione o dalla nostra condizione?

«Cristo chiese la sola rinuncia che avrebbe permesso al giovane di acquisire un carattere veramente cristiano. Le sue parole erano sagge, sebbene sembrassero severe ed esigenti. L’unica speranza per lui stava nell’accettarle e nel seguirle. Ma la sua alta posizione e le sue ricchezze esercitavano un influsso negativo sul suo carattere; accordando loro un’importanza esagerata, avrebbero preso nel suo cuore il posto di Dio. Rifiutare a Dio qualcosa significava indebolire la forza morale perché le attrattive di questo mondo, se accarezzate, per quanto incerte e indegne, crescono sino a impegnare tutta la nostra attenzione» - DA, 520 [pp. 383,384].

`Non siamo tutti chiamati a vendere ogni cosa che abbiamo, come il giovane ricco, ma c’è qualcosa nella nostra vita a cui non vogliamo rinunciare e che potrebbe determinare la rovina eterna?`