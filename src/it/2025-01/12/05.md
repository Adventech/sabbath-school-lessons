---
title:  Chiamati a stabilire la giustizia
date:   19/03/2025
---

I profeti sottolineano continuamente l’appello di Dio alla giustizia nella società. Più e più volte, la Scrittura non si tira indietro nell’evidenziare situazioni dalle quali emergono sopraffazione e prevaricazione. In effetti, l’appello affinché Dio esprima il giudizio è lo stesso che gli viene rivolto affinché stabilisca la giustizia.

Per esempio, il profeta Isaia non risparmia parole sull’ingiustizia che regnava in Israele in quel periodo. Il suo appello all’equità dovrebbe risuonare forte e chiaro nelle nostre orecchie. «Imparate a fare il bene; cercate la giustizia, rialzate l’oppresso, fate giustizia all’orfano, difendete la causa della vedova!» (Is 1:17).

Più avanti annuncia «guai a quelli che fanno decreti iniqui per spogliare del loro diritto i poveri del mio popolo… Che farete il giorno che Dio vi visiterà, il giorno che la rovina giungerà da lontano? Presso chi fuggirete in cerca di soccorso? Dove lascerete la vostra gloria?» (10:1-3).

Allo stesso modo, anche il profeta Geremia proclama il messaggio di Dio: «Guai a colui che costruisce la sua casa senza giustizia e le sue camere senza equità; che fa lavorare il prossimo per nulla e non gli paga il suo salario… Tuo padre forse non mangiava e beveva? Però faceva ciò che è retto e giusto, e tutto gli andava bene» (Gr 22:13,15,16).

`Leggere Matteo 23:23-30. Secondo Gesù, che cosa è più importante? Cosa pensi che intenda quando parla di «cose che bisogna fare»?`

Se qualcuno pensasse che l’ingiustizia fosse una preoccupazione dei soli profeti dell’Antico Testamento, vediamo chiaramente che questa era la massima preoccupazione dello stesso Cristo: «Guai a voi, scribi e farisei ipocriti, perché pagate la decima della menta, dell’aneto e del comino, e trascurate le cose più importanti della legge: il giudizio, la misericordia e la fede. Queste sono le cose che bisognava fare, senza tralasciare le altre» (Mt 23:23). Nel passo parallelo di Luca, Gesù lamenta: «trascurate la giustizia e l’amore di Dio!» (Lu 11:42).

`Se ti dovessi concentrare sulle «cose che bisogna fare», quindi sulle vere priorità, di cosa ti accorgeresti?`