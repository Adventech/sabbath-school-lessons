---
title:  Dio ama la giustizia
date:   18/03/2025
---

La Bibbia afferma che Dio ama la giustizia e odia il male (Cfr. Sl 33:5; Is 61:8), ed è profondamente preoccupato per l’ingiustizia, che provoca la giusta indignazione di chi ne è vittima. L’Antico e il Nuovo Testamento ci mostrano un Dio costantemente impegnato a favore degli oppressi e degli emarginati, e al tempo stesso giustamente indignato contro chi pratica questi abusi.

`Leggere il Salmo 82. In che modo questo Salmo esprime la preoccupazione di Dio per la giustizia in questo mondo? Che valenza assume per il nostro presente?`

Secondo l’interpretazione di molti commentatori, da un lato, questo brano critica i governanti terreni responsabili dell’ingiustizia nella società, dall’altro fa riferimento al tempo in cui Dio giudicherà i governanti celesti (gli «dèi») che si nascondono dietro i giudici e i governanti corrotti di questa terra (stiamo parlando ovviamente delle forze demoniache). In particolare, ai governanti viene chiesto: «Fino a quando giudicherete ingiustamente e avrete riguardo agli empi?» (Sl 82:2). Viene inoltre prescritto loro: «difendete la causa del debole e dell’orfano, fate giustizia all’afflitto e al povero! Liberate il misero e il bisognoso, salvatelo dalla mano degli empi» (vv. 3,4).

Qui e in altre parti, i profeti dell’Antico Testamento lanciano un chiaro appello alla giustizia. Non si tratta di una preoccupazione secondaria della Scrittura, anzi è al centro del messaggio dei profeti in tutto l’Antico Testamento, ma anche delle parole pronunciate da Gesù nel periodo vissuto sulla terra. Non è certo un mistero ciò che Dio desidera e richiede a quanti affermano di amarlo e di obbedirgli. Lo specifica chiaramente in Michea 6:8 (e in passi analoghi): «O uomo, egli ti ha fatto conoscere ciò che è bene; che altro richiede da te il SIGNORE, se non che tu pratichi la giustizia, che tu ami la misericordia e cammini umilmente con il tuo Dio?».

Questo sentimento aleggia in tutta la Scrittura. Leggiamo a tal proposito le parole di Gesù: «Da questo conosceranno tutti che siete miei discepoli, se avete amore gli uni per gli altri» (Gv 13:35; cfr. 1 Gv 4:8-16).

`Quale sarebbe la realtà delle nostre famiglie e delle nostre chiese se ci concentrassimo su Michea 6:8 e mettessimo in pratica quelle esortazioni? In qualsiasi contesto ti possa trovare, come potresti dare senso concreto all’applicazione di questi principi?`