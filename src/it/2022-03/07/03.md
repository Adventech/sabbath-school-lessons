---
title:  Chi è nostro Padre
date:   08/08/2022
---

Scrive Oswald Chambers: «Avete chiesto a Dio che cosa farà? Non ve lo dirà mai. Dio non ci rivela quello che sta per fare; egli ci rivela chi è» - My Utmost for His Highest, Barbour & Company Inc., Uhrichsville, OH; 2 gennaio 1963. 

`Cosa voleva dire Chambers con quell’affermazione?` 

Come sappiamo, il libro di Giobbe inizia con la grande tragedia personale di quest’uomo, che perde tutto tranne la propria vita e sua moglie, la quale gli suggerisce: «ma lascia stare Dio, e muori!» (Gb 2:9). Segue una discussione durante la quale i suoi amici cercano di capire come mai sia successo tutto ciò. Dio resta in silenzio, poi appare improvvisamente al cap. 38 e parla: «Chi è costui che oscura i miei disegni con parole prive di senno» (v. 2). Senza fare una pausa, pone a Giobbe circa 60 domande sorprendenti. Aprite la Bibbia e scorretele nei capitoli 38 e 39. Dopo l’ultima domanda, Giobbe replica: «Ecco, io sono troppo meschino; che ti potrei rispondere? Io mi metto la mano sulla bocca. Ho parlato una volta, ma non riprenderò la parola; due volte, ma non lo farò più» (40:4,5). Ma Dio non ha finito. Ricomincia a porre un’altra serie di domande «pesanti» in successione. 

`Che cosa stava cercando di dire il Signore a Giobbe e quale effetto ebbero su di lui le sue parole? Giobbe 42:1-6`

Dio non risponde a nessuno dei perché sollevati dagli amici di Giobbe, ma dipinge un quadro della propria illimitata grandezza, rivelatasi nella straordinaria opera della creazione. A quel punto, Giobbe non ha bisogno di alcuna risposta. La necessità di spiegazioni è stata eclissata da un quadro dominato dalla magnificenza di Dio. Questo episodio rivela un paradosso affascinante: la speranza e l’incoraggiamento possono derivare dalla nostra consapevolezza di sapere così poco. Istintivamente, cerchiamo di trovare un conforto conoscendo ogni cosa, e così ci demoralizziamo quando non possiamo sapere. Ma a volte il Signore illumina la nostra ignoranza perché ci rendiamo conto che la speranza dell’uomo può trovare sicurezza solo in un essere molto superiore a noi. 

`Stanno accadendo delle cose che non riesci a capire? Prova a concentrarti sul pensiero del carattere di Dio e troverai la forza di perseverare, nonostante ciò al momento ti resti incomprensibile.`