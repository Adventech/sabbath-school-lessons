---
title:  La presenza del nostro Padre
date:   09/08/2022
---

«Perché io, il Signore, il tuo Dio, fortifico la tua mano destra e ti dico: Non temere, io ti aiuto!» Isaia 41:13 

Una volta qualcuno ha detto: «Quando Dio sembra distante, chi è che insinua questo concetto?». Ogni volta che un problema ci assilla ipotizziamo il suo abbandono. La verità è che il Signore non va da nessuna parte; la presenza divina sembrava molto remota agli Ebrei in esilio, ma per mezzo di Isaia furono rassicurati della futura liberazione. Anche se il ritorno a Gerusalemme vero e proprio sarebbe avvenuto molto tempo dopo, Dio voleva che il suo popolo sapesse di non essere mai stato lasciato e che c’erano tutte le condizioni per continuare a sperare. 

`Quale può essere la speranza per quelle persone che aspettano con ansia di venire liberate? In che modo questa promessa è utile anche per noi, che siamo in attesa della fine del nostro esilio su questa terra? Isaia 41:8-14`

Una delle immagini più efficaci di questo brano si trova al versetto 13, dove il Dio sovrano dell’universo dice al suo popolo di non temere, perché egli è colui che fortifica «la tua mano destra». Un conto è immaginare Dio a guidare gli eventi sulla terra dall’alto di un trono luminoso distante anni luce; ben altro è rendersi conto che ci è talmente vicino da prendere la mano del suo amato popolo. Quando siamo troppo indaffarati, può essere difficile pensare che sia così vicino, ma se ci ricordiamo che egli è l’Emmanuele, «Dio è con noi», il discorso cambia. Quando la presenza di Dio è con noi, lo sono anche i suoi obiettivi, le sue promesse e la sua potenza trasformatrice. 

`Cerca di fare questo esperimento nei prossimi giorni: ogni volta che puoi prova a ricordare a te stesso che il Dio dell’universo ti è talmente vicino da stringerti la mano, e sta personalmente promettendoti il suo aiuto.`