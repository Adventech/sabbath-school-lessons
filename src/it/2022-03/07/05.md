---
title:  Il Padre e i suoi progetti per noi
date:   10/08/2022
---

`Tutti sono alla ricerca della speranza, ma dove la si trova? Per qualcuno, nel sorriso di un amico; per altri, nasce dalla sicurezza economica o dalla stabilità matrimoniale. Dove pensi di trovare, solitamente, speranza e coraggio?`

Nel libro di Geremia, il profeta scrive a persone che avevano perso la speranza a motivo del loro esilio. «Là, presso i fiumi di Babilonia, sedevamo e piangevamo ricordandoci di Sion» (Sl 137:1). Ma anche se sono tristi, Geremia spiega per quali ragioni non devono abbandonare la speranza. 

`Quali ragioni vengono avanzate in Geremia 29:1-10?`

In questo passaggio ci sono tre importanti motivi di speranza che meritano un approfondimento: 

1. Dio dice al suo popolo che non deve perdere la speranza, perché quella condizione non è frutto del caso o di un’imprevedibile crudeltà. Egli afferma: «io ho fatto condurre da Gerusalemme a Babilonia» (v. 4). Anche se pare circondato dal male, Giuda non ha mai abbandonato il palmo delle mani di Dio.  

2. Il Signore dice al popolo di non perdere la speranza perché egli può operare anche nelle difficoltà contingenti; «Cercate il bene della città dove io vi ho fatti deportare, e pregate il SIGNORE per essa; poiché dal bene di questa dipende il vostro bene» (v. 7).  

3. Il Signore dice al popolo di sperare perché porrà fine al suo esilio in un momento stabilito; «Quando settant’anni saranno compiuti per Babilonia, io vi visiterò e manderò a effetto per voi la mia buona parola facendovi tornare in questo luogo» (v. 10). 

Dopo aver spiegato loro come si sia preoccupato del loro passato, del loro presente e come avrebbe continuato a farlo anche nel futuro, Dio trasmette meravigliosamente il proprio appassionato interesse per la sua gente (vv. 11-14). 

`Leggere i versetti 11-14, sostituendo il tuo nome al pronome personale, come se il Signore si stesse rivolgendo direttamente a te. Pensa a queste promesse ogni volta che ti trovi in una situazione conflittuale.`