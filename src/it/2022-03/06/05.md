---
title:  Impegno radicale
date:   03/08/2022
---

> <p></p>
> «Se dunque il tuo occhio destro ti fa cadere in peccato, cavalo e gettalo via da te; poiché è meglio per te che uno dei tuoi membri perisca, piuttosto che vada nella geenna tutto il tuo corpo» Matteo 5:29 

`Rifletti sulle parole appena lette di Gesù. Le potresti definire radicali, perché?`

Agire radicalmente è necessario, non perché il Signore abbia reso difficile la vita del cristiano, ma perché siamo stati noi e la nostra cultura ad allontanarci così tanto dai suoi piani originali. Capita che ci si svegli e ci si chieda: «Come posso essermi allontanato a tal punto da Dio?». La risposta è sempre uguale: un passo alla volta. Leggiamo Matteo 5:29,30. Gesù parla nel contesto del peccato di natura sessuale, ma i princìpi che enuncia sono validi anche per qualsiasi altro peccato e possono trovare una reale applicazione nella nostra crescita generale in Cristo. 

`Quale punto cruciale Gesù fa emergere con quelle parole? Siamo davvero letteralmente invitati a mutilarci?`

Gesù, naturalmente, non ci esorta a ferire il nostro corpo. Ci chiede piuttosto di controllare le nostre menti e, di conseguenza, il corpo a qualunque costo. Notiamo che il testo non dice «pregate e Dio rimuoverà all’istante le tendenze peccaminose dalla vostra esistenza». A volte può anche succedere, per grazia, ma spesso siamo invece chiamati a prendere l’impegno radicale di rinunciare a qualcosa o di cominciare a fare qualcosa che non rientri affatto nelle nostre intenzioni. Può trattarsi di un vero crogiolo! Più frequentemente prenderemo le giuste decisioni, maggiormente diventeremo forti, sempre più si indebolirà l’influenza della tentazione nella nostra vita.  

Il Signore talvolta si serve delle prove per attirare la nostra attenzione, quando siamo assediati da troppe distrazioni assordanti. Solo nella prova ci rendiamo conto di esserci allontanati da Dio e solo allora può configurarsi come un appello rivoltoci, affinché prendiamo la decisione radicale di tornare a camminare secondo i suoi piani. 