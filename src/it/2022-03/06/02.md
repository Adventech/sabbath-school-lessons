---
title:  Lo Spirito della verità
date:   31/07/2022
---

Ti è mai capitato di chiedere in preghiera «Signore, rendimi buono», e poi accorgerti di non avere ottenuto niente? È possibile richiedere che la grande forza trasformatrice di Dio agisca in noi senza che le nostre vite ne risentano? Sappiamo che il Signore ha illimitate risorse soprannaturali ed è impaziente di metterle liberamente a nostra disposizione; noi vorremmo realmente approfittarne, pur tuttavia la nostra personalità non sembra cambiare in maniera sensibile rispetto a ciò che Dio ci offre. Perché? Il motivo è semplice, ma anche scomodo: sebbene lo Spirito abbia il potere infinito di trasformarci, le nostre scelte possono limitare il raggio di azione divino. 

`Leggere Giovanni 16:5-15. In questo passaggio Gesù chiama lo Spirito Santo «Spirito di verità» (v. 13). Secondo questa definizione, cosa fa per noi lo Spirito Santo?`

Lo Spirito Santo può renderci consapevoli della nostra condizione di peccato, ma non può farci pentire. Può anche mostrarci la verità più grande che riguarda Dio, ma non può costringerci a credere o a ubbidire. Se Dio ci obbligasse, anche in maniera sfumata, perderemmo la libertà di scelta e Satana lo accuserebbe di manipolare le nostre menti e i nostri cuori e, conseguentemente, di essere scorretto nel gran conflitto. Quando quest’ultimo è esploso in cielo, Dio non costrinse Satana e nemmeno gli angeli a credere nella sua bontà e giustizia, tanto meno li costrinse al pentimento. E nel giardino dell’Eden, quando ancora era tutto in gioco, Dio fu molto esplicito parlando di quell’albero che sorgeva in mezzo al giardino, ma non impedì ad Adamo ed Eva di esercitare la propria libertà e disubbidirgli. Nemmeno oggi il Signore agisce diversamente con noi, così lo Spirito ci presenta la verità su Dio e sul peccato, e poi chiede: «In virtù di quello che ti ho mostrato, che cosa farai adesso?». La stessa cosa avviene quando siamo nel mezzo della prova, che talvolta si verifica perché non abbiamo ubbidito o non ci siamo pentiti dei nostri peccati. Per permettere al nostro Padre di operare in situazioni simili, dobbiamo scegliere coscientemente di aprire le porte al pentimento e all’ubbidienza, affinché la sua potenza entri in noi e ci trasformi. 

`A quali convincimenti ti ha condotto di recente lo «Spirito di verità»? Riesci ad ascoltare sufficientemente la sua voce? Quali scelte stai facendo, usufruendo del libero arbitrio?`