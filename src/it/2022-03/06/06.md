---
title:  Il bisogno di perseverare
date:   04/08/2022
---

`Leggere il racconto della lotta tra Giacobbe e Dio (Genesi 32). Perché occorre perseverare anche nello sconforto più totale? (Considerare l’intero contesto della situazione che riguardava Giacobbe).`

Possiamo sapere ciò che è giusto ed esercitare la nostra volontà per fare la cosa più opportuna; ma quando ci troviamo sotto pressione è molto difficile continuare ad aderire a Dio e alle sue promesse. Per questo siamo così deboli e pieni di paure. Una delle grandi qualità del cristiano è dunque la perseveranza, la capacità di andare avanti nonostante la voglia di mollare tutto.  

Tra i migliori esempi in questo senso, la Bibbia ci propone quello di Giacobbe; molti anni prima egli aveva ingannato suo fratello Esaù e il padre Isacco, facendosi assegnare il diritto di primogenitura (Ge 27) e da allora era scappato per sottrarsi al desiderio di vendetta di Esaù. Anche se aveva ricevuto meravigliose promesse riguardanti la guida e la benedizione del Signore, durante il sogno di una scala che raggiungeva il cielo (Ge 28), continuava a essere terrorizzato. Giacobbe era disperato perché la rassicurazione di essere accettato, ricevuta da Dio, e le promesse fattegli molti anni prima, erano ancora valide. Dopo aver sostenuto una lotta con un essere che in realtà era Gesù, ebbe l’anca slogata. Non era più in grado di combattere per il dolore insopportabile. Poi lo scenario cambia: si passa dalla lotta all’abbraccio. Giacobbe si aggrappa a Gesù con dolore indicibile finché non riceve la certezza della sua benedizione. Così Gesù gli dice: «Lasciami andare, perché spunta l’alba» (32:26). Giacobbe fu benedetto perché resistette al dolore. A noi capita la stessa cosa; Dio, magari, ci può slogare l’anca e poi chiederci per mezzo della sofferenza di aggrapparci a lui. In realtà, le pene di Giacobbe proseguirono - era ancora zoppicante quando incontrò il fratello. In apparenza sembrava una situazione penalizzante, ma per Giacobbe costituì un’indicazione della sua forza. 

`Quali sono alcune scelte pratiche che possono aiutarti a perseverare con il Signore nonostante lo sconforto e la tentazione (stile di vita, scelta delle letture, costumi legati alla salute, vita spirituale)?`