---
title:  La volontà disciplinata
date:   02/08/2022
---

I sentimenti sono tra i peggiori nemici della nostra volontà. Viviamo in una cultura che ci bombarda sempre più di immagini e suoni che si rivolgono direttamente ai nostri sensi, scatenando emozioni - rabbia, paura o concupiscenza - senza che ce ne rendiamo conto. Quante volte pensiamo a cose del tipo: «Cosa voglio per cena?», «Cosa ho voglia di fare oggi?», «Sono soddisfatto di fare questo acquisto?». I sentimenti sono dunque profondamente coinvolti nei nostri processi decisionali. I sentimenti non sono necessariamente negativi, ma le mie sensazioni su una cosa possono avere poco a che fare con il fatto che sia giusta o meno. A volte possono addirittura ingannarci («il cuore è ingannevole più di ogni altra cosa», Gr 17:9) e creare un quadro distorto della realtà, spingendoci a scelte sbagliate ed esponendoci a prove confezionate con le nostre stesse mani. 

`Nella Bibbia, quali esempi puoi citare a proposito di personaggi che hanno fatto scelte basate più sui sentimenti che sulla Parola di Dio? Con quali conseguenze? Leggere, per esempio, Genesi 3:6; 2 Samuele 11:3,4; Galati 2:11,12`

`Che cosa preoccupa Pietro e cosa vuole invece che facciano i suoi interlocutori? 1 Pietro 1:13`

Pietro comprese che la mente è il timone del corpo; se abbandoniamo il suo controllo saremo alla mercé di qualunque sentimento soffi sul nostro cammino. Immaginiamo di procedere lungo uno stretto sentiero che porta alla casa del Pastore e di incontrare diversi bivi che conducono a differenti destinazioni, alcune delle quali non vorremmo visitare. Altre invece ci tentano; costituiscono un richiamo per i nostri sensi, le nostre emozioni e i nostri desideri. Se, però, decidiamo di deviare, abbandonando il giusto sentiero per prendere un’altra strada, potrebbe poi essere troppo difficile ritornare indietro. 

`Quali importanti decisioni ti accingi a prendere? Chiediti onestamente: «Come faccio a sapere se mi sto basando sui sentimenti, le emozioni, i desideri per fare una scelta antitetica con la Parola di Dio?»`