---
title:  La combinazione divino-umano
date:   01/08/2022
---

Qual è il risultato migliore in assoluto che tu abbia mai conseguito? Presumibilmente, qualunque esso sia, non deve essere arrivato per caso. Se in questa vita si vuole raggiungere un traguardo importante, occorrono tempo e impegno. Il nostro discepolato per Cristo non sfugge a questa regola. 
 
`In che modo Paolo descrive l’opera che Dio compie, ma altresì il ruolo dell’uomo in tale processo? Colossesi 1:28,29; cfr. Deuteronomio 4:4; Luca 13:24; 1 Corinzi 9:25; Ebrei 12:4 `
 
Colossesi 1:29 presenta un’analisi davvero interessante di come Paolo consideri il proprio rapporto con Dio in relazione a quest’opera. Dice che sta lottando, ma con l’ausilio della potenza di Dio. Il verbo «affaticarsi» significa «lavorare fino allo sfinimento». Questo termine era particolarmente usato in associazione agli atleti che si allenavano. Il verbo «combattere», che segue subito dopo, può voler dire in qualche lingua «agonizzare»; l’immagine è proprio quella dell’atleta che lotta con tutte le forze per vincere; ma poi Paolo aggiunge un elemento al concetto, e cioè che non sta lottando con le forze di cui dispone ma con quelle che gli mette a disposizione il Signore. Il ministero di Paolo è stato quindi portato avanti con grande disciplina e sforzo personale, ma anche con il potente intervento di Dio. Questo sforzo abbinato si rende necessario anche quando cerchiamo di crescere a immagine di Cristo. È importante ricordarlo perché viviamo in un mondo nel quale si punta a ottenere sempre di più con il minimo sforzo possibile, una tendenza insinuatasi anche nel cristianesimo; alcuni predicatori promettono che è sufficiente credere, e lo Spirito Santo ricadrà su di noi dotandoci di una straordinaria forza soprannaturale che ci permetterà di compiere grandi miracoli. Questa si rivela però una pericolosa mezza verità, perché può convincere le persone che basta tranquillamente attendere questa energia restando comodamente seduti sulla propria poltrona. 
 
`Qual è la tua esperienza personale relativa a quel tipo di lotta di cui parla Paolo? Come posso imparare ad arrendermi alla volontà divina? `