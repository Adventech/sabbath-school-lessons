---
title:  Intercedere per la grazia
date:   29/08/2022
---

`Leggere Esodo 32:1-14. Quale ruolo è chiamato a svolgere Mosè secondo questi passi?  `

Dopo che il popolo aveva iniziato ad adorare il vitello d’oro, Dio decise che era troppo e annunciò la sua distruzione, promettendo contemporaneamente a Mosè che avrebbe fatto di lui una grande nazione. Ma invece di accettare l’offerta di Dio, Mosè lo implorò affinché si mostrasse misericordioso con il suo popolo, e il Signore si placò. Esodo 32:1-14 solleva due importanti questioni:  

1. L’offerta avanzata da Dio di distruggere il popolo e benedire Mosè rappresentava per quest’ultimo un banco di prova; il Signore voleva che Mosè dimostrasse tutta la sua compassione per quel popolo disubbidiente; la prova fu superata. Analogamente a quanto fece Gesù, Mosè invocò pietà per i peccatori, rivelando qualcosa di molto interessante: talvolta il Signore può permettere di farci incappare in forti ostilità e dover superare delle prove in modo che lui, noi e l’universo spettatore possano vedere quanta compassione dimostriamo per chi è ostinato. 

`Quali ragioni avanzò Mosè per chiedere al Signore di non distruggere Israele? `
 
2. Questo brano mostra come l’ostilità e la disubbidienza siano un’opportunità per rivelare la grazia, un dono di cui le persone hanno bisogno quando meno se lo meritano, e quando anche noi non avremmo alcuna voglia di offrirlo; ma nel momento in cui Miriam criticò suo fratello Mosè, egli invocò il Signore perché la guarisse dalla lebbra (Nu 12). Quando Dio si adirò contro Core e i suoi seguaci, minacciando di annientarli, Mosè si gettò con la faccia a terra e chiese pietà per le loro vite. Il giorno dopo, quando Israele mormorò contro Mosè e Aronne per la morte dei ribelli e Dio minacciò nuovamente la sua distruzione, Mosè si gettò ancora con la faccia a terra e disse ad Aronne di fare espiazione per tutti loro (Nu 16). Nella propria mansuetudine, nell’altruismo dimostrato anche nei momenti difficili, Mosè cercò la grazia a favore di chi certamente non la meritava. 
 
`Pensa a delle persone che conosci e che non sembrerebbero meritare la grazia. In che modo, esercitando mansuetudine e altruismo, puoi rivelare loro la grazia del Signore? `