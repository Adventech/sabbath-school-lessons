---
title:  Amare chi ci fa del male
date:   30/08/2022
---

È stato detto: «Amare i nemici non significa che ci viene chiesto di amare la polvere sotto la quale è sepolta la perla, ma la perla stessa che giace nella polvere… Dio non ci ama perché siamo amabili per natura, ma lo diventiamo proprio perché egli ci ama». 
 
`Quando pensi ai tuoi «nemici», vedi la perla o la polvere che la circonda? `
 
`Gesù ci sollecita ad amare e a pregare in favore dei nostri nemici; quale esempio tratto dal mondo della natura utilizza? Cosa vuole insegnarci? Matteo 5:43-48 `
 
Al versetto 45, Gesù cita l’esempio del Padre per illustrarci come trattare chi ci fa del male, e forse ci mette nella peggiore situazione possibile. Il Maestro dice che suo Padre manda la benedizione della pioggia sui giusti e sugli ingiusti; e se egli si comporta così, che cosa dovremmo fare noi?  

Gesù non sta cercando di dirci che dovremmo manifestare sempre un sentimento caloroso e illogico nei confronti di chi è la causa dei nostri problemi, sebbene anche questo sia possibile; l’amore per i nostri nemici, fondamentalmente, non si esprime con un sentimento specifico che li riguarda, ma piuttosto con delle azioni ben precise che rivelano interesse e considerazione. Gesù conclude questo passaggio con un versetto che spesso è motivo di discussioni: «Voi dunque siate perfetti, come è perfetto il Padre vostro celeste» (v. 48). Ma il suo significato è molto chiaro in quel contesto: chi vuole essere perfetto come Dio deve dimostrare amore per i propri nemici, come Dio lo dimostra verso i suoi. Essere perfetti, secondo un’ottica divina, significa amare l’opposto e per farlo occorre la mansuetudine del cuore che solo il Signore può dare. 
 
`Tenendo a mente la nostra definizione di mansuetudine, pensa ai cambiamenti di cui hai bisogno affinché il Signore possa donarti quel tipo di mansuetudine del cuore che ti aiuterà ad avere il giusto atteggiamento nei confronti dei tuoi «nemici». `