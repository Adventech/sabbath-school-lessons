---
title:  Lezione
date:   22/09/2022
---

Ci potremmo anche essere abituati: da quando siamo arrivati in questo mondo siamo destinati a soffrire, perché siamo creature cadute e questa è la nostra sorte. Nella Bibbia non si trova alcuna promessa che smentisca questo dato, anzi… 
 
`Quale ulteriore contributo apportano i seguenti testi all’argomento in questione? Atti 14:22; Filippesi 1:29; 2 Timoteo 3:12 `
 
Ma anche in questo contesto di dolore, ci sono due cose che occorre ribadire: 1. Cristo, nostro Signore, ha sofferto molto più di chiunque altro essere umano; sulla croce «egli portava i nostri dolori, quelli di cui si era caricato» (Is 53:4); quello che avvertiamo individualmente, egli lo patì collettivamente per tutti noi. Lui, che era puro, diventò «peccato per noi» (2 Cor 5:21), soffrendo in un modo che non possiamo nemmeno lontanamente immaginare. 2. Quando proviamo dolore, dovremmo ricordarci i risultati della sofferenza di Cristo, cioè quello che ci è stato promesso: il suo gesto d’amore. 
 
`Che cosa ci è stato promesso? Giovanni 10:28; Romani 6:23; Tito 1:2 e 1 Giovanni 2:25 `
 
A prescindere dalle nostre sofferenze, grazie a Gesù, al fatto di essersi fatto carico della punizione del peccato, grazie alla grande rivelazione del vangelo - mediante la fede possiamo essere resi perfetti in Gesù da subito - abbiamo la promessa della vita eterna. Abbiamo la promessa che grazie a quanto compiuto da Cristo, alla pienezza e alla completezza della sua vita perfetta e del suo perfetto sacrificio, la nostra esistenza su questa terra, pur ricca di dolore, delusioni e contrassegnata dalla perdita delle persone care, non è altro che un istante, un flash, un avvenimento passeggero di fronte all’eternità che ci attende, un’eternità da vivere in nuovi cieli e nuova terra, liberata dal peccato, dalla sofferenza e dalla morte. 

E tutto questo ci viene promesso e assicurato solo grazie a Cristo e al crogiolo al quale si è sottoposto, perché un giorno non lontano egli possa vedere «il frutto del suo tormento interiore, e ne sarà saziato» (Is 53:11). 