---
title:  Calore estremo
date:   28/07/2022
---

Finora abbiamo preso in considerazione molti tipi di crogiolo ai quali attinge il Signore per purificare le nostre esistenze e renderle simili a quelle del suo amato Figlio. Certo, qualcuno potrebbe giungere alla conclusione che siamo davanti a un Dio severo ed estremamente esigente. Qualcuno potrebbe certamente dire: «Sappiamo che Dio vuole per noi qualcosa di buono, ma questi esempi non rivelano certo amore e interesse. Fanno piuttosto apparire il Signore un prepotente. Si è prefissato un obiettivo che è causa per noi di considerevoli sofferenze e non possiamo farci nulla». 

La verità è che finché vivremo su questa terra, che trasuda di peccato, capiremo solo in minima parte il perché di certe cose. Nel cielo comprenderemo meglio (1 Co 4:5; 13:12), ma per il momento dobbiamo vivere con la tensione di credere che Dio sia presente e abbia cura di noi, anche se le cose non sempre vanno per il verso giusto. Questa tensione è descritta molto bene dal profeta Isaia. 

Leggere Isaia 43:1-7. Ai versetti 2 e 3, il Signore dice che il suo popolo attraverserà le acque e camminerà sul fuoco. Sono immagini figurate di situazioni estremamente pericolose, ma forse fanno accenno al passaggio del mar Rosso e del Giordano, circostanze entrambe rischiose, ma che hanno spianato la strada verso una nuova vita. Forse ci aspettavamo di sentire dire da Dio che egli avrebbe protetto il suo popolo da questi pericoli, che lo avrebbe guidato lungo un percorso sicuro. Ma, analogamente al pastore del Salmo 23, egli ci dice invece che quando verranno i tempi difficili, i suoi fedeli non devono farsi schiacciare dalla paura, perché lui è accanto a loro.  

`Torniamo a Isaia 43:1-7. Elencare le diverse forme di conforto che il Signore assicura al suo popolo nei tempi dell’acqua e del fuoco. Quale immagine del Padre ti fa venire in mente? Quali di queste promesse ti senti di fare tua?`

Potremmo riassumere in tre modi quello che abbiamo imparato sui crogioli di Dio:  

1. Il calore estremo serve a distruggere il peccato, non noi.  

2. Non vuole renderci miserabili ma puri, perché siamo stati creati per essere tali.  

3. Dio ha una cura di noi costante e affettuosa; non ci lascerà mai soli, indipendentemente da cosa ci accadrà. 

`Leggere i seguenti testi: Salmo 103:13,14; Matteo 28:20; 1 Corinzi 10:13; 1 Pietro 1:7. Cosa ci rivelano a proposito del modo di agire e del carattere del Signore? Hai sperimentato personalmente la loro attualità?`