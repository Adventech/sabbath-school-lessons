---
title:  Abraamo nel crogiolo
date:   24/07/2022
---

Leggere Genesi 22. Inaspettatamente e senza alcuna spiegazione, il Signore chiede ad Abraamo di offrire in sacrificio il proprio figlio. Si può facilmente immaginare che cosa deve aver provato quel padre; da un punto di vista umano era un’idea totalmente disgustosa il fatto che un Dio santo richiedesse il sacrificio del proprio figlio. E su un piano spirituale, anche se Abraamo lo trovava ammissibile, che fine facevano le promesse divine di una sua eredità? Senza un figlio sarebbero rimaste inattese. 
 
`Perché Dio chiese ad Abraamo di offrire quel sacrificio?  `
 
La richiesta divina e il momento scelto non furono casuali, anzi, furono calcolati per provocare la più profonda angoscia possibile, poiché «Dio aveva riservato ad Abraamo l’ultima e più terribile prova proprio quando, appesantito dagli anni, avrebbe desiderato ardentemente riposarsi dopo una vita di preoccupazioni e di lavoro». Era una prova partorita dalla mente di un Dio impazzito? Per niente, perché «l’angoscia che il patriarca provò in quei terribili giorni di grande prova gli permise di comprendere, in parte, la grandezza del sacrificio di Dio per la salvezza dell’uomo» - PP, 147,154 [pp. 119,124]. 

Era solo una prova, Dio non aveva alcuna intenzione di costringere Abraamo a uccidere il figlio. Questo episodio mette in luce un aspetto importante del modo di operare che Dio talvolta sceglie. Egli può chiederci qualcosa che non intende realmente farci portare a compimento, può chiederci di andare in un luogo nel quale non intende farci davvero arrivare. Per Dio non conta necessariamente l’esito finale, ma ciò che impariamo mentre siamo forgiati da questo processo. Gesù stava pensando all’esperienza di Abraamo quando disse ai Giudei: «Abraamo, vostro padre, ha gioito nell’attesa di vedere il mio giorno; e l’ha visto, e se n’è rallegrato» (Gv 8:56). Abraamo avrebbe potuto fallire, fraintendendo quelle istruzioni come provenienti da Satana. La chiave, grazie alla quale è riuscito a sopravvivere e ad apprendere in quei momenti, è stata la sua conoscenza della voce di Dio. 
 
`Come riconoscere la voce di Dio? Come capire quando ci parla? In quale modo ti comunica la sua volontà? `