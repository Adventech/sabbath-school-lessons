---
title:  Sopravvivere grazie all’adorazione
date:   26/07/2022
---

`Leggere Giobbe 1:6 - 2:10. Giobbe perché soffrì?`

In questo racconto c’è qualcosa di incredibile. Gli angeli vengono a trovare Dio e Satana li accompagna. Il Signore gli chiede dove sia stato e lui risponde: «Dal percorrere la terra e dal passeggiare per essa» (v. 7). Poi Dio pone la domanda: «Hai notato il mio servo Giobbe?» (v. 8). La domanda in sé non è particolarmente degna di nota, ma chi la pone. Non è Satana a indicare Giobbe quale soggetto da passare al vaglio, ma il Signore. Egli, sapendo esattamente come si sarebbe evoluta la situazione, richiama su Giobbe l’attenzione di Satana; questo povero uomo non ha la più pallida idea del terribile e bollente crogiolo che lo attende, e sebbene sia evidente che le sofferenze gli verranno inferte da Satana e non da Dio, è altrettanto chiaro come il Signore permetta esplicitamente a Satana di distruggere i suoi possedimenti, i suoi figli e la sua salute. Se è stato il Signore a permettere le pene di Giobbe, cosa cambia sapere chi le abbia materialmente inflitte? Dio come può essere giusto e santo se concede esplicitamente a Satana il permesso di far soffrire Giobbe? Si tratta di una situazione limite o è caratteristica del rapporto che Dio intrattiene oggi con noi?  

`Leggere Giobbe 1:20,21. Come reagisce alle prove?`

Si può reagire in due modi a dolori di questa portata: con l’amarezza e la rabbia, tanto da voltare le spalle a un Dio che riteniamo crudele o addirittura inesistente, o aggrappandosi ancora più stretti a lui. Giobbe affronta la catastrofe che lo ha investito restando in presenza di Dio e adorandolo. 

In Giobbe 1:20,21 notiamo tre aspetti dell’adorazione che ci possono confortare nei momenti di angoscia. Intanto, Giobbe accetta la propria impotenza e ammette di non poter rivendicare niente: «Nudo sono uscito dal grembo di mia madre, e nudo tornerò in grembo alla terra» (v. 21). In secondo luogo, riconosce il fatto che il Signore ha ancora il controllo su tutto: «il SIGNORE ha dato, il SIGNORE ha tolto» (v. 21). Per finire, riafferma la propria convinzione nella giustizia divina: «Sia benedetto il nome del SIGNORE» (v. 21). 

`Stai vivendo un momento di prova? Segui le orme battute da Giobbe; in che modo potrebbero essere di aiuto anche a te?`