---
title:  'Seconda inattesa deviazione: la tavola imbandita'
date:   29/06/2022
---

> <p></p>
> «Per me tu imbandisci la tavola, sotto gli occhi dei miei nemici; cospargi di olio il mio capo; la mia coppa trabocca» Salmo 23:5

Nella vita ci imbatteremo inevitabilmente in alcuni nemici; come affrontarli? Ti è mai capitato di restare sveglio per tutta la notte per l’agitazione e nel tentativo di escogitare un modo per vendicarti di chi cerca di farti del male o distruggere il tuo lavoro? Può essere difficile per un cristiano capire come comportarsi con i nemici. 

`Quali tipi di avversari hai avuto nella vita? Come hai reagito nei confronti di chi ha cercato di fare del male a te o a persone care? Fino a che punto hai seguito i consigli di Gesù, riportati in Matteo 5:44, o quelli dell’apostolo Paolo in Romani 12:18-21?`

Nel Salmo 23:5, Davide ci mostra un modo interessante di affrontare i nemici. Egli ne oscura la presenza scegliendo piuttosto di considerare quello che Dio fa per lui. E il Signore prepara un banchetto in suo onore. Secondo la cultura del tempo di Davide, quando un ospite prestigioso interveniva a una festa, il padrone di casa doveva bagnargli il capo con dell’unguento prima che questi entrasse nella sala del banchetto. L’unguento era una miscela composta da olio d’oliva e profumo; quindi l’ospite si sarebbe seduto di fronte a una quantità di cibo ben superiore a quella che avrebbe mai potuto mangiare. 

`In che modo i tre elementi del Salmo 23:5 (tavola, unguento e coppa) ci aiutano a ricordare come Dio provveda per noi anche se siamo nella valle?`

Paolo ci ricorda che «il nostro combattimento infatti non è contro sangue e carne ma contro i principati, contro le potenze, contro i dominatori di questo mondo di tenebre, contro le forze spirituali della malvagità, che sono nei luoghi celesti» (Ef 6:12). I nostri nemici sono quelli che vediamo ma anche quelli che non vediamo e, che ci piaccia o meno, ne siamo circondati. Eppure, quando siamo accanto al pastore, nessun nemico, visibile o invisibile, può rubarci ciò che egli ci ha donato. 

`Ricordi come il pastore si è comportato con te quando ti sei trovato circondato dai nemici? Hai elementi positivi che ti inducono a rendergli grazie nonostante la difficoltà della situazione?`