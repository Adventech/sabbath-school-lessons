---
title:  Una promessa certa per il viaggio
date:   30/06/2022
---

> <p></p>
> «Certo, beni e bontà m’accompagneranno tutti i giorni della mia vita; e io abiterò nella casa del SIGNORE per lunghi giorni» Salmo 23:6

Quando ci troviamo nella valle o accerchiati dai nemici rischiamo di credere di essere stati abbandonati. Non sempre avvertiamo tutto quello che Dio ha fatto, ma lamentiamo il fatto che se ci avesse aiutato non ci troveremmo nella situazione scomoda che dobbiamo affrontare. Ma Davide, ovviamente, non la pensa allo stesso modo. 

`Leggere Salmo 23:6; cfr. Efesini 1:4; 2 Pietro 1:10; Ebrei 11:13-15. Nonostante le prove quali certezze esprime Davide?`
 
Alcune traduzioni dicono che il puro e inesauribile amore divino (l’impegno preso da Dio nel patto) mi «seguirà» per tutti i giorni della mia vita. In realtà il verbo originale ha un significato molto più forte e potrebbe essere che bontà e amore mi «incalzeranno» per tutti i giorni della mia vita (si tratta infatti della stessa forma verbale usata in versetti come Ge 14:14; Gs 10:19; 1 S 25:29, dove è molto chiaro il concetto di «inseguimento»). 

`Quale immagine ti viene in mente se pensi alla bontà e all’amore inesauribile che ti «inseguiranno» per il resto della tua vita? Cosa credi che Davide avesse voluto dirci nel descrivere il modo in cui Dio si prende cura di noi?`
 
Non importa se la valle sarà profonda o i nemici insistenti, la certezza della bontà e dell’amore inesauribile di Dio, così come della guida fino alla fine del viaggio, rimangono fuori questione. Se questi pensieri hanno sostenuto Gesù sul Calvario, devono rincuorare anche noi. A volte, però, le persone alle quali teniamo particolarmente sono piene di dubbi. Analogamente a quanto fece Davide, il modo migliore di rispondere a tali preoccupazioni spesso non è attraverso una descrizione teologica di ciò che Dio può fare, ma piuttosto, come ci mostra Davide al v. 6, attraverso un’affermazione della verità sul nostro Dio, la condivisione di una profonda convinzione personale. 
 
`Partendo dalla tua personale conoscenza del Signore, quale realtà può illustrare la convinzione che la sua bontà e il suo amore inesauribile ci «inseguono»? Quali dimostrazioni in aggiunta potresti trarre dalla Bibbia? Come potresti trasmetterlo a chi invece è nel dubbio? Perché la croce è l’esempio supremo di questo «inseguimento»?`