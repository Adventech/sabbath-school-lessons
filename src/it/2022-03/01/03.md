---
title:  Luoghi da attraversare
date:   27/06/2022
---

> <p></p>
> «Mi conduce per sentieri di giustizia, per amore del suo nome» Salmo 23:3 

Immagina i «sentieri di giustizia» che si aprono davanti a te e proseguono fin dove i tuoi occhi riescono a seguirli; non puoi vederne la fine ma sai che in fondo al viaggio sarai giunto a casa, alla casa di Dio. Se ti concentri riesci a vedere dove conducono i sentieri? Riesci a cogliere distintamente alcuni luoghi, ma altri sono totalmente ostruiti da grandi e pericolosi ostacoli. Talvolta il sentiero scompare oltre un crinale; alcune sue parti si percorrono facilmente, altre con estrema difficoltà. Quando Israele lasciò l’Egitto per incamminarsi verso la terra promessa aveva davanti a sé proprio questo scenario; la stessa descrizione si ritrova in questo salmo. 
 
`Identificare nel Salmo 23 i diversi luoghi che Davide descrive quando il gregge cammina lungo i sentieri di giustizia nel percorso verso la casa del Signore.`
 
Ma perché questi sentieri vengono definiti «di giustizia»? Proponiamo quattro motivazioni importanti:  

1. Sono sentieri giusti perché conducono alla giusta destinazione, la casa del pastore;

2. Perché ci mantengono in armonia con la persona giusta, il pastore;

3. Perché ci insegnano a essere persone giuste, come il pastore;

4. E perché ci offrono la giusta testimonianza e, una volta giustificati, rendiamo gloria al Signore. Che siano facili o difficili, sono comunque sentieri di «giustizia». 

È importante capire che quando Dio ci conduce, non si limita semplicemente a far giungere un pacchetto a destinazione, ma assicura la sua guida e la sua protezione. Come vediamo nei numerosi esempi biblici di questo tipo (che si tratti di condurre Abramo per mezzo delle sue promesse o Israele per mezzo della colonna di fuoco e nuvole), quando Dio guida educa sempre il suo popolo alla giustizia. 
 
`Fino a che punto sei consapevole del fatto che la giustizia sia la priorità del pastore per la tua vita? In che modo le prove possono trasformare la tua esistenza a tal punto da far risplendere meglio il carattere di Cristo?`