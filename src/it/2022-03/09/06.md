---
title:  Un’arma vincente
date:   25/08/2022
---

Leggere 2 Cronache 20:1-30. La lode è un’arma potente, come ebbe modo di verificare Giosafat. Dopo essere stato informato che un vasto esercito stava muovendosi contro di lui, il re non pensò immediatamente all’azione militare ma «si dispose a cercare il Signore» (v. 3). Mentre il popolo di Giuda stava recandosi a Gerusalemme per un digiuno, Giosafat ammise la realtà della situazione, dicendo: «Poiché noi siamo senza forza di fronte a questa gran moltitudine che avanza contro di noi; e non sappiamo che fare, ma gli occhi nostri sono su di te!» (v. 12). 
 
`Quando vedi un «vasto esercito» avvicinarsi, qual è la tua reazione istintiva? Leggendo la reazione di Giosafat nei versetti da 3 a 12, cosa si può imparare sulla gestione di un avversario apparentemente soverchiante? `
 
Quando lo Spirito del Signore investì Iaaziel, questi annunciò con sicurezza: «“Questa battaglia non sarete voi a combatterla: presentatevi, tenetevi fermi, e vedrete la liberazione che il Signore vi darà. O Giuda, o Gerusalemme, non temete e non vi sgomentate; domani, uscite contro di loro, e il SIGNORE sarà con voi”» (v. 17). Quindi adorarono il Signore e innalzarono a lui delle lodi «a gran voce» (v. 19). Anche se sarebbe stato compito di Dio difenderli, dovevano ancora recarsi a fronteggiare il nemico. Ma non era una normale marcia di guerra; Giosafat incaricò un coro di elevare canti di lode al Signore mentre si incamminavano. «Appena cominciarono i canti di gioia e di lode, il SIGNORE tese un’imboscata contro i figli di Ammon e di Moab e contro quelli del monte Seir che erano venuti contro Giuda; e rimasero sconfitti» (v. 22). Secondo l’autore, Dio intervenne nel preciso istante in cui il popolo di Giuda dimostrò la propria fede nella sua promessa, quando cioè iniziò a cantare «le lodi del SIGNORE» (v. 21). 
 
`Rileggere i testi che abbiamo analizzato oggi. Quali princìpi spirituali in essi contenuti possono aiutarti durante il tuo cammino accanto al Signore, soprattutto nei momenti più probanti? `