---
title:  Un testimone convincente
date:   24/08/2022
---

Nel libro degli Atti la lode ebbe un effetto straordinario su quelli che la udirono. Leggere Atti 16:16-34. Dopo essere stati spogliati e frustati duramente, Paolo e Sila furono gettati in prigione. Non c’era nessuno che potesse mettere dell’unguento sulle loro schiene ferite. Avendo come unica compagnia il dolore fisico e le catene ai piedi furono sbattuti nel buio della cella; ma gli altri prigionieri poterono udire i canti e le lodi pronunciate da Paolo e Sila. In seguito a un terremoto e dopo che il carceriere aveva scoperto che nessuno dei prigionieri era fuggito, egli «balzò dentro e tutto tremante, si gettò ai piedi di Paolo e di Sila; poi li condusse fuori e disse: “Signori, che debbo fare per essere salvato?”» (vv. 29,30). 
 
`Perché questo evento fece concentrare l’attenzione del carceriere sul proprio bisogno di salvezza? Quale ruolo ritieni che abbiano avuto i canti e le preghiere di Sila nel convincere gli altri prigionieri a non fuggire, ma anche nella conversione di quest’uomo e di tutta la sua famiglia? `
 
È bello pensare che le nostre lodi possano trasformare i destini di chi ci sta intorno; se Paolo e Sila avessero scelto di lamentarsi e di compatirsi, come avrebbe fatto qualsiasi altro prigioniero, si sarebbe salvato qualcuno quella notte? Non sappiamo cosa accadde in seguito a quel carceriere e ai suoi familiari, ma proviamo a immaginarli intenti a leggere le parole che Paolo scrisse da un’altra prigione a Roma: «Perché vi è stata concessa la grazia, rispetto a Cristo, non soltanto di credere in lui, ma anche di soffrire per lui, sostenendo voi pure la stessa lotta che mi avete veduto sostenere e nella quale ora sentite dire che io mi trovo» (Fl 1:29,30). Ricordando quello che per loro aveva voluto dire la sofferenza dell’apostolo, leggere queste parole deve avere avuto l’effetto di una dolce melodia per il cuore e di uno stimolo a conservarsi fedeli, a qualunque costo.  
 
`Ritieni che qualcuno potrebbe aprirsi a Dio se ascoltasse un canto di lode proveniente dal tuo cuore? Cerca di impegnarti seriamente per essere più esplicito ed espansivo nel rendere gloria a Dio in mezzo agli altri. Non immagini l’esito positivo che potrebbe avere. `