---
title:  L’intelaiatura della lode
date:   21/08/2022
---

Il grande scrittore russo Fëdor Dostoevskij era stato condannato a morte, ma all’ultimo la sentenza fu commutata ed egli passò in prigione alcuni anni. Parlando della sua esperienza, scrisse: «Credete fino alla fine, anche se tutti gli uomini si smarrissero e voi foste gli unici rimasti fedeli, continuate a portare la vostra offerta e rendete gloria a Dio nella vostra solitudine». 

In queste lezioni abbiamo già visto l’incredibile opposizione e persecuzione che ha dovuto subire Paolo; ora lo troviamo in una prigione romana: non è depresso, anzi, scrive con entusiasmo per incoraggiare i credenti di Filippi. 

`Leggere Filippesi 4:4-7. Cosa può avere dato a Paolo la forza per scrivere queste cose mentre era imprigionato? Qual è la chiave per ottenere la pace di Dio?`

Giusto rallegrarsi se va tutto bene, Paolo però ci esorta a farlo sempre; certo, può sembrare un po’ forzato. Se prendiamo alla lettera quello che scrive l’apostolo, non possiamo che dedurre due implicazioni critiche a noi rivolte. La prima è che rallegrarsi sempre significa riuscirci anche quando le circostanze non giustificano in alcun modo la contentezza; la seconda è imparare a farlo anche quando non ne abbiamo alcuna voglia. Paolo ci esorta a lodare Dio anche se molte volte ci pare innaturale. Può sembrare paradossale ma, come vedremo, siamo esortati a rallegrarci proprio perché esistono momenti nei quali tale manifestazione sembra assurda; in altre parole, la lode è un atto di fede e se questa si basa non sulle circostanze, ma sulla verità che riguarda Dio, anche la lode è un atteggiamento da praticare non perché lo stato d’animo ce lo consente ma in virtù di ciò che per noi rappresentano Dio e le sue promesse. E, sorprendentemente, è proprio questa fede che comincia a modellare i nostri pensieri, i nostri sentimenti e le situazioni che ci vedono coinvolti. 

`Paolo coglie nel testo biblico di oggi una verità che riguarda Dio e che gli permette di rallegrarsi pur trovandosi in prigione; quale?`