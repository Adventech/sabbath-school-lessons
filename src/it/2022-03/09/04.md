---
title:  La vita di lode
date:   23/08/2022
---

Anche nelle situazioni più favorevoli, rendere gloria al Signore può non risultare naturale, figuriamoci nei momenti più penosi. Eppure è quello che siamo chiamati a fare. Lodare è un atteggiamento che va praticato fino a quando non si trasforma da gesto rituale, praticato in una determinata occasione, a un’atmosfera che ci vede assorbiti. La lode non dovrebbe essere tanto un gesto specifico quanto piuttosto un modo di essere, di vivere. 

`Per quali motivi Davide rende lode a Dio? Come potremmo fare nostre le parole di questa preghiera? Salmo 145`

Il grande predicatore britannico Charles Haddon Spurgeon scrisse un libro intitolato La pratica della lode. Si basa sul versetto 7 del Salmo 145; in questo breve passaggio, Spurgeon richiama la nostra attenzione su tre elementi importanti che possono aiutarci a sviluppare il senso della lode nella nostra esistenza: 

**1. Quando ci guardiamo intorno pratichiamo la lode.** Se non ci guardiamo intorno per cogliere la grandezza di Dio, non avremo alcun motivo di rendergli gloria. Riusciamo a scorgere intorno a noi cose degne di lode (per esempio, la bellezza del creato)? Cosa possiamo afferrare nel mondo spirituale che sia degno di lode (per esempio, la crescita della fede in un giovane credente)? 

**2. Quando ci ricordiamo ciò che abbiamo visto, pratichiamo la lode.** Se desideriamo vivere in un’atmosfera improntata alla lode, dobbiamo saper ricordarne il motivo. Come riuscire a ripensare ai grandi temi che riguardano il Signore per far sì che il concetto della sua bontà penetri nella nostra mente? 

**3. Quando ne parliamo, pratichiamo la lode.** La lode non rimane confinata nella nostra testa, ma deve sgorgare dalle nostre labbra affinché chi ci è vicino la possa udire. Per quale ragione rendere gloria a Dio oralmente? Quale effetto può avere e su chi? 

`Dedica un po’ di tempo alla riflessione sui tre punti appena esposti. Cosa pensi di poter fare per sviluppare l’abitudine alla lode?`