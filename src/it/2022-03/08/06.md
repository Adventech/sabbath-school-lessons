---
title:  Fedeli anche quando Dio non può essere visto
date:   18/08/2022
---

Pensare che a nessuno interessi quello che ci sta accadendo è davvero sgradevole. Ma pensare che questo qualcuno possa essere Dio è ancora più angoscioso. Secondo gli Ebrei esiliati a Babilonia, le apparenze dicevano che Dio non era molto interessato alla loro condizione; erano ancora in esilio e continuavano a sentirsi abbandonati dal Signore a motivo del loro peccato. Ma Isaia li conforta; il capitolo 40 contiene un bel passaggio nel quale il profeta parla delicatamente di Dio al suo popolo: «Come un pastore, egli pascerà il suo gregge: raccoglierà gli agnelli in braccio, li porterà sul petto, condurrà le pecore che allattano» (v. 11). Ma dopo così tanto tempo, gli esiliati pensavano: «Dove sei Signore? Non abbiamo alcuna prova che tu sia ancora qui e che abbia cura di noi!». 

`In che modo Isaia descrive Dio? Perché tale descrizione intende dare una risposta al pensiero degli Israeliti, secondo i quali «La mia via è occulta al SIGNORE e al mio diritto non bada il mio Dio?» (v. 27). Isaia 40:27-31`

Nel libro di Ester troviamo un altro gruppo di persone alle quali forse era balenata l’idea che la loro strada fosse nascosta al Signore. In questo libro, Dio non è menzionato neanche una volta; in realtà l’intero racconto si sviluppa sul soggetto di un intervento divino per salvare il suo popolo da una legge irrevocabile che lo avrebbe annientato. La storia non descrive solo gli eventi del passato, ma simboleggia anche un tempo futuro in cui il popolo di Dio subirà nuovamente delle persecuzioni e verrà promulgata un’altra legge volta a distruggerlo (Ap 13:15). Sarebbe facile concludere che se tali circostanze si verificassero vorrebbe dire che Dio avrà abbandonato la sua gente; ma noi non dobbiamo temere, perché lo stesso Padre che ha salvato i propri eletti nel racconto di Ester li salverà ancora una volta durante la crisi finale. 

`Abbiamo visto come Isaia abbia descritto Dio agli esiliati; tu come lo presenteresti a delle persone che credono le abbia abbandonate e sia scomparso? Come insegneresti loro a guardare con gli occhi della fede e a non farsi condizionare da ciò che vede l’occhio umano?`