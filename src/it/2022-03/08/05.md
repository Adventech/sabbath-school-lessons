---
title:  Caricarsi di ogni preoccupazione
date:   17/08/2022
---

Una targa esposta in alcune abitazioni recita così: «Perché pregare quando puoi tormentarti?». Ci fa sorridere perché sappiamo quante volte ci turbiamo invece di rivolgerci al Signore e portare a lui ogni preoccupazione. Qualcuno ha detto che quando la vita diventa tutto un nodo non occorre fare altro che darlo a Dio e lasciare che sia lui a scioglierlo; il suo desiderio sarebbe quello di poterlo fare, eppure preferiamo stranamente avvilupparci nei nostri problemi quasi fino a soffocare. Perché aspettiamo la disperazione prima di recarci dal Signore? 

`Leggere 1 Pietro 5:7; cfr. Mt 6:25-33. L’apostolo cita Salmo 55:22; qual è il messaggio basilare del passo? `

Si tratta di un testo molto semplice, che non nasconde nulla di segreto e che significa esattamente quello che dice. Il verbo gettare implica proprio quell’atto: lanciare, dare via, per recidere ogni legame con la causa del dolore. Naturalmente, però, non possiamo gettare ovunque i nostri pesi, la nostra ansia non può scomparire nel vuoto, ma viene affidata al Padre celeste, che ci promette di trovare la soluzione; ecco quello che ci trasmette Gesù nei versetti di Matteo. Per fare questo, il problema non è la complessità dell’azione, ma proprio il fatto che sembra fin troppo semplice, troppo bello per essere vero. L’ansietà è generata da tutta una serie di ragioni, che possono andare dalla pressione derivante dal lavoro a una critica inattesa; dalla sensazione di non essere amati o accettati a preoccupazioni che riguardano la salute o le condizioni economiche; dalla percezione di non essere abbastanza buoni per Dio alla convinzione di non essere stati perdonati. Ma a prescindere da questo, uno dei motivi per i quali restiamo aggrappati ai nostri problemi è la convinzione di poterli risolvere da soli e meglio di chiunque altro. Pietro ci esorta invece a riconsiderare quest’idea; non è compito nostro preoccuparcene perché è il Signore a prendersene cura. Ma Dio se ne prenderà cura fino al punto di intervenire quando, per esempio, si profila un divorzio o ci sentiamo totalmente inutili? La Bibbia dice di sì; egli può trasformare ogni situazione. 

`Quale origine hanno le tue preoccupazioni? Per quanto legittime e gravose, credi che esista qualcosa di troppo difficile per il Signore? Forse il nostro maggiore problema è il fatto che, pur convinti della sua onniscienza e onnipotenza, riteniamo che la sua soluzione non sia di nostro gradimento.`