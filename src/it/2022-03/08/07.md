---
title:  Approfondimento
date:   19/08/2022
---

Leggere da Profeti e re, «L’epoca della regina Ester», 598-606 [cap. 49, pp. 346-349]. 

«Il Signore non ha forse detto che avrebbe mandato lo Spirito Santo a chi glielo avesse chiesto? E questo Spirito non è in realtà una guida vera e concreta? Alcune persone sembrano aver paura di prendere alla lettera Dio, come se fosse una presunzione. Pregano il Signore di insegnare loro qualcosa e allo stesso tempo hanno paura di credere che egli li ammaestri davvero e di dar credito alle promesse di Dio. E allora, se ci accostiamo al nostro Padre celeste con spirito umile e disponibile ad apprendere, impazienti e desiderosi di imparare, perché dovremmo dubitare che egli adempia la sua promessa? Non dobbiamo neanche per un attimo dubitare del Signore e conseguentemente disonorarlo. Quando abbiamo cercato di conoscere la sua volontà, quello che ci resta da fare è essere convinti che saremo guidati e benedetti nell’agire secondo tale volontà. Per paura di mal interpretare i suoi insegnamenti rischiamo di ingannare noi stessi; facciamo anche di questo un soggetto di preghiera e confidiamo totalmente in lui, affinché il suo Spirito ci guidi nella corretta interpretazione dei suoi piani e nell’opera della sua provvidenza» - Manuscript Releases, vol. 6, p. 225. 

«La fede si rafforza entrando in conflitto con i dubbi e le opposte influenze. L’esperienza acquisita durante queste prove ha un valore superiore ai gioielli più preziosi» - 3T, p. 555. 

**Domande per la condivisione**

`1. Discutere delle cose che non vediamo ma alle quali crediamo, cose che sappiamo essere reali e tuttavia non sono visibili. In che modo tale riflessione può aiutarci a capire il significato dell’espressione «vedere colui che è invisibile»?`

`2. Dibattere sulla domanda finale alla lezione di mercoledì. Quante volte ci troviamo in una situazione analoga? Come fare a convincerci che la strada del Signore è la migliore, anche se non sempre è quella che vorremmo?`

`3. Se la «fede si rafforza entrando in conflitto con i dubbi e le opposte influenze», originando qualcosa di estremamente prezioso, come dovremmo riconsiderare tali situazioni difficili?`

`4. Molti sono testimoni di persone, anche fratelli o sorelle nella fede, che hanno vissuto situazioni con esiti terribili. La cosa peggiore che potessimo immaginare, nonostante le preghiere e le migliori intenzioni. Come possiamo comprenderlo alla luce di quello che abbiamo studiato?`