---
title:  La forza della risurrezione
date:   16/08/2022
---

La risurrezione si rivolge al problema dell’impotenza umana; quando pensiamo alla vita, alla morte e alla risurrezione di Cristo spesso individuiamo nella morte l’evento grazie al quale siamo stati resi giusti davanti a Dio, ed effettivamente è così. Eppure la risurrezione aggiunge una dimensione specifica alla salvezza. Quella di Gesù ha un significato profondo non solo perché anticipa la nostra risurrezione in un giorno futuro, ma anche perché ha posto il Salvatore alla destra del Padre, in posizione di forza e autorità. Questa forza è la stessa che Dio mette oggi a nostra disposizione! 
 
`In Efesini 1:18-23 Paolo parla della potenza di Dio. Quali promesse e speranze ti offre la lettura di questi versetti? `
 
Paolo prega affinché gli Efesini comprendano, con l’aiuto di Dio, alcune cose fondamentali. La prima è che esiste la speranza di una trasformazione e di un futuro eterno al quale Gesù ci ha chiamati. La seconda è la corretta comprensione della potenza che è stata manifestata a nostro beneficio.  

L’apostolo tenta poi di descrivere quanto sia straordinaria questa potenza; quella che oggi è a nostra disposizione è la stessa che ha fatto risorgere Gesù, non solo dalla morte alla vita, ma a una condizione di autorità assoluta, alla destra del Padre. Ma Paolo non si ferma qui; la risurrezione non conferì a Gesù semplicemente ogni sorta di potere, ma quello specifico di governare e garantire ogni eventuale cosa di cui il suo popolo avesse necessità… per tutta l’eternità! 
 
`Pensa a quelle aree della tua vita che necessitano della potenza di Cristo risorto, e poi prega affinché essa possa manifestarsi. Che cosa ritieni di poter fare e quali scelte operare per permettere a questa forza di agire con maggiore libertà nella tua vita? `