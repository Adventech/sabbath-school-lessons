---
title:  Nel nome di Gesù
date:   15/08/2022
---

> <p></p>
> «Se mi chiederete qualche cosa nel mio nome, io la farò» Giovanni 14:14 
 
Gesù non sarebbe rimasto a lungo con i discepoli: lui, che era stato per loro sostegno e incoraggiamento, stava per tornare in cielo e i discepoli cominciavano ad avvertire uno stato di confusione e impotenza. Ma anche se non avrebbero potuto vederlo fisicamente, Gesù fece loro una straordinaria promessa. Leggere Giovanni 14:1-14; secondo i versetti 13 e 14, Gesù promette di fare per noi ogni cosa che chiederemo nel suo nome; per questo al termine delle nostre preghiere aggiungiamo quasi sempre la formula: «Nel nome di Gesù. Amen». 
 
`Quando terminiamo in questo modo, cosa crediamo che significhi? Che cosa intende Gesù quando ci incoraggia a pregare in questo modo? In questi versetti quali indizi ci aiutano a capire il senso di quello che ci vuole trasmettere? ` 
 
Quando la nostra richiesta è «nel nome di Gesù», si può stare certi che l’intero apparato celeste si mette in moto per cercare di aiutarci; anche se non li vediamo, gli angeli sono all’opera intorno a noi - mandati dal trono celeste nel nome di Gesù, per esaudire le nostre invocazioni. A volte, quando preghiamo nel nome di Gesù, apriamo gli occhi aspettandoci che ogni cosa intorno a noi sia cambiata, e invece… tutto è come prima. Ma se è vero che la potenza di Dio può manifestarsi in maniera eclatante, come quando Gesù calmò la tempesta, è altrettanto vero che può farlo anche nella quiete, inosservato, come quando sorresse Gesù nel Getsemani. Non sempre può accadere qualcosa di eccezionale all’improvviso, ma questo non significa che Dio non sia all’opera per sostenerci. 
 
`Rileggi Giovanni 14:1-14. Mentre lo fai, immagina che Gesù ti stia parlando direttamente, faccia a faccia; quale incoraggiamento ti trasmettono queste promesse? Quali cose potrebbero ostacolare il loro adempimento? Quali cambiamenti devono avvenire nel mio cuore? `