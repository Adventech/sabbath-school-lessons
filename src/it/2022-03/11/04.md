---
title:  'Davide: un modello dell’attesa'
date:   06/09/2022
---

In 1 Samuele 16:1-13, leggiamo di un giovane Davide che viene unto re da Samuele. Per lui fu un salto molto lungo, dai campi del padre Isai al trono di Gerusalemme. Si sarà senza dubbio sentito nel mezzo del crogiolo. All’inizio al giovanetto viene chiesto di suonare l’arpa per alleviare lo spirito turbato di Saul (1 S 16); in seguito diventa l’eroe di Israele dopo il duello con Golia (1 S 17). Poi, per diversi anni, Davide si dà alla fuga; sia Saul sia suo figlio Gionatan sanno che è destinato a diventare re (23:17; 24:20), ma Davide non fa nulla per anticipare il destino affidatogli da Dio; anzi, nei fatti si comporta in modo assolutamente opposto; anche quando Saul cerca di ucciderlo e Davide taglia il lembo del suo mantello è colto dal rimorso (24:5-7); e mentre Saul sta cercando di ucciderlo, Davide si rifiuta di togliergli la vita anche quando gli si presenta l’opportunità (26:7-11). 

`Leggere 1 Samuele 26:1-11. Perché Davide si rifiuta di uccidere Saul? Cosa ci insegna questo episodio circa la modalità in cui Dio stabilisce i suoi piani per le nostre vite?`

`Leggere 1 Samuele 26:12-25. Che impatto ha su Saul il gesto di Davide che gli risparmia la vita? Quali sono i vantaggi del saper aspettare Dio?`

Considerando nel suo insieme la scalata al trono di Davide, potremmo forse riassumerla in una breve frase: non impossessarti di quello che Dio non ti ha ancora dato. I doni è sempre meglio riceverli dalle sue mani e nel momento da lui fissato, anche se può significare una lunga attesa. I germogli del fagiolo possono sbocciare nel giro di poche ore, mentre per la crescita di una quercia occorrono anni. Ma quando soffierà forte il vento l’albero non verrà sradicato. 

`Davide si sarebbe tranquillamente potuto giustificare se avesse ucciso Saul («In fondo non mi è stato promesso il trono? E poi Saul è talmente malvagio…»). Eppure il suo comportamento testimonia una vera fede in Dio. Cosa puoi trarre da questo esempio che ti sia di conforto durante la tua attesa?`