---
title:  'Elia: il problema della fuga'
date:   07/09/2022
---

La resa dei conti sulla sommità del Monte Carmelo si era consumata (1 R  18). Dal cielo era sceso il fuoco e tutto il popolo aveva riconosciuto il vero Dio, mentre i falsi profeti erano stati fatti uccidere. Dio era stato vendicato; si potrebbe pensare che con il passare delle ore Elia avrebbe acquisito ulteriore forza spirituale, ma improvvisamente udì qualcosa che lo spaventò al punto da fargli desiderare la morte.  

Leggere il seguito del racconto in 1 Re 19:1-9. Le ultime parole del testo sono preoccupanti: «E gli fu rivolta la parola del SIGNORE, in questi termini: “Che fai qui, Elia?”» (v. 9). Evidentemente, la paura lo aveva fatto scappare e ora si trovava nel posto sbagliato. 

`Dopo quel potente intervento del Signore, Elia avrebbe dovuto essere ricco di fede e fiducia, invece fugge intimorito per la propria incolumità. Cosa ci può insegnare questo cattivo esempio?`

Il racconto fa emergere un aspetto importante: quando fuggiamo rischiamo di trovarci nel posto sbagliato. Nel caso di Elia fu la paura che si impossessò di lui e lo spinse a correre nel deserto e a desiderare di non essere mai nato. Ma ci sono altre cose che ci inducono a fuggire, sparigliando i piani che il Signore ha elaborato per noi. 

`Cosa ha fatto sì che le figure descritte nei versetti indicati si allontanassero dalla volontà di Dio? Genesi 16:1-3; Numeri 20:10-12; Giudici 14:1-3; Matteo 20:20,21; Luca 9:52-56; Atti 9:1`

L’ambizione, la rabbia, la passione, la mancanza di fede, un presunto zelo per il Signore ci fanno fuggire in luoghi nei quali non dovremmo andare. Nessuno è immune da questo pericolo; il segreto è coltivare una fiducia sicura nella bontà e nella misericordia di Dio, imparare ad amarci e desiderare il meglio per ognuno di noi; ma non può accadere automaticamente, la fede può essere un dono che però ha bisogno di essere coltivato, nutrito e gelosamente custodito. 