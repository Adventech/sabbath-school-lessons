---
title:  Surrogati
date:   15/09/2022
---

Come abbiamo visto nella lezione di ieri, la sottomissione alla volontà divina può essere minata dal nostro senso di autosufficienza. È possibile anche scegliere di affidarsi a dei surrogati di Dio; certe persone, quando si sentono depresse, escono per fare acquisti e trovare un po’ di felicità; altre, quando non si sentono all’altezza, inseguono la fama; altre ancora, se hanno dei problemi con il coniuge, cercano qualcun altro con cui condividere intimità e passione. Molte cose possono contribuire ad allentare la pressione, ma non necessariamente riusciranno a risolvere il problema e tanto meno ci insegneranno a gestirlo meglio; possiamo farcela solo grazie all’aiuto soprannaturale che proviene dall’alto. Il fatto è che troppo spesso tendiamo a porci sotto le dipendenze di sostituti piuttosto che di Dio.  

Ecco di seguito tre possibili esempi: 

1. Attingere dalla logica umana o dalle esperienze del passato, quando invece dovremmo trarre consiglio dalla fresca rivelazione divina. 

2. Affrontare da soli i problemi provenienti dalla nostra mente, quando invece abbiamo bisogno di soluzioni divine. 

3. Fuggire dalla realtà ed evitare Dio, quando sarebbe opportuno entrare in comunione con lui per riceverne la potenza. 

Zaccaria consiglia di concentrare la nostra attenzione su ciò che veramente conta quando siamo tentati di fare ricorso a dei surrogati. Dopo molti anni, gli esiliati avevano finalmente fatto ritorno da Babilonia e iniziò immediatamente la ricostruzione del tempio, che però trovò una fortissima opposizione (alcune motivazioni si possono trovare in Esdra 4-6). Allora Zaccaria si recò da Zorobabele, che guidava i lavori, con questo messaggio di incoraggiamento. 

`Cosa vuole dire il Signore al versetto 6? In che modo lo Spirito Santo poteva incidere sul completamento di un progetto di edificazione? Zaccaria 4:1-14`

Dio non intervenne per evitare l’antagonismo al tempio né risparmiò a Zorobabele lo stress che ne derivava. Il Signore non proteggerà nemmeno noi da ogni obiezione, ma quando si presenteranno, se ne potrà servire per insegnarci a dipendere da lui. 

`Qual è la tua prima reazione quando ti senti stressato? Mangi, guardi la televisione oppure preghi? Accetti di metterti nelle mani del Signore?`