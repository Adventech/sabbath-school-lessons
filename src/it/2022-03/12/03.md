---
title:  La morte precede la conoscenza della volontà divina
date:   12/09/2022
---

Molti cristiani cercano sinceramente di conoscere la volontà del Signore per la loro esistenza; «se solo potessi sapere cosa vuole Dio dalla mia vita, sacrificherei per lui ogni cosa». Ma anche dopo un solenne impegno come questo, rimarremmo confusi e il motivo lo possiamo trovare in Romani 12:1,2. Paolo sta spiegando come riuscire a conoscere la volontà di Dio, e sottolinea un punto importante: se la vogliamo conoscere, occorre prima sacrificarsi!  

Leggere Romani 12:1,2; Paolo dice che potremo «conoscere per esperienza quale sia la volontà di Dio» (v. 2) quando:  

1. Avremo una vera comprensione della «misericordia di Dio» (v. 1). 

2. Offriremo il nostro corpo come sacrificio vivente a Dio (v. 1). 

3. La nostra mente sarà rinnovata (v. 2).  

Solo grazie a questo rinnovamento sarà possibile comprendere davvero la volontà divina. Ma questo processo prevede prima la morte del nostro io. A Cristo non è bastato soffrire, è dovuto morire. Anche noi siamo chiamati a fare altrettanto. 

`Chiedi allo Spirito Santo di mostrarti quali sono le zone fragili della tua vita; cosa serve allo Spirito Santo per spingerti a fare rinunce e a farti diventare un «sacrificio vivente» per Dio?`

Quando non sottraiamo completamente al nostro ego certi ambiti della nostra vita, il Signore permette il verificarsi di prove che catturino l’attenzione; la sofferenza non solo ci aiuta a confrontarci con il peccato, ma ci mette in condizione di apprezzare la rinuncia a se stesso fatta da Gesù per il nostro bene. Elizabeth Elliott scrive: «La resa dei nostri più profondi desideri probabilmente si avvicina quando comprendiamo la croce… La nostra personale esperienza della crocifissione, sebbene immensamente inferiore a quella del nostro Salvatore, ci offre nondimeno la possibilità di cominciare a conoscerlo nella comunione della sua sofferenza. In ogni forma della nostra sofferenza egli ci chiama a quella comunione» - E. Eliott, Quest for Love, Fleming H. Revell, Grand Rapids, Mich., 1996, p. 182. 

`Leggi Romani 12:1,2. Pensa a quello che ti serve per arrenderti e diventare sacrificio. In che modo questo può aiutarti a comprendere le sofferenze che Cristo ha conosciuto sulla croce? Perché questa consapevolezza può favorire un’unione più stretta con Gesù e i suoi patimenti?`