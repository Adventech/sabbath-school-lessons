---
title:  Fiducia in se stessi
date:   14/09/2022
---

Quando Eva peccò nel giardino dell’Eden non fu per la semplice conseguenza dei propri dubbi riguardanti la parola di Dio; al centro della questione c’era la convinzione di essere sufficientemente sapiente da poter decidere in autonomia che cosa fosse giusto per quanto la riguardava. Aveva fiducia nel proprio giudizio. 

Quando ci affidiamo alle nostre valutazioni, invece di confidare nella Parola di Dio, ci prestiamo a ogni sorta di problema. La storia di Saul descrive i vari passaggi che conducono alla fiducia nel proprio io e le tragedie che spesso questa scelta innesca. Samuele unse Saul come re (1 S 10:1), poi gli affidò istruzioni ben precise (v. 8), che Saul disattese. 

`Dove sbagliò Saul, tanto da provocare la propria caduta? 1 Samuele 13:1-14`

Tre tappe instradarono Saul sul cammino dell’autosufficienza subito dopo essere stato unto re; nessuna di quelle era negativa in sé, pur tuttavia conteneva i germi della tragedia perché non teneva conto della volontà di Dio. Notare la sequenza che porta alla caduta di Saul: 

1. Egli disse: «vedevo che il popolo si disperdeva e mi abbandonava, che tu non giungevi» (v. 11). Saul era sotto pressione e osservava con i propri occhi quello che stava avvenendo. 

2. Saul passa dall’osservazione all’esprimere il timore che i Filistei gli piombino addosso (v. 12). Quello che vede con i propri occhi lo porta a fare delle congetture sulla situazione. 

3. Infine passa alle sensazioni: «Così mi sono fatto forza e ho offerto l’olocausto» (v. 12). I pensieri di Saul in quel momento modellarono i suoi sentimenti. 

Ci siamo passati tutti: ci affidiamo al nostro occhio, che ci convince della bontà del nostro modo di pensare, e poi ad avere fiducia nei nostri umani sentimenti, quindi ad agire sulla base di quelli. 

`Anche se le istruzioni del Signore erano chiare, perché Saul si affidò alle proprie valutazioni in modo del tutto naturale? Pur sapendo di essere così fragili e di avere una conoscenza imperfetta, perché continuiamo a confidare in noi stessi?`