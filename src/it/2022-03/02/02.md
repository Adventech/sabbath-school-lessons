---
title:  Sorprese
date:   03/07/2022
---

> <p></p>
> «Carissimi, non vi stupite per l’incendio che divampa in mezzo a voi per provarvi, come se vi accadesse qualcosa di strano» 1 Pietro 4:12 

Le sorprese sgradite possono essere sempre dietro l’angolo: un’auto che ti taglia la strada; la comunicazione improvvisa che hai perso il tuo lavoro; un esame medico che rivela brutte e inattese notizie; il tradimento da parte della persona che amavi e che credevi ti amasse. Per quanto brutto, il dolore è sempre acuito dall’elemento sorpresa che spesso lo accompagna. 

Questa settimana vedremo da vicino alcune specifiche tristi situazioni che non dovrebbero coglierci alla sprovvista. 

Torniamo intanto al testo di Pietro; il termine greco tradotto con «stupite», al v. 12, significa essere «alieno» o «estraneo, straniero». Pietro esorta i propri lettori a non cadere nella trappola di credere che prove infuocate siano estranee all’esperienza cristiana; esse sono da considerare normali e in qualche maniera previste. 

La parola tradotta con «incendio» deriva da un altro termine greco e in altre parti è stata resa con «fornace». L’esperienza di dover soffrire a motivo della nostra fede potrebbe quindi essere considerata un «processo di fusione», il processo del crogiolo. 

`Leggere 1 Pietro 4:12-19. Qual è il messaggio da parte di Pietro?`

Molti si stupiscono di fronte alla sofferenza perché spesso abbiamo una visione troppo semplicistica della vita cristiana. Sappiamo che esistono due poli - Dio, che è la bontà, e Satana, che rappresenta il male. Accade però con una certa frequenza che, in virtù di questa definizione, infiliamo automaticamente tutto ciò che ci appare buono nel calderone con Dio e tutto quello che ci pare di segno opposto in quello con Satana. Ma la vita non è così semplice, non possiamo fare leva sui nostri sentimenti per decidere di attribuire quello che viene da Dio e quello che proviene dal nemico. Camminare con il Signore a volte può essere faticoso e impegnativo, mentre farlo accanto a Satana può apparire più remunerativo e appagante. Giobbe, giusto ma sofferente, lo illustra bene quando chiede a Dio: «Perché mai vivono gli empi? Perché arrivano alla vecchiaia e anche crescono di forze?» (Gb 21:7). 

`Pietro faceva riferimento a prove conseguenti la nostra posizione accanto a Cristo. Ma le prove derivano anche da altri fattori. Dopo aver letto 1 Pietro 4:12-19, saresti in grado di spiegare a un amico, con tatto, che non dovrà sorprendersi per le situazioni tristi che potrebbero eventualmente affliggerlo?`