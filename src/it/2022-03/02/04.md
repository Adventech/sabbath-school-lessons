---
title:  Il crogiolo del peccato
date:   05/07/2022
---

> <p></p>
> «L’ira di Dio si rivela dal cielo contro ogni empietà e ingiustizia degli uomini che soffocano la verità con l’ingiustizia» Romani 1:18 
 
Ogni cosa che facciamo provoca delle conseguenze; se rimaniamo in piedi al sole con un gelato in mano non potrà che sciogliersi. Causa ed effetto vanno sempre di pari passo e, anche se desidereremmo disperatamente che le cose fossero diverse, accade lo stesso per quanto riguarda il peccato, che matura sempre delle conseguenze. Dio non è seduto in cielo pensando alle terribili pene da infliggere a chi pecca; è il peccato in sé a generare degli effetti. 

Spesso, purtroppo, crediamo di poter mettere nel sacco Dio e il peccato senza danni collaterali; non succede mai! Paolo dice in maniera molto esplicita che peccare non provoca conseguenze solo alla luce dell’eternità, ma anche penosi frutti nel presente. 
 
`In Romani 1:21-32, Paolo descrive il percorso delle persone che peccano e le conseguenze dei loro peccati. Riassumere il nocciolo del suo parlare, con particolare attenzione ai vari stadi del peccato e ai frutti che ne derivano. `
 
Al versetto 18 Paolo descrive queste conseguenze come «ira di Dio». L’ira di Dio in questo passo consiste semplicemente nel permettere all’uomo di raccogliere ciò che ha seminato. Anche per quanto riguarda il cristiano, il Signore non sempre interviene immediatamente per rimuovere la sofferenza causata dai nostri sbagli. Molte volte permette che si sperimentino i risultati delle nostre azioni per farci comprendere quanto sia profondamente dannoso e offensivo il peccato commesso. Abbiamo analizzato il risultato derivante dall’infrazione delle leggi morali di Dio. Ma cosa accade quando si infrangono le sue leggi relative alla salute? Il nostro corpo è la casa di Dio, se ne abusiamo con un’alimentazione sbagliata, la sedentarietà o avendo come regola il lavoro eccessivo, pecchiamo anche così contro Dio. 
 
`Hai mai dovuto raccogliere all’istante i frutti del peccato? Quale lezione ne hai tratto?  `