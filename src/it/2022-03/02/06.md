---
title:  Il crogiolo della maturità
date:   07/07/2022
---

> <p></p>
> «E perché io non avessi a insuperbire per l’eccellenza delle rivelazioni, mi è stata messa una spina nella carne, un angelo di Satana, per schiaffeggiarmi affinché io non insuperbisca» 2 Corinzi 12:7 
 
C’è una grande differenza tra recidere e potare. Si recidono le piante che non vogliamo più e si potano quelle che desideriamo producano sempre più frutti. Entrambi i processi prevedono comunque l’uso di una lama affilata; infatti, la potatura richiede la recisione di parti della pianta al punto che, a un giardiniere novello, potrebbero apparire come una distruzione della stessa. In un contesto spirituale, Bruce Wilkinson scrive: «State forse pregando affinché Dio vi conceda benedizioni sempre più abbondanti, chiedendogli di rendervi sempre più simile a suo Figlio? Se la vostra risposta è affermativa, allora state chiedendo delle forbici» - B. Wilkinson, Secrets of the Vine, Sisters, Multnomah Publishers, 2001, p. 60. 

«Le persone si erano chieste cosa volesse dire in realtà Paolo con l’espressione “una spina nella carne” (2 Co 12:7). Le ipotesi variavano dai costanti attacchi subiti dai nemici alle difficoltà di comunicazione. Pare che in realtà egli avesse un problema di vista» - E.G. White, 6BC, p. 1107. Sorprendentemente, Paolo credeva che «la spina» gli fosse stata «messa». 
 
`Cosa intendeva Paolo dicendo «mi è stata messa»? Chi gliel’ha messa? In che modo il Signore se ne è servito per il bene di Paolo? `
 
Notare come la spina di Paolo abbia un obiettivo definito: «affinché io non mi insuperbisca» (v. 7). Non era lì per colpa di un determinato peccato, ma perché potesse evitare di commetterlo in futuro. Paolo riconosceva che, per sua natura, aveva una debolezza nei confronti del peccato e questa spina lo avrebbe messo in guardia. 
 
`Leggere 2 Corinzi 12:7-12. Qual è il rapporto di Paolo con la sua «spina»? Credi che la sua debolezza comportasse per lui altri vantaggi spirituali? Perché la risposta di Paolo può aiutarci a capire la ragione delle nostre «spine»? In che senso l’ideale di crescita spirituale di Dio può essere molto diverso dal nostro? Quali qualità spirituali vorresti chiedere al Signore di sviluppare in te mediante una sua «potatura»? `