---
title:  La fede in mezzo al fuoco puriﬁcatore
date:   18/07/2022
---

Una cosa è trovarsi in battaglia, un’altra è non riuscire nemmeno a vedere le forze che si scontrano in quella battaglia. In un certo senso è l’immagine della situazione che il cristiano deve affrontare. Sappiamo che le forze sono là fuori, possiamo avvertirle nella nostra vita e nonostante ciò dobbiamo andare avanti per fede, confidando in colui che è «invisibile» (Eb 11:27). 
 
`In che cosa consiste il travaglio di Giobbe? Perché non vede? Nonostante tutte le prove, come ne esce la sua fede? Giobbe 23:1-10 `
 
Giobbe, ancorché fiaccato dalle terribili prove occorsegli, confida nel Signore. A dispetto di tutto è determinato a resistere, e una delle cose che gli danno la forza di perseverare è l’oro. Non il metallo; egli guarda al futuro e capisce che se rimane fedele a Dio ne uscirà migliorato, come l’oro. Non sappiamo se ignorasse quello che accadeva dietro le quinte, ma a prescindere da questo, sopporta comunque il fuoco purificatore. 

Ti spaventa il fuoco? Ti preoccupa il calore generato dalle circostanze? Forse, come nel caso di Giobbe, il calore sprigionato da Dio pare indecifrabile; può essere difficile adattarsi a un nuovo lavoro o a una casa nuova; è complicato sopportare la malattia o le difficoltà economiche ma, anche se è difficile accettarlo, il Signore può servirsi di questi rovesci per affinarci, purificarci e per imprimere la propria immagine nel nostro carattere. Essere messo alla prova per risultare oro sembra, in questo caso, rappresentare per Giobbe un incentivo, qualcosa sul quale fissare lo sguardo e che potrà aiutarlo a superare le sue traversie. Essere stato capace di afferrare la realtà del processo purificatore, tra dolori e angosce, è già una potente testimonianza del suo carattere. Anche se non lo capisce, sa che quelle prove lo avrebbero affinato. 
 
`In che modo le prove purificano e affinano secondo la tua esperienza? Credi che potrebbero esserci altri mezzi? `