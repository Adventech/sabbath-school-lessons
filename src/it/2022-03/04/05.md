---
title:  «Il saggio»
date:   20/07/2022
---

Nella lezione di ieri abbiamo visto quanto sia importante il carattere per coloro che attendono la seconda venuta. Oggi analizzeremo più dettagliatamente questo tratto applicato a chi sarà vivo in quel momento. 

`Qual è il contesto? A quale periodo storico si fa riferimento? E soprattutto, cosa possiamo dedurre a proposito del carattere degli appartenenti al popolo di Dio che saranno in vita in quel tempo? Quali caratteristiche sono loro attribuite, opposte a quelle dei malvagi? Daniele 12:1-10; cfr. anche Apocalisse 22:11`

A Daniele viene detto che prima del ritorno di Gesù ci sarà un tempo di angoscia come mai si è verificato nella storia del mondo. Ai versetti 3 e 10 troviamo una descrizione dei giusti e dei malvagi che vivranno in quel tempo. Questi ultimi «agiranno empiamente» (v. 10), al contrario dei giusti che al versetto 3 si deduce «risplenderanno», forse perché sono stati «purificati, imbiancati, affinati» (v. 10) nel corso di questo «tempo di angoscia, come non ce ne fu mai da quando sorsero le nazioni fino a quel tempo» (Da 12:1). I malvagi non capiscono, ma i saggi sono «saggi» e comprendono; che cosa? Stiamo parlando di matematica, scienza o alto criticismo? Nel libro dei Proverbi è scritto che «il timore del SIGNORE è il principio della scienza» (1:7). Probabilmente, in questo contesto, i «saggi» sono considerati tali perché hanno la comprensione degli eventi finali mentre questi incedono. Non sono colti di sorpresa, perché avendo studiato la Parola sanno che è giunto il momento. Ma soprattutto conoscono abbastanza da permettere che questa fase critica li purifichi e li affini; i malvagi, invece, diventano ancora più ostinati nella loro ribellione e perseverano nell’empietà. Il punto fondamentale da cogliere è la descrizione di un popolo che passa attraverso un processo di purificazione e di affinamento. 

`Anche se abbiamo analizzato questi brani biblici nel contesto degli ultimi giorni, quali princìpi possiamo cogliervi per comprendere meglio cosa significhi anche per noi oggi il processo di purificazione e affinamento?`