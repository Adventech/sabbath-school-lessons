---
title:  Il gran conflitto nel deserto
date:   12/07/2022
---

> <p></p>
> «Gesù, pieno di Spirito Santo, ritornò dal Giordano, e fu condotto dallo Spirito nel deserto per quaranta giorni, dove era tentato dal diavolo. Durante quei giorni non mangiò nulla; e quando furono trascorsi, ebbe fame» Luca 4:1,2 
 
`Traendo spunto da quanto dice il testo, come si può sconfiggere la tentazione e non arrendersi? Luca 4:1-13 `
 
Le tentazioni possono essere estremamente subdole perché ammiccano alle cose che desideriamo davvero e sembrano presentarsi nei momenti di maggior debolezza. Luca 4 coincide con l’inizio del racconto della tentazione scatenata da Satana nei confronti di Gesù, e pone alla nostra attenzione alcune difficili questioni. A prima vista può sembrare che sia lo Spirito Santo a condurre Gesù verso la tentazione; ma Dio non ci tenta mai (Gc 1:13); piuttosto, come abbiamo già avuto modo di osservare, ci conduce al crogiolo della prova. Colpisce in questo episodio il fatto che lo Spirito Santo possa guidarci a vivere momenti di prova nei quali sia prevista la nostra esposizione alle feroci tentazioni di Satana. Talvolta, quando le avvertiamo con troppa intensità, rischiamo di equivocare e crediamo di non aver seguito correttamente il Signore. Ma non è necessariamente così. 

«Spesso, in una situazione difficile, si dubita della guida dello Spirito di Dio. Ma è stato lo Spirito a sospingere Gesù nel deserto perché fosse tentato da Satana. Quando Dio ci mette alla prova, lo fa per il nostro bene. Gesù non si è esposto volontariamente alla tentazione, affidandosi alle promesse divine, e neppure si è abbandonato allo scoraggiamento, quando è sopraggiunto. Anche noi dovremmo comportarci nello stesso modo» DA, 126,127 [p. 85]. 

Talvolta, nel crogiolo, invece di essere purificati veniamo bruciati; è molto confortante sapere che quando ci demoralizziamo nella tentazione possiamo continuare a sperare, perché Gesù resta ben saldo. Se non siamo scartati o abbandonati dal Signore lo dobbiamo a Gesù, che si è caricato dei nostri peccati, ha pagato la colpa del nostro fallimento di fronte alla tentazione e ha affrontato il crogiolo peggiore possibile. Esiste una speranza, anche per il più incallito dei peccatori (1 Ti 1:15). 
 
`Quale tentazione stai affrontando attualmente? Chiedi al Signore di aiutarti ad applicare nella tua vita gli insegnamenti derivanti dall’esempio di Gesù. Cerca di non soccombere alla tentazione! Ricordati che se anche capitasse hai un Salvatore. `