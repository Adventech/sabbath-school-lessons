---
title:  La prova del fuoco
date:   14/07/2022
---

Un giovane, che chiameremo Alex, era riuscito a uscire da un’adolescenza molto turbolenta: droghe, violenza, detenzione in prigione, ma, improvvisamente, grazie all’affetto di un membro di chiesa (al quale Alex aveva rubato), conobbe Dio e donò il proprio cuore a Gesù. Anche se si dibatteva ancora in problemi e conflitti e nonostante il permanere di alcuni elementi del suo passato, Alex era una nuova persona in Cristo. Amò Dio e cercò di esprimere quell’amore ubbidendo ai suoi comandamenti (1 Gv 5:1,2). A un certo punto Alex si convinse di dover diventare pastore; tutto lo lasciava intendere: stava rispondendo a una chiamata da parte del Signore, non potevano esserci dubbi. 

Si iscrisse in un college dove i primi tempi furono positivi, ma in seguito le cose, una dopo l’altra, iniziarono ad andargli storte e la sua vita finì a pezzi; la sua fonte di denaro cominciò a essiccarsi; un caro amico gli voltò le spalle, inventandosi false accuse nei suoi confronti, che però rovinarono la sua reputazione. Poi si ammalò; nessuno sapeva che cosa avesse, ma il suo stato di salute frenò così tanto i suoi studi che a un certo punto ebbe paura di doverli abbandonare completamente. Oltre a tutto questo doveva combattere contro la tentazione di ritornare alle sue vecchie dipendenze, facilmente reperibili. Ci cascò anche, Alex non riusciva a capire perché gli stava accadendo tutto questo, convinto com’era che era stato il Signore a condurlo in quel college. Alex si stava sbagliando? La sua esperienza con il Signore era stato un macroscopico errore? Persino gli elementi basilari della sua fede incominciavano a vacillare. 

`Se, in piena crisi, Alex ti avesse chiesto un consiglio, che cosa gli avresti risposto? Quale testo biblico avresti scelto? I testi che seguono possono essere di ausilio in simili circostanze? Proverbi 3; Geremia 29:13; Romani 8:28; 2 Corinzi 12:9; Ebrei 13:5`

`Quasi tutti quelli che seguono il Signore hanno passato momenti critici durante i quali sono stati tentati di mettere in dubbio la sua guida. In queste circostanze la cosa importante è aggrapparsi alle sue promesse, ripensare alla guida del Signore nel passato e pregare per ricevere fede e spirito di sopportazione. Dio non ci abbandonerà mai, siamo noi che dobbiamo lottare contro la tentazione di abbandonare lui.`