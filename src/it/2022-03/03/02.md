---
title:  Verso la terra promessa per un vicolo cieco
date:   10/07/2022
---

> <p></p>
> «Quando il faraone si avvicinò, i figli d’Israele alzarono gli occhi; ed ecco, gli Egiziani marciavano alle loro spalle. Allora i figli d’Israele ebbero una gran paura, gridarono al SIGNORE» Esodo 14:10 
 
Ti sei mai sentito in trappola o in un vicolo cieco? A volte può essere simpatico, come entrare inaspettatamente in una stanza piena di amici che gridano in coro «Sorpresa! Buon compleanno!». Altre volte può essere scioccante e molto sgradevole. Forse è capitato quando andavate a scuola con dei bulli, oppure per colpa di un collega che ha cercato di mettervi in cattiva luce. 

Dal giorno in cui gli Israeliti lasciarono l’Egitto fino a quando raggiunsero la terra promessa, «Il SIGNORE andava davanti a loro: di giorno, in una colonna di nuvola per guidarli lungo il cammino; di notte, in una colonna di fuoco per illuminarli, perché potessero camminare giorno e notte» (Es 13:21). Ogni istante del loro viaggio fu guidato dal Signore in persona, ma vediamo dove li porta all’inizio: in un luogo nel quale si trovano di fronte il mare, ai lati le montagne e alle spalle l’esercito incalzante del faraone! 
 
`Leggere Esodo 14. Perché il Signore condusse gli Israeliti in un luogo nel quale sapeva che si sarebbero spaventati?`
 
Seguire la «colonna» non significa garanzia di felicità perenne, anzi, può anche presagire una dura esperienza, perché l’addestramento alla giustizia ci porta in luoghi che mettono alla prova il nostro cuore, per natura ingannevole (Gr 17:9). Durante queste difficoltà, la chiave, per essere certi che stiamo seguendo Dio, non è necessariamente l’assenza di prove o sofferenze ma, piuttosto, una disponibile apertura alle sue istruzioni e una continua sottomissione delle menti e del cuore alla sua guida. 
 
`Quale insegnamento appresero gli Israeliti dopo quell’esperienza? Esodo 14:31 `
 
`Perché a volte confidare in Dio è così difficile, anche se conosciamo le meravigliose promesse che ci riserva? Ripensa a qualche circostanza difficile nella quale ritieni che il Signore ti abbia guidato per insegnarti a credere in lui e a temerlo. `