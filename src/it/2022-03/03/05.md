---
title:  Un’eredità duratura
date:   13/07/2022
---

`Che cosa dice l’apostolo in 1 Pietro 1:6,7? `
 
Pietro sta scrivendo a persone che stavano affrontando alcune difficoltà e che spesso si sentivano molto sole. Si rivolge «agli eletti che vivono come forestieri dispersi nel Ponto, nella Galazia, nella Cappadocia, nell’Asia e nella Bitinia» (1 P 1:1), l’attuale Turchia occidentale. Pietro, alcuni versetti più avanti, dice di sapere che sono «afflitti da svariate prove» (v. 6). 
 
`Cosa vuole intendere con l’espressione «forestieri» e «dispersi»? Perché tale condizione andava a sommarsi alle loro difficoltà? `

A quei tempi essere cristiani era una novità; i credenti erano pochi e sparpagliati in vari luoghi nei quali erano una minoranza che, nella migliore delle ipotesi, era mal compresa, e nella peggiore, perseguitata. Pietro li rassicura dicendo che le loro prove non sono frutto del caso o del caos (1 P 1:6,7). La fede genuina è l’obiettivo di tutti coloro che perseverano in ogni genere di prove. 
 
`Pietro quale rassicurazione definitiva cerca di trasmettere a queste persone vittime delle prove? Cosa significa tale speranza anche per noi? 1 Pietro 1:6-9 `
 
Per quanto impegnative e gravose, come possiamo paragonare le nostre prove all’eternità che ci attende al ritorno di Cristo? Le parole di Pietro, nei confronti di quelle persone, sono le parole che Dio rivolge oggi a noi, a prescindere dalle singole circostanze. Nonostante le prove faticose e penose, non dobbiamo mai perdere di vista lo scopo ultimo, la vita eterna in nuovi cieli e nuova terra, liberati dalla sofferenza, dall’angoscia e dalla morte. In vista di questa promessa, garantitaci dalla morte di Gesù, è fondamentale non smarrire la fede, anzi, proprio nella prova, chiedere al Signore di purificarci da tutto ciò che ostacola il nostro cammino. 