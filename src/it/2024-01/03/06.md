---
title:  «I tuoi statuti sono perfettamente stabili»
date:   18/01/2024
---

`Leggere i Salmi 19:7; 93:5; 119:165; 1:2,6; 18:30; 25:10. Qual è il filo comune che lega questi testi?`

La supremazia del Signore nel mondo in quanto Creatore, Re e Giudice supremo ha implicazioni teologiche legate all’attendibilità dei suoi statuti. Tali statuti (dall’ebraico ‘edut, «decreto», «legge») fanno riferimento a quel corpo di norme e ordinanze mediante le quali il Signore governa la vita sociale e religiosa del suo popolo (Es 32:15). Vengono definite «perfettamente stabili» (Sl 93:5), perché riflettono la stabilità e la permanenza del trono di Dio e del mondo che egli ha creato e sostiene (vv. 1,2). La parola ebraica tradotta con «stabile» (il termine amen deriva dal medesimo vocabolo) trasmette il concetto di affidabilità, fedeltà e solidità (2 S 7:16; 1 Cr 17:23). Le leggi di Dio sono immutabili e inabrogabili.

Dio si rende garante dell’integrità delle sue promesse e dei suoi comandamenti. La sua fedeltà è da considerarsi totalmente rassicurante in quanto garantisce il carattere immutabile della sua norma e assolutamente esigente perché richiede fiducia e ubbidienza nei suoi riguardi.

Allo stesso tempo, la mancanza di giustizia che caratterizza il mondo viene poeticamente rappresentata con una scossa che scrolla le fondamenta della terra (Sl 18:7; Is 24:18-21). La legge di Dio indirizza le persone sulla via di una vita giusta che sarà in grado di resistere al giudizio. Il giusto, dunque, non verrà scosso perché saldamente radicato nella legge divina, garanzia di stabilità e sicurezza; il suo cuore è saldo (dall’ebraico kun, che significa anche «fermo», «sicuro») nel Signore (Sl 112:1,6,7). Nessuno farà cadere chi osserva la legge di Dio (119:165), ciò significa protezione e guida divina nella vita (1:2,3,6).

La Parola di Dio viene rappresentata come una lampada ai piedi del salmista, che lo protegge dai tranelli nascosti del nemico (119:105,110). Chi ama la legge di Dio godrà di una grande pace (v. 165), che ovviamente non coincide con la totale assenza di prove (v. 161), ma deriverà piuttosto dal fatto di dimorare alla sua presenza e di avere una relazione intensa con lui.

`In che modo l’aderenza a leggi e statuti divini ti ha concretamente aiutato nella tua vita? E cosa è successo quando li hai invece trasgrediti?`