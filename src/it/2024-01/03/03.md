---
title:  Il Signore regna
date:   15/01/2024
---

Il concetto di Dio creatore ne richiama un altro indissolubilmente legato a questo: il Signore è sovrano e governa ogni cosa. La dichiarazione «il SIGNORE regna» è solennemente proclamata nei Salmi 93:1; 96:10; 97:1 e 99:1, ma riecheggia e risuona in ognuno dei cantici. Il Signore è rivestito di onore, maestà e forza (93:1; 104:1), circondato dalle nubi e dalle tenebre (97:2), ma «si avvolge di luce come d’una veste» (104:2). Queste metafore ne esaltano la potenza e lo splendore e sono accuratamente scelte per esprimere la sua grandezza senza pari, che va al di là dell’umana comprensione.

`Leggere il Salmo 97. Che cosa caratterizza il regno di Dio? (vv. 2,10)? Quali sono i confini di questo regno (vv. 1,5,9)?`

Il dominio di Dio si manifesta nella sua azione creativa (Sl 96:5), salvifica (98:2) e di giudizio (96:10). Il Signore stabilisce il proprio governo sul mondo intero (47:6-9). Il suo è un regno eterno, senza confronti per quanto riguarda potenza e maestà (45:6; 93;1,2; 103:19), che si fonda sulla misericordia, la giustizia e l’equità, che porta ordine e stabilità al creato (98:3; 99:4). Tale regno unisce gli adoratori del cielo e della terra nella lode a Dio (103:20-22; 148). Molti salmi immaginano che tutta l’umanità ne riconosca la sovranità (96:10; 97:1; 99:1; 145:11-13).

Ma non tutti gli abitanti della terra, e nemmeno tutti i suoi governanti lo fanno, almeno finora. Il regno di Dio è costantemente sfidato dai malvagi, i quali negano o si fanno scherno del Signore e opprimono il suo popolo (14:1, 74:3-22). I salmisti, benché confusi a motivo della prosperità di alcune persone crudeli e della tolleranza di Dio, confidano nel suo governo e continuano a crescere nella certezza dei giusti giudizi divini (68:21; 73:17-20). Per fede, il popolo di Dio si rallegra di fronte all’inaugurazione del suo regno grazie al ministero redentivo di Cristo e ne attende la definitiva affermazione che coinciderà con il ritorno del Messia (Mt 12:26-28; 1 Co 15:20-28).

`«Voi che amate il SIGNORE, odiate il male!» (Sl 97:10). Che cosa lega questi due concetti?`