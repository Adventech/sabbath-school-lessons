---
title:  Dio è il giudice
date:   16/01/2024
---

`Leggere il Salmo 75. Perché i malvagi si vantano invano?`

Il Signore, in quanto sovrano assoluto, è anche legislatore (99:7) e giudice (98:9; 97:2). Gli empi minacciano continuamente l’ordine che egli ha stabilito nel mondo, ma sarà proprio lui a giudicare questo mondo e a porre fine per sempre al dominio del male (75:8-10; 96:13). Il Salmo 75 contiene diverse immagini raffiguranti la distruzione definitiva dei malvagi. Quella della coppa piena di vino spumeggiante (v. 8) trasmette l’idea dell’ira divina (Gr 25:15; Ap 14:10). Le corna che vengono spezzate rappresentano la fine del potere e del dominio degli empi, mentre la potenza dei giusti sarà incrementata (Sl 75:10). Dio sceglie un «tempo… fissato» (v. 2) per il suo giudizio, che avverrà senza dubbio alcuno alla fine dei tempi (96:13; 1 Co 15:23-26).

Il Signore sonda il cuore delle persone e questo fa parte del suo giudizio. Leggendo il Salmo 14:2 si notano delle reminiscenze con Genesi 6:5,8. Entrambi confermano che l’esecuzione del giudizio divino sul mondo sarà preceduta dalla valutazione delle vite degli uomini, alla ricerca di tutti quelli che potrà salvare. Spesso viene definito «giudizio investigativo»: Dio difende i giusti e decide la sorte dei malvagi.

Come funziona? All’inizio, il Signore libera la sua gente dalla stretta dei crudeli (Sl 97:10; 146:9) e incorona gli umili con la salvezza (149:4). In seguito, distrugge per sempre i malvagi che non si sono pentiti (97:3). Alcuni salmi descrivono con fare poetico l’inutilità delle armi umane di fronte al Giudice divino (76:3-6). Il Signore è anche un Dio di perdono, sebbene punisca i misfatti commessi (99:8). Il suo popolo, non solo gli empi, dovranno rendergli conto di quanto fatto (50:4; 135:14).

I salmi trasmettono il medesimo concetto espresso in altri testi biblici: il giudizio riguarderà prima il popolo di Dio per poi essere esteso a tutta la terra (De 32:36; 1 P 4:17). Dal salmista si alza un grido rivolto al Padre affinché lo giudichi, ma confida sul fatto che la sua giustizia lo difenderà (Sl 7:8-11; 139:23,24).

`I salmi ci invitano a esultare in previsione del giudizio di Dio (Sl 67:4; 96:10-13; 98:4-9). Perché chi è coperto dal sangue di Cristo lo deve considerare una buona notizia?`