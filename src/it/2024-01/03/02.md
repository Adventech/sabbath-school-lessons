---
title:  Il Signore ci ha creati
date:   14/01/2024
---

`Leggere i Salmi 8 e 100. Come vengono rappresentati Dio e il popolo? Che cosa ci rivelano a proposito del carattere di Dio?`

La creazione ha un ruolo cruciale nei salmi, perché conferma la sovranità di Dio. I cieli, che sono «opera delle sue mani», ne proclamano la gloria e la potenza (Sl 19:1-4; 97:6). Il nome di Dio è magnifico in tutta la terra (8:1,9). Il Signore ha creato ogni cosa; egli non ha inizio (93:2) e non ha fine (102:25-27), è eterno e supera ogni divinità delle nazioni, le quali non sono altro che «opera delle mani dell’uomo» (115:4). Gli idoli «hanno mani e non toccano» (v. 7); per quanto riguarda il Signore, «nelle sue mani sono le profondità della terra… e le sue mani hanno plasmato la terra asciutta» (95:4,5).

Diversi salmi descrivono il potere che Dio esercita sulle forze della natura, quelle stesse forze che le altre nazioni ritenevano essere di origine divina (cfr. p.es. i Salmi 29; 93 e 104). Questi salmi ribadiscono che il Signore domina sull’intero creato e ha potenza e dignità supreme. Il Salmo 100:3 mette in guardia da una subdola forma di idolatria: fare affidamento su noi stessi, sottolineando il fatto che siamo stati creati da Dio e che «siamo suoi». L’idea contenuta nelle espressioni «suo popolo» o «suo gregge» rivela il desiderio divino di una relazione stretta con il suo popolo.

Solo il Creatore ha il potere di benedire la sua gente e di farla prosperare, per questo è il solo meritevole di adorazione e fiducia. Numerose lodi invitano ogni creatura vivente, tutta la terra e il mare e ciò che in essi è contenuto, a gridare di gioia davanti a lui. La gloria di Dio è visibile nel creato, anche se la terra è decaduta, e i salmi ci indicano che solo lui è degno di essere adorato.

`«Che cos’è l’uomo perché tu lo ricordi? Il figlio dell’uomo perché te ne prenda cura?» (Sl 8:4). Se Dio chiama le stelle per nome (147:4) quanto più profonde potranno essere la cura e l’attenzione nei tuoi confronti?`