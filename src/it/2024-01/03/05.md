---
title:  Sempre consapevoli del suo patto
date:   17/01/2024
---

`Il tema del giudizio solleva una domanda significativa: in che modo il popolo di Dio può essere in pace con lui e avere la certezza della salvezza quando verrà il tempo di quel giudizio? Salmi 94:14; 105:7-10; Daniele 7:22`

Il popolo di Dio può considerarsi al sicuro perché egli ha stabilito la propria dimora a Sion (Sl 76:1,2) e siglato un patto eterno con la sua gente, che considera il suo bene prezioso (94:14; 105:8-10). Dio non promette semplicemente di non rigettare il popolo del patto, ma agisce attivamente per conservarlo al sicuro in lui. Perdona i loro peccati (103:3), li istruisce, li benedice e li rafforza (25:8-11; 29:11; 105:24). I giudizi divini servono a convogliare le persone verso la giustizia e a dimostrare che egli ha cura di loro (94:8-15).

Tutto il Salmo 105 mostra la fedeltà del Signore al patto nel corso della lunga storia di Israele. In ogni cosa accaduta, positiva o negativa, Dio è sempre stato lì: ha provvidenzialmente condotto Giuseppe in Egitto e grazie a lui salvato il suo popolo e le nazioni che vivevano in quell’area al tempo di una disastrosa carestia (105:16-24). Ha suscitato Mosè perché guidasse il popolo d’Israele fuori dall’Egitto e dalla schiavitù e ha agito concretamente con segni e miracoli a loro beneficio (vv. 25-38). Ha garantito al suo popolo la terra promessa (vv. 11,44) e la sua protezione continua (vv. 12-15); li ha moltiplicati (v. 24), affrancati dai loro sovraccarichi (vv. 37,38) e ha provveduto alle loro necessità quotidiane (vv. 39-41).

Dio ha senza dubbio il controllo assoluto su tutto ciò che coinvolge il suo popolo, una verità che i salmisti volevano non venisse mai dimenticata.

Quando il Signore ricorda la sua alleanza, c’è un’implicazione che va oltre la cognizione o la memoria, perché nella Bibbia l’atto di ricordare determina sempre il passaggio all’azione (Ge 8:1; 1 S 1:19; Sl 98:3; 105:42-44). Analogamente, quando il popolo è invitato a ricordare i prodigi e i giudizi divini, significa che deve comportarsi in maniera tale da onorare il Signore.

In questo patto, la principale chiamata per Israele è aderirvi fedelmente osservando le leggi divine (78:5-7; 105:45). Quel popolo è chiamato inoltre a testimoniare di Dio alle altre nazioni, perché egli desidera che tutte esse si uniscano a Israele (105:1,2). Il mondo è quindi al sicuro grazie all’alleanza protettiva di un Dio onnipotente e misericordioso (89:28-34).

`Che cosa ci garantisce Gesù e cosa ha a che vedere con le promesse fatte all’antico Israele? (Ga 3:26-29)?`