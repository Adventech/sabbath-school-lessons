---
title:  Attesa nel riposo sabatico
date:   27/03/2024
---

`Leggere il Salmo 92. Quali sono i due aspetti del giorno di sabato che vengono evidenziati in questo canto?`

La lode a Dio per le grandi opere delle sue mani (Sl 92:4,5) e la descrizione dei giusti con immagini che ricordano l’Eden (vv. 12-14) indicano chiaramente la creazione, primo aspetto che il sabato commemora. Il salmo magnifica, inoltre, il Signore per la sua vittoria sui nemici in quanto Dio di giustizia (vv. 7-15), consolidando in questo modo il secondo tema sabatico: la redenzione dal male (De 5:12-15). Il Salmo 92 esalta perciò Dio per la sua creazione e per il sostegno presente al mondo, e indica la speranza escatologica della pace e dell’ordine eterni divini. Il popolo può godere del riposo sabatico perché Dio è «l’Altissimo» (v. 1) e la sua collocazione nei luoghi alti gli conferisce superiorità e vantaggi senza pari sui suoi nemici. Ma pur essendo l’Altissimo, Dio si precipita in basso per salvare quelli che chiedono il suo aiuto. L’opera di creazione e soprattutto di redenzione di quella stessa creazione da parte del Signore dovrebbe ispirare le persone ad adorarlo e ad amarlo. Dopo tutto, vivere in un creato decaduto senza la speranza di una redenzione non è qualcosa di cui si possa essere particolarmente entusiasti. Amiamo, soffriamo e terminiamo i nostri giorni sulla terra senza alcuna speranza. Per questo motivo lodiamo il Signore come Creatore e nostro Salvatore. L’espressione «olio fresco» indica la rinnovata devozione del salmista nel servire Dio da credente riconsacrato (v. 10). L’unzione mediante olio veniva praticata per la consacrazione di figure particolari, come sacerdoti e sovrani (Es 40:15, 1 S 10:1). Tuttavia, il salmista sceglie un vocabolo ebraico insolito, balal, per descrivere la sua unzione, che non indica la tipica unzione dei servitori di Dio, ma denota piuttosto la “mescolanza” dell’olio con altre parti del sacrificio (Es 29:2; Le 2:4,5). L’utilizzo unico della parola balal suggerisce che l’autore intende presentare se stesso come sacrificio vivente al Signore e consacrare l’intero suo essere a lui (Ro 12:1).

Non sorprende trovare in un salmo dedicato al giorno di sabato riflessioni sulla consacrazione, perché il sabato rappresenta il segno della santificazione del popolo da parte di Dio (Es 31:13). Le immagini degli alberi di palma e dei cedri del Libano sottolineano la crescita di fede del popolo e il suo sincero apprezzamento degli straordinari propositi e dell’amore di Dio. Il sabato è il segno del patto eterno di Dio con questo popolo (Ez 20:20), dunque il riposo sabatico è fondamentale perché rafforza i credenti ad attendere che il Signore compia le promesse contenute nel patto (Eb 4:1-10).

`Quale speranza ci offre il Salmo 92 e perché queste parole ci consolano?`