---
title:  Portare i covoni
date:   26/03/2024
---

`Leggere Salmo 126. Che cosa dona forza e speranza al popolo di Dio? Come applicare nella quotidianità i concetti qui espressi?`

I miracolosi interventi liberatori di Dio nel passato sono una fonte inestinguibile di ispirazione per il suo popolo, ma anche di speranza nel futuro. Quegli episodi furono talmente eclatanti che possono essere descritti come un’esperienza da sogno diventata realtà (Is 29:7,8). La generazione che nel Salmo 126 loda il Signore per aver liberato il popolo dall’esilio (v. 1) è ora deportata (v. 4). Tuttavia, le gioie e le liberazioni del passato rivivono attraverso i canti fatti propri nell’esperienza presente. Le nuove generazioni conservano viva la storia biblica e si considerano tra quelli che hanno visto gli eventi in prima persona. Una fede vivente custodisce i grandi interventi di Dio nel passato a favore del suo popolo, ritenendoli qualcosa che ha compiuto per noi e non solo per le generazioni passate.

Di fatto, la memoria del passato stimola una rinnovata speranza per il presente. L’immagine dei «torrenti nel deserto» (Sl 126:4) è un’efficace metafora dell’azione immediata e potente di Dio per il suo popolo. La regione meridionale di Giuda era estremamente arida, i torrenti si formavano all’improvviso e scorrevano gonfi d’acqua dopo le copiose precipitazioni della stagione delle piogge. Le prime e le ultime precipitazioni erano fondamentali per il buon esito dell’anno agricolo (De 11:14; 28:12). Anche l’immagine di chi semina con lacrime e miete con canti di gioia (Sl 126:5,6) rappresenta una straordinaria promessa della transizione, grazie alla guida divina, da un presente difficoltoso a un futuro radioso.

La fine della stagione del raccolto era il momento in cui i pellegrinaggi degli antichi Ebrei portavano i frutti di stagione nel tempio di Dio a Gerusalemme (Es 34:22,26). Il motivo della messe era un insegnamento spirituale per la gente di quel tempo. Così come il duro lavoro di semina e cura dei campi, dei frutteti e delle vigne viene ricompensato con la gioia di un raccolto abbondante, anche le prove attuali del popolo di Dio saranno coronate dalla gioia della salvezza alla fine dei tempi. La rappresentazione della grande mietitura rimanda al ripristino del regno di Dio sulla terra quando Gesù ritornerà (Am 9:13-15; Mt 9:37). Ricompare anche qui il tema dell’attesa; come nel caso del raccolto, dobbiamo aspettare il frutto e i risultati del nostro sforzo.

`Pensa a circostanze nelle quali hai visto certamente l’intervento di Dio nella tua vita. La speranza di simili esperienze come ti potrà aiutare nel momento della prova?`