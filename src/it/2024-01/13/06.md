---
title:  La gioia giunge al mattino
date:   28/03/2024
---

`Leggere i Salmi 5:3; 30:5; 49:14; 59:16; 92:2; 119:147; 2 Pietro 1:19; Apocalisse 22:16. Quale momento del giorno viene simbolicamente rappresentato come quello della redenzione divina e perché?`

Il mattino, nei salmi, è il tipico momento del giorno in cui viene prevista la redenzione di Dio. Il mattino ne rivela la benevolenza e giunge alla fine di una lunga notte di disperazione e difficoltà (130:5,6). Nel Salmo 143, la liberazione divina invertirà l’oscurità presente della morte (v. 3) nella luce di un nuovo mattino (v. 8), e il soggiorno nella tomba (v. 7) in un percorso verso la «terra piana» (v. 10).

`Leggere Marco 16:1-8. Cosa accade di mattina nel brano appena letto, e perché è così importante per noi?`

La risurrezione di Gesù avvenuta di mattina ha aperto la strada al mattino eterno della salvezza divina per tutti quelli che credono nel suo nome. I discepoli di Cristo sperimentarono la forza assoluta della promessa nel Salmo 30:5: «La sera ci accompagna il pianto; ma la mattina viene la gioia».

Così come la stella del mattino annuncia la nascita di un nuovo giorno, la fede comunica ai figli di Dio la nuova realtà della vita eterna (2 P 1:19). Gesù viene definito «la lucente stella del mattino» (Ap 22:16) e noi lo attendiamo impazienti perché stabilisca il suo regno, nel quale non ci saranno più né la notte, né il peccato e nemmeno la morte (Ap 21:1-8,25). In definitiva, questo, più di ogni altra cosa, è quello che stiamo aspettando quando parliamo di speranza nel Signore. Di certo, vale la pena attendere.

«Sul sepolcro aperto di Giuseppe, Gesù aveva proclamato trionfalmente: “Io sono la risurrezione e la vita” (Gv 11:25). Solo Dio poteva pronunciare quelle parole. Tutti gli esseri creati vivono per la volontà e la potenza di Dio: sono depositari della vita di Dio. Dal più importante serafino al più umile essere animato, sono tutti alimentati dalla Fonte della vita. Solo colui che è uno con Dio poteva dire di avere in sé la vita e la facoltà di deporla e riprenderla. Nella sua divinità, il Cristo possedeva la potenza d’infrangere i legami della morte» - DA, 785 [p. 586].

`Si dice che la morte sia stata incisa nelle nostre cellule sin dalla nascita. Cosa ci promette la risurrezione di Dio circa la transitorietà della morte?`