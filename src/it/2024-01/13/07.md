---
title:  Approfondimento
date:   29/03/2024
---

Leggere il capitolo «Una crescita costante nell’amore», tratto da La via migliore, pp. 66-76.

I salmi lanciano appelli ferventi ad attendere il Signore. «Sta’ in silenzio davanti al SIGNORE, e aspettalo» (37:7). Quando l’attesa diventa un peso e si trasforma in incertezza e solitudine, ricordiamoci dei discepoli il giorno in cui Cristo ascese in cielo (At 1:4-11). Il loro Maestro fu portato in cielo davanti ai loro occhi, mentre loro sono rimasti ad aspettare che tornasse in un giorno futuro e sconosciuto. Chi più di loro avrebbe intensamente desiderato ricevere quel giorno le benedizioni del Signore? Probabilmente avranno pensato: «Signore, portaci subito con te». Eppure, fu detto loro di attendere la promessa del Padre e il ritorno di Gesù. Se pensiamo che i discepoli si siano lasciati assalire dalla disperazione e dalla delusione ci sbagliamo. Tornarono a Gerusalemme e fecero esattamente quello che Gesù aveva detto loro: attesero il dono dello Spirito Santo e dopo predicarono il vangelo al mondo, sorretti da una grande forza (vv. 12-14; 2).

L’ordine di attendere il Signore pare impossibile da assolvere se non fosse per l’opera che ha compiuto in noi attraverso lo Spirito Santo. Nessun tipo di entusiasmo potrà mai resistere alla tensione che l’attesa imporrà al nostro fragile essere. Solo una cosa ci aiuterà a farlo: dimorare in Gesù Cristo, avere una relazione personale con lui. «Se quindi Cristo vive nei nostri cuori “produce [in noi] il volere e l’agire, secondo il suo disegno benevolo”. (Fl 2:13). Agiremo come lui stesso agì, manifesteremo il suo stesso spirito e motivati dall’amore per lui cresceremo “in ogni cosa verso colui che è il capo, cioè Cristo” (Ef 4:15)» - SC, 75 [p. 76].

Mentre continuiamo ad attendere il Signore, nei salmi troveremo pace e felicità. Le nostre preghiere e i nostri canti si trovano lì dove il nostro cuore e quello di Dio s’incontrano quotidianamente.

**Domande per la condivisione**

`Perché l’attesa è un elemento importante della nostra vita spirituale? Pensate a esperienze di questo tipo vissute da personaggi biblici. In che modo l’attesa ha purificato e rafforzato la loro fede (Ro 4:19-22; Eb 11)?`

`Qual è la fine della nostra attesa (Sl 37:34-40)? Quale promessa ci è stata fatta e perché trionferà quella giustizia così spesso assente in questa vita?`

`Per quanto riguarda i defunti e la loro esperienza (Ec 9:5), perché la loro attesa è quasi terminata?`