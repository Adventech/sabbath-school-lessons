---
title:  L’appello ad attendere
date:   24/03/2024
---

`Leggere i Salmi 27:14; 37:7,9,34; 40:1; 69:6; Galati 5:5; Romani 8:18-25. Quale implorazione rivolta al popolo di Dio emerge da questi passi?`

Uno dei principali fattori di stress della vita è legato all’attesa. A prescindere dalla nostra posizione, dal luogo in cui viviamo o altro, dobbiamo aspettare per qualcosa: si tratti di una fila per entrare in un negozio o del responso di una diagnosi medica, occorre aspettare, cosa che non sempre ci piace fare.

Che dire allora dell’attesa di Dio? Questo concetto lo troviamo non solo nei salmi ma in tutta la Bibbia. La parola usata a tal proposito è perseveranza. La perseveranza significa impegnarsi al massimo per rifiutare di soccombere alla delusione o alla paura che Dio non ci venga incontro. Il figlio devoto di Dio attende, sapendo con certezza che egli è fedele, e chi spera in lui sa che, se lasciamo a lui i nostri problemi, possiamo essere certi che il Signore li risolverà per il nostro meglio, anche se talvolta non riusciamo a vederlo così.

Sperare nel Signore è qualcosa di più dell’aggrapparsi a lui, è un desiderio profondo di lui, paragonabile alla sete intensa in una terra arida (Sl 63:1).

Il salmista spera in tante benedizioni, ma il desiderio di avvicinarsi alla sua presenza supera ogni sua altra necessità.

Come si legge in questo straordinario brano della Lettera ai Romani, Dio e l’intero creato attendono il rinnovamento del mondo e il beato incontro con il suo popolo, che si consumerà alla fine dei tempi: «Poiché la creazione aspetta con impazienza la manifestazione dei figli di Dio» (Ro 8:19).

Una promessa incredibile! Ma mentre siamo in attesa della salvezza definitiva e della riunione con Dio, anche se «fino a ora tutta la creazione geme ed è in travaglio» (v. 22), il Signore continua ad abitare in mezzo al suo popolo mediante lo Spirito Santo.

Nel frattempo, siamo invitati a testimoniare (At 1:4-8) il piano della salvezza, che culminerà in una nuova creazione. Ed è proprio questa che in ultima analisi stiamo attendendo, perché sarà il compimento delle nostre speranze di cristiani avventisti; proprio il nostro nome, “avventisti”, contiene l’idea della speranza che attendiamo. Aspettiamo, ma sappiamo che non sarà un’attesa vana. La morte e la risurrezione di Cristo rappresentano la certezza del suo ritorno.

`Ci sono cose che stai aspettando da Dio in questo momento? Come si fa ad attendere con fede e speranza quando non si concretizzano delle richieste fatte?`