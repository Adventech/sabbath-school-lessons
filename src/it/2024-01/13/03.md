---
title:  La pace di un bimbo svezzato
date:   25/03/2024
---

`Leggere il Salmo 131. Cosa ci dice a proposito della nostra relazione con Dio?`

Il popolo di Dio abita un mondo che affligge chi è fedele, in cui tentazioni e difficoltà non risparmiano praticamente nessuno. La rinnovata convinzione di essere figlio di Dio e di dipendere da lui consola il salmista e lo porta a confessare che il proprio orgoglio non ha alcun valore. L’inganno dell’orgoglio fa diventare la persona egoista e incapace di guardare al di là del proprio naso. Gli orgogliosi sono quindi ciechi davanti alla realtà più elevata di Dio.

Al contrario, il giusto alza gli occhi al Padre (Sl 123:1,2) e l’ammissione della sua grandezza lo rende umile e lo libera dall’egoismo e dalla vana ambizione. Il salmista confessa di non aspirare «a cose troppo grandi o alte per me» (v. 1), espressioni che raccontano delle opere di Dio in questa terra e che vanno oltre la nostra comprensione, almeno finora. In realtà, scopriamo una grande ironia: più apprendiamo del mondo fisico, tanto più aumentano i misteri.

La metafora che si trova nel Salmo 131:2, «come un bimbo divezzato sul seno di sua madre», è un’immagine potente che ritrae chi ha trovato la tranquillità nell’abbraccio di Dio. Essa rimanda alla relazione amorosa di un bimbo con la madre nelle varie fasi della sua piccola esistenza.

Svezzandoci da ambizioni e orgoglio privi di sostanza, il Signore ci introduce all’assunzione di cibo solido: «far la volontà di colui che mi ha mandato, e compiere l’opera sua» (Gv 4:34; cfr. Eb 5:12-14). La fiducia infantile descritta nel Salmo 131 è una fede matura testata dalle asprezze della vita, che ha scoperto che Dio è fedele alla sua Parola.

Alla fine, l’attenzione del salmista si concentra sul benessere del popolo di Dio. Siamo invitati a usare la nostra esperienza con il Signore per rafforzare la sua chiesa. Quello che abbiamo imparato personalmente sulla fedeltà e bontà di Dio possiamo condividerlo con altri che, per svariate ragioni, sono ancora alle prese con una fede conflittuale. La nostra testimonianza su Cristo può essere resa anche all’interno della chiesa stessa, dove tanti membri attendono ancora di conoscerlo di persona.

`«In verità vi dico: se non cambiate e non diventate come i bambini, non entrerete nel regno dei cieli» (Mt 18:3). Che cosa ci vuole dire Gesù?`