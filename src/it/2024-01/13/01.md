---
title:  «Spera nel Signore»
date:   23/03/2024
---

### Letture
Salmi 27:14; 131; 126; 92; Romani 8:18-25; Matteo 18:3; Marco 16:1-8; 2 Pietro 1:19

> <p></p>
> «Spera nel SIGNORE! Sii forte, il tuo cuore si rinfranchi; sì, spera nel SIGNORE!» Salmo 27:14

Siamo così arrivati all’ultima settimana di questo studio dei salmi. Abbiamo compiuto un percorso spirituale che ci ha condotti attraverso l’esperienza dello stupore davanti al maestoso Creatore, Re e Giudice; attraverso le gioie della liberazione divina, del perdono e della salvezza, ci ha messo davanti a momenti di resa espressi con dolore e recriminazione, e ci ha guidati alle gloriose promesse della presenza eterna di Dio e all’anticipazione della sua adorazione universale infinita. Il viaggio tuttavia prosegue, perché viviamo nella speranza del ritorno del Signore, quando il desiderio di Dio finalmente si realizzerà. Se c’è un’espressione finale a chiosa dei salmi, scegliamo questa: «Spera nel SIGNORE».

Sperare in lui non è un’oziosa e disperata attesa per ingannare il proprio tempo, ma un atto pieno di fede che si tramuta in azione. Sperare nel Signore vuol dire trasformare le nostre serate malinconiche nell’attesa di un mattino luminoso (Sl 30:5; 143:8). Significa fortificare i nostri cuori con una speranza e una pace rinnovate; ci spinge a lavorare più duramente e a portare i covoni dell’abbondante raccolto dai campi di missione del Signore (Sl 126:6; Mt 9:36-38). Sperare nel Signore non ci farà mai vergognare, ma saremo riccamente ricompensati perché egli è fedele a tutte le sue promesse (Sl 37:7-11,18,34; 71:1; 119:137,138).