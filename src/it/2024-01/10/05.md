---
title:  La parabola della vigna del Signore
date:   06/03/2024
---

`Leggere il Salmo 80. Come viene descritto il popolo di Dio e a quale grande speranza si rivolge quella supplica?`

Israele viene raffigurato come un vigneto che Dio ha sradicato dall’Egitto, la terra dell’oppressione, e ha ripiantato nella terra promessa dell’abbondanza. L’immagine del vigneto richiama la scelta di Dio caduta su Israele e la sua provvidenziale cura (leggi anche Ge 49:11,12,22 e De 7:7-11).

Tuttavia, nel Salmo 80 il vigneto di Dio istiga la sua ira (v. 12). Il profeta ne annuncia la distruzione come segno del giudizio divino perché la vite è degenerata (Is 5:1-7; Gr 2:21). Quel capitolo non si sofferma a riflettere sulle ragioni del giudizio. Considerata la profondità della grazia divina, il salmista è perplesso dall’ipotesi che egli possa privare il suo popolo della sua presenza per un periodo così prolungato. La tensione tra ira e giudizio divini da un lato, e la sua grazia e il suo perdono dall’altro, insinua nel salmista il timore che alla fine possa prevalere l’ira al punto da bruciare completamente il popolo (v. 16).

`Leggere Numeri 6:22-27. In che modo il Salmo 80 utilizza questa benedizione?`

Il refrain del salmo evoca la promessa fatta da Dio ad Aaronne circa la benedizione perpetua per il suo popolo (Nu 6:22-27) e ribadisce la speranza che la sua grazia trionfi sulle cause che provocano la miseria di quel popolo: «O Dio, ristoraci, fa’ risplendere il tuo volto e saremo salvi» (Sl 80:3; vedi anche vv. 7 e 19).

Il verbo ebraico tradotto con «ristorare» deriva da una parola di uso comune che significa «ritornare», usata ripetutamente nella Bibbia quando Dio invita a tornare a sé il popolo che si è disperso. Un termine che richiama da vicino il concetto di pentimento, di allontanamento dal peccato e riavvicinamento al Signore. «Darò loro un cuore per conoscere me che sono il SIGNORE; saranno mio popolo e io sarò loro Dio, perché si convertiranno a me con tutto il loro cuore» (Gr 24:7).

`Nella tua personale esperienza, il pentimento ha avuto il significato di un ritorno al Signore?`