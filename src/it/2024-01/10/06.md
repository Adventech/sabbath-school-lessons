---
title:  La supremazia del Signore nella storia
date:   07/03/2024
---

`Leggere il Salmo 135. Quali sono gli eventi storici di cui si parla nel salmo? Qual è l’insegnamento che ne trae l’autore?`

Il Salmo 135 invita il popolo a lodare il Signore per la sua bontà e la fedeltà dimostrate nella creazione (vv. 6,7), nella storia di salvezza d’Israele al tempo dell’esodo (vv. 8,9) e nella conquista della terra promessa (vv. 10-12).

Dio ha dimostrato di avere grazia scegliendo la nazione di Israele come suo «possesso speciale» (135:4). Questa espressione fotografa il rapporto distintivo tra il Signore e il suo popolo (De 7:6-11; 1 P 2:9,10). La scelta di Israele fu il frutto della volontà sovrana di Dio, quel popolo quindi non ha alcun motivo per sentirsi superiore agli altri. I versetti 6 e 7 dimostrano che i propositi divini per il mondo non si materializzano con Israele, ma al momento stesso della creazione. Israele deve quindi umilmente adempiere al ruolo affidatogli nel contesto del piano salvifico di Dio per la terra.

Il racconto dei grandi gesti di Dio a beneficio della sua gente (vv. 8-13) culmina nella seguente promessa: egli «farà giustizia» al suo popolo e ne avrà compassione (v. 14). Questa giustizia è il riscatto che il Signore garantisce agli oppressi e agli indigenti (Sl 9:4; 7:8; 54:1; Da 7:22). Il Signore sosterrà la causa del suo popolo e lo difenderà (De 32:36). Il Salmo 135 si propone dunque di ispirare il popolo di Dio ad avere fiducia nel Padre e a rispettare fedelmente il patto con lui.

La fedeltà del Signore nei confronti del suo popolo porta il salmista a dichiarare la nullità degli idoli e a ribadire la supremazia unica e assoluta di Dio nel mondo (Sl 135:15-18). Affidarsi agli idoli significa perdere ogni speranza e diventare deboli come loro (v. 18). Il salmo dimostra che Dio merita di essere lodato sia come creatore sia come Salvatore del suo popolo. Un concetto splendidamente trasmesso nelle due versioni complementari del quarto comandamento (Es 20:8-11; De 5:12-15). Poiché la potenza di Dio nella creazione e nella storia non ha pari, il suo popolo dovrà sempre affidarsi a lui e adorare lui solo, perché unico, in quanto creatore e redentore, che merita questa prerogativa; qualsiasi altro oggetto della nostra adorazione si chiama idolatria.

`Come facciamo a essere certi che non esistono degli idoli nella nostra vita? Perché l’idolatria può insinuarsi in maniera subdola?`