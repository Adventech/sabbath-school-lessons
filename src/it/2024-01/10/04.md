---
title:  Ricordare la storia e il pentimento
date:   05/03/2024
---

`Leggere il Salmo 106. Quali sono i fatti storici e gli insegnamenti qui evidenziati?`

Anche questo salmo evoca i principali eventi della storia di Israele, tra cui l’esodo, la permanenza nel deserto e la vita a Canaan. Evidenzia gli odiosi peccati commessi dai padri, culminati nella generazione costretta poi all’esilio. Fu quasi certamente scritto quando la nazione era deportata a Babilonia, o immediatamente dopo il ritorno dall’esilio, e il salmista, ispirato dallo Spirito Santo, fece un resoconto di questi incidenti storici al popolo, con l’intento di fare emergere quegli insegnamenti di cui Israele avrebbe dovuto far tesoro.

Anche questo salmo, come gli altri, insiste sulla fedeltà di Dio al suo patto di grazia, mediante il quale ha salvato il suo popolo nel passato (v. 45).

Esprime la speranza che il Signore dimostri ancora di proteggere il suo popolo pentito e lo riunisca tra le nazioni (v. 47). La supplica della liberazione immediata non è un pio desiderio ma una preghiera di fede che si fonda sulla certezza degli interventi fatti in passato (vv. 1-3) e sul carattere infallibile della fedeltà divina nei confronti del patto stipulato con il suo popolo.

Il ricordo dei fallimenti storici d’Israele nel Salmo 106 è parte integrante dell’esperienza di confessione dei peccati da parte della nazione; quel popolo riconosce di non essere migliore dei suoi antenati. La generazione presente ammette anzi di essere addirittura peggiore di quelle che l’hanno preceduta, perché consapevole delle conseguenze e di come Dio abbia esercitato grande pazienza e grazia per salvarle, nonostante la scelta intenzionale di percorrere vie malvagie.

Se così fu allora, è tanto più vero oggi per noi, che abbiamo la rivelazione del carattere di Dio e della grazia salvifica rivelata da Gesù sulla croce.

La notizia positiva del Salmo 106 è che l’amore tenace del Signore prevale sempre sui peccati del popolo (vv. 8-10,30,43-46). Il ruolo determinante di Mosè e di Fineas nel distogliere l’ira di Dio ci indica l’importanza dell’intercessione di Cristo per il bene dei credenti. Solo sperimentando personalmente la grazia di Dio è possibile trasformare la storia del passato nella nostra storia.

`«Ben presto però dimenticarono le sue opere; non aspettarono fiduciosi l’adempimento del suo piano» (Sl 106:13). Perché è più facile di quanto si pensi correre oggi lo stesso pericolo?`