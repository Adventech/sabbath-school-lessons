---
title:  Ricordare la storia e lodare Dio
date:   04/03/2024
---

`Leggere il Salmo 105. Quali sono gli eventi storici e gli insegnamenti conseguenti che vengono evidenziati?`

Il Salmo 105 richiama eventi chiave che hanno modellato la relazione tra Dio e il popolo d’Israele. Si concentra sul patto tra il Signore e Abramo, che prevedeva il dono della terra promessa al patriarca e alla sua progenie e racconta come quell’impegno, confermato a Isacco e a Giacobbe, si attuò provvidenzialmente grazie a Giuseppe, Mosè e Aaronne, e al tempo della conquista di Canaan. Il salmo trasmette speranza al popolo di Dio di ogni generazione perché le opere meravigliose compiute nel passato sono la garanzia del suo amore immutabile per il suo popolo in tutte le epoche (Sl 105:1-5,7,8). Il Salmo 105 somiglia al 78, nel senso che rimarca la lealtà di Dio verso il suo popolo nel corso della storia, e lo fa per glorificare il Signore e ispirare fedeltà. Tuttavia, a differenza del 78, non cita gli errori passati del popolo perché ha un obiettivo diverso.

In realtà, la storia viene rinarrata attraverso le gesta dei più grandi patriarchi di Israele, evidenziando la provvidenziale guida divina e la pazienza di quegli uomini nel sopportare difficoltà e privazioni. La perseveranza dei patriarchi e la loro lealtà furono abbondantemente ricompensate. Il Salmo 105 invita i lettori a imitare la loro fede e ad attendere fiduciosi la liberazione da parte di Dio.

I primi sette versetti hanno la forma dell’inno, quasi a dire che per onorare sinceramente Dio occorre conoscere le vicende della propria storia. La storia garantisce motivi a iosa per lodare Dio e convalida la nostra fede.

Coloro che adorano vengono definiti figli di Abramo e discendenza di Giacobbe (v. 6), destinati quindi a essere il compimento della promessa fatta da Dio ad Abramo: diventare una grande nazione (Ge 15:3-6). Il salmista sottolinea la continuità tra i patriarchi e le successive generazioni del popolo di Dio. Afferma con enfasi che «i suoi giudizi si estendono su tutta la terra» (v. 7), ammonendo quindi gli adoratori a non dimenticarsi che «il nostro Dio» è anche il Signore sovrano del mondo intero e che estende la sua benevolenza a tutte le persone (Sl 96:1; 97:1).

Si tratta chiaramente di un appello alla fedeltà rivolto a ogni generazione di credenti.

`Secondo te, noi avventisti come ci dovremmo considerare in questa discendenza che parte da Abramo? Quali insegnamenti dovremmo trarre da questa storia?`