---
title:  Approfondimento
date:   08/03/2024
---

Leggere Atti 7 ed Ebrei 11. Secondo il Nuovo Testamento, qual è il fine ultimo per cui Dio guida il suo popolo nella storia?

I salmi storici sono un’efficace testimonianza della fedeltà di Dio verso il suo popolo. Ogni evento che ha caratterizzato la sua storia si è rivelato un passo provvidenziale verso il compimento definitivo di una promessa: l’arrivo del Salvatore del mondo nella persona di Gesù di Nazaret. Persino le difficoltà, che spesso hanno confuso il popolo di Dio e gli hanno fatto credere di essere stato abbandonato, sono sempre rimaste sotto il suo controllo assoluto e sono parte della sua provvidenza, perché egli è il Signore supremo della storia. Il salmista presenta abilmente la realtà secondo cui nemmeno la slealtà del popolo può impedire a Dio di restare fedele e mantenere le sue promesse. Tuttavia, i gruppi e i singoli reticenti a ogni pentimento sono stati esclusi dalle benedizioni del patto e la loro triste fine serve da monito perenne delle conseguenze di chi sceglie di vivere una vita senza Dio o in opposizione a lui. I salmi incoraggiano i figli di Dio di ogni epoca a sperare nel Signore e a restargli fedele. «Non abbiamo niente da temere per il futuro, se non il rischio di dimenticare il modo in cui il Signore ci ha guidati e formati nel passato» - LS, 196 [p. 138].

Perché il popolo di Dio possa andare avanti senza paura, è necessario che conosca i fatti della sua storia. Ellen G. White consiglia ai credenti di leggere i Salmi 105 e 106 «almeno una volta la settimana» - TM, 98.

La storia del popolo di Dio dimostra che nessuna promessa presente nella sua Parola resterà inevasa. Vale per quelle relative alla cura divina individuale nel presente e per quelle future del ritorno di Cristo, il quale stabilirà sulla nuova terra il regno di pace e giustizia.

**Domande per la condivisione**

`Ricordare che Dio ha guidato fedelmente il suo popolo nella storia, si può considerare una benedizione? Cosa accade se si dimenticano o ignorano gli insegnamenti del passato? Come si può applicare il medesimo principio alla nostra chiesa oggi, chiamata a fare ciò che era stato chiesto all’antico Israele?`

`In che modo i salmi ci incoraggiano a riconoscere la cura provvidenziale di Dio nella nostra esistenza e a esercitare la pazienza e la fiducia in lui anche quando le cose che accadono nel mondo ci lasciano perplessi?`

`Come rendere ancora più rilevante nei nostri servizi di culto lo studio della storia del popolo di Dio? Cosa ci può motivare maggiormente a raccontare ai nostri figli la storia più recente del popolo di Dio?`