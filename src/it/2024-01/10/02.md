---
title:  La fedeltà inarrestabile del Signore
date:   03/03/2024
---

`Leggere il Salmo 78. Quali sono le tre epoche storiche chiave che emergono in questo capitolo? Quali insegnamenti ricorrenti trae Asaf da ogni periodo?`

La rivisitazione del passato d’Israele mette in luce la fedeltà di Dio e l’infedeltà israelita. Dovrebbe inoltre insegnare alle generazioni successive la non ripetizione degli errori commessi dai padri, ma guidarle a confidare in Dio e a rimanere fedeli al suo patto. Il salmista usa la storia come una parabola (v. 2); significa che il popolo è chiamato a ponderare profondamente quel messaggio e a ricercarne il significato. Il versetto 2 è una descrizione profetica del metodo pedagogico di Gesù nelle parabole (Mt 13:34,35).

Il salmo riflette anche sul periodo dell’esodo (vv. 9-54), dell’insediamento a Canaan (vv. 55-64) e del tempo di Davide (vv. 65-72). Dimostra come Dio abbia compiuto azioni grandiose e svela le conseguenze dell’infedeltà d’Israele che ha infranto il patto. La storia di quella nazione racconta tante forme di mancata lealtà a Dio, in particolare tramite l’idolatria (v. 58).

Il salmista, tuttavia, sottolinea le radici di quell’infedeltà: si sono dimenticati di ciò che Dio ha fatto per loro, non hanno avuto fiducia in lui e lo hanno messo alla prova (vv. 18,41,56), gli si sono ribellati e hanno trasgredito la sua legge, il suo patto e le sue testimonianze (vv. 10,37,56). Insistendo su queste forme specifiche di slealtà, il salmista intende dire che il rigetto d’Israele nella storia è conseguenza di un peccato capitale: la mancata fiducia nel Signore (vv. 7,8).

Leggendo questo salmo ci si sente quasi arresi davanti alla continua ostinazione del popolo e alla sua cecità spirituale, contrapposta alla pazienza e alla grazia senza limiti del Signore. Perché ogni nuova generazione è stata così lenta ad apprendere?

Prima di colpevolizzare eccessivamente le generazioni passate, dovremmo esaminare noi stessi. Non ci dimentichiamo forse dei prodigi passati di Dio e trascuriamo le prescrizioni del patto? Il Salmo 78 non incoraggia le persone a fare affidamento sulle proprie capacità, al contrario, mostra la futilità della volontà umana quando non si basa sulla consapevolezza della fedeltà di Dio e sull’accettazione della sua grazia. Le battaglie infruttuose del popolo di Dio (vv. 9,62-64) chiariscono l’insegnamento del salmo, secondo cui ogni sforzo umano scisso dalla fedeltà al Signore è destinato a fallire.

`Che cosa ti hanno insegnato i tuoi errori passati?`