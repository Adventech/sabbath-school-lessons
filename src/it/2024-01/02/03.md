---
title:  Fiducia nei momenti difﬁcili
date:   08/01/2024
---

Ogni credente ha conosciuto e vissuto momenti di disperazione e dolore durante i quali si è chiesto che cosa stesse facendo il Signore, o perché consentisse quelle situazioni. Anche i salmisti hanno sperimentato analoghi frangenti, e grazie all’ispirazione divina hanno scritto ciò che avevano provato.

`Leggere il Salmo 44. Che cosa vuole dirci e perché è importante per i credenti di tutte le epoche?`

La selettività dei salmi nei servizi di culto riflette spesso l’esclusività degli stati d’animo e delle parole che esprimiamo nelle nostre preghiere comunitarie. Tale restrittività può essere segno della nostra incapacità o del nostro disagio quando si tratta di affrontare le realtà più difficili della vita. Anche se possiamo avere la sensazione che Dio ci tratti ingiustamente quando la sofferenza ci opprime, riteniamo inappropriato esprimere i nostri pensieri pubblicamente, talvolta anche nella preghiera intima.

Tale riluttanza potrebbe farci perdere il senso dell’adorazione. L’incapacità di esprimere onestamente e in modo trasparente i nostri sentimenti e i nostri pensieri davanti a Dio ci lascia spesso schiavi delle nostre emozioni. E ci nega anche la possibilità di accostarci con fiducia al Signore. Recitare i salmi ci assicura che, quando preghiamo e adoriamo, non dobbiamo temere la censura e neanche negare la nostra esperienza. Il Salmo 44, per esempio, può aiutare in modo congruo i fedeli ad articolare la loro condizione di innocente sofferenza liberamente e con toni adeguati. Leggere i salmi aiuta a vivere l’esperienza della libertà d’espressione nella preghiera. Ci suggerisce vocaboli che non riusciremmo a trovare né tanto meno a pronunciare: «Il nostro cuore non si è rivolto indietro, i nostri passi non si sono sviati dalla tua via, ma tu ci hai frantumati cacciandoci in dimore di sciacalli e hai steso su di noi l’ombra della morte» (vv. 18,19). Consideriamo tuttavia l’inizio di questo salmo. Il narratore racconta come, nel passato, Dio avesse fatto grandi cose per il suo popolo, quindi esprime la sua fiducia nel Signore e non «nel mio arco» (v. 6). Nonostante ciò, quel popolo è stato investito dalle calamità. L’elenco delle afflizioni e dei lamenti è lungo e doloroso, ma il salmista alza il suo grido a Dio perché li soccorra: «Ergiti in nostro aiuto, liberaci nella tua bontà» (v. 26). Anche nelle difficoltà è consapevole che Dio e il suo amore sono una realtà.

`Attingere dal passato, quando la presenza di Dio veniva avvertita in maniera molto concreta, ci può aiutare a gestire quei momenti nei quali le difficoltà ce lo fanno sentire lontano?`