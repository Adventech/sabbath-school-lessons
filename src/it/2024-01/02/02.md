---
title:  Promuovere l’uso dei salmi nella preghiera
date:   07/01/2024
---

`Leggere Salmo 105:5; Colossesi 3:16 e Giacomo 5:13. Qual è il ruolo dei salmi nell’esperienza adorativa del credente?`

Un modo semplice per introdurre i salmi nella vita quotidiana è quello di dedicare ogni giorno del tempo alla loro lettura, a partire dal Salmo 1, per seguire l’ordine consolidato nel salterio. Un altro modo è leggere quelli più corrispondenti alla vostra situazione attuale: ci sono salmi di lamento, di pianto comunitario, di ringraziamento, di sapienza (che indirizzano la ricerca della sapienza e della guida divine), salmi storici, altri pieni di rabbia e quelli dedicati al pellegrinaggio. Nel corso di questo trimestre ne analizzeremo diversi a partire dal contesto nel quale furono scritti.

E dunque, come leggere i salmi?

Si parte proprio dalla lettura e da una semplice riflessione, per passare poi alla preghiera. Ponderare su quanto letto implica una riflessione sui vari aspetti del salmo: in che modo il salmista si rivolge a Dio e i motivi della preghiera. Valutate la corrispondenza tra la vostra condizione e l’esperienza del salmista e come quel salmo vi potrebbe aiutare ad articolare la vostra personale esperienza. Vi stupirà la frequenza con la quale vi relazionerete con quanto state leggendo.

Se c’è qualcosa nel salmo che vi mette alla prova, provate a riflettere se, per esempio, sta correggendo le vostre attuali speranze mal riposte su un problema che vi sta logorando. Contemplate il messaggio del salmo alla luce della persona e dell’opera salvifica di Cristo e della speranza a lungo termine che egli ci offre. Come sappiamo, o dovremmo sapere, è sempre utile riflettere su tutto ciò che troviamo nella Bibbia alla luce di Cristo e della croce.

Inoltre, cercate di individuare nuove motivazioni per la preghiera che il salmo può offrire e riflettete su quanto può significare per voi, la chiesa e il mondo. Domandate a Dio di incidere la sua Parola nel vostro cuore e nella vostra mente. Se il salmo corrisponde alla condizione di una persona che conoscete, intercedete per essa mediante la preghiera. I salmi coprono tanti aspetti della vita e ci possiamo arricchire leggendo e assorbendo nei nostri cuori quello che ci comunicano.

`Che cosa significa «La parola di Cristo abiti in voi abbondantemente» (Cl 3:16)? Perché la lettura della Bibbia diventa il primo e fondamentale passo per quell’esperienza?`