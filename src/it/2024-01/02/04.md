---
title:  Un salmo di disperazione
date:   09/01/2024
---

Leggere i salmi non vuol dire solo mettere il credente nelle condizioni di articolare liberamente la sua invocazione. Essi monitorano la sua esperienza in base ai parametri divini e la rendono sopportabile, introducendo la speranza e la rassicurazione della presenza del Signore.

`Leggere il Salmo 22. Cosa ci insegna a proposito della fiducia in Dio anche nei momenti di grande disperazione?`

Le parole di rammarico del primo versetto di questo salmo possono aiutare chi soffre a esprimere il proprio dolore e il senso di abbandono: «Dio mio, Dio mio, perché mi hai abbandonato? Te ne stai lontano, senza soccorrermi, senza dare ascolto alle parole del mio gemito!».

Sono espressioni diventate famose tra i cristiani perché sono le stesse che proprio Gesù pronunciò sulla croce, dimostrandoci la centralità dei salmi rispetto alla sua esperienza (Mt 27:46).

Eppure, nonostante la prova e il dolore, si legge: «Io annuncerò il tuo nome ai miei fratelli, ti loderò in mezzo all’assemblea» (Sl 22:22).

In altri termini, sebbene quei sentimenti non coincidano esattamente con il dilemma dell’autore in quel momento, egli comunque esprime la sua fede in Dio dichiarando che, a prescindere da tutto, continuerà a lodarlo.

Mettendoci a disposizione parole specifiche da utilizzare nella preghiera, i salmi ci insegnano a guardare oltre la nostra condizione del momento, a farci guidare dalla fede per riuscire a individuare il tempo in cui la nostra vita sarà ripristinata per grazia di Dio.

Leggendoli, il fedele viene quindi guidato verso nuovi orizzonti spirituali. Questi canti consentono ai credenti di esprimere i loro sentimenti e le loro percezioni, senza lasciarli indugiare nella condizione in cui si trovano. Essi vengono invitati a depositare i loro pesi fatti di sofferenza, delusione, rabbia e disperazione davanti al Signore e a confidare in lui, a prescindere dalle circostanze.

Il passaggio dal lamento alla lode che si osserva in molti salmi è indicativo della trasformazione spirituale che il credente sperimenta quando riceve la grazia divina e la consolazione nella preghiera.

`Come si impara a guardare oltre le difficoltà del momento e a confidare nella bontà divina?`