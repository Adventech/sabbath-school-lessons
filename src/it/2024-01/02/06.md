---
title:  «Ristabiliscici ora»
date:   11/01/2024
---

`Leggere Salmo 60:1-5. In quali circostanze ritieni che questa lettura sia particolarmente adatta? Come si può beneficiare dei salmi di lamentazione anche nei periodi più gioiosi dell’esistenza?`

I salmi di lamentazione sono generalmente intesi come preghiere di persone alle prese con situazioni complesse, da un punto di vista fisico, psicologico o spirituale, o magari tutti e tre contemporaneamente.

Questo non significa che tale genere vada evitato, nemmeno nei tempi positivi. A volte può esserci totale coerenza tra le parole presenti nei salmi e l’esperienza corrente del credente. Questa raccolta, che abbiamo definito di lamentazione, può fare del bene ai fedeli che non si trovano in situazioni di particolare difficoltà.

Primo, perché ci possono trasmettere la consapevolezza che la sofferenza è parte dell’esperienza umana e che riguarda tanto i giusti quanto i malvagi. I salmi ci garantiscono che Dio ha pieno controllo e provvede a elargire forza e soluzioni nei momenti di prova. Anche in questo salmo, nonostante le criticità - «Hai fatto tremare la terra» - (v. 2), l’autore manifesta la propria speranza assoluta nella liberazione da parte di Dio.

In secondo luogo, ci insegnano ad avere compassione per chi soffre. Quando esprimiamo felicità e gratitudine al Signore, soprattutto in pubblico, ricordiamoci sempre dei meno fortunati. Certo, abbiamo motivi concreti di riconoscenza personale in quel preciso momento, ma non fingiamo di non sapere che attorno a noi ci sono persone che soffrono terribilmente. Pregare attingendo a questo tipo di salmi ci aiuta a non dimenticarsi di chi attraversa notevoli difficoltà. Essi dovrebbero evocare dentro di noi la compassione e il desiderio di servire gli afflitti, esattamente come fece Gesù.

«Questo mondo è come un grande ospedale, ma Gesù è venuto per guarire gli ammalati e per liberare i prigionieri di Satana. Egli era sano e forte; infondeva la sua vita agli ammalati, agli afflitti e agli indemoniati, e non scacciava nessuno di tutti coloro che si rivolgevano a lui per beneficiare della sua potenza di guarigione. Sapeva che quanti gli chiedevano aiuto soffrivano per le loro colpe; ma non per questo si rifiutava di aiutarli. Quando la potenza di Cristo penetrava in quelle povere anime, esse si convincevano di peccato e molte venivano guarite sia dalle malattie spirituali sia da quelle fisiche. Il vangelo ha sempre la stessa potenza; perché oggi non dovremmo ottenere gli stessi risultati?» - DA, 823 [p. 614].

`Conosci qualcuno che in questo preciso momento ha bisogno non solo delle tue preghiere ma anche di un tuo aiuto concreto?`