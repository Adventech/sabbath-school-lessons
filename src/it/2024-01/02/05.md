---
title:  Dalla disperazione alla speranza
date:   10/01/2024
---

Tutti noi, probabilmente, abbiamo vissuto momenti nei quali Dio ci è parso davvero distante. Chi non ha mai pensato anche per un instante qualcosa del tipo: come è potuto accadere? I salmisti, esseri umani come noi, sicuramente ci sono passati. Certo, talvolta le difficoltà sono direttamente causate dalle nostre trasgressioni, ma altre volte ci paiono ingiuste e sentiamo di non meritare quello che stiamo passando.

`Leggere il Salmo 13. Quali sono i due stati d’animo che emergono? Quale può essere stato il cambiamento radicale che ha rimescolato la prospettiva del salmista?`

«Fino a quando, o SIGNORE, mi dimenticherai? Sarà forse per sempre? Fino a quando mi nasconderai il tuo volto?» (v. 1). Ciascuno di noi, almeno una volta nella vita, avrà provato sentimenti analoghi, seppure sbagliati (il Signore si è forse mai dimenticato di noi?).

Il Salmo 13 indica dunque la via per evitare un altro errore comune: concentrarsi sui propri problemi e preoccupazioni quando si prega. Questo salmo può trasformare la nostra preghiera guidandoci nel riaffermare la natura fedele e immutabile dei rapporti tra Dio e il suo popolo. È vero, inizia con delle rimostranze e delle recriminazioni, ma non finisce lì, e questo è il punto fondamentale. Esso ci aiuta a scegliere intenzionalmente di confidare nella potenza redentiva del Signore (v. 5), in maniera tale che le nostre paure e ansie (vv. 1-4) possano gradualmente lasciare il posto alla salvezza divina e consentirci di sperimentare la trasformazione dal rammarico alla lode, dalla disperazione alla speranza (vv. 5,6).

Tuttavia, la semplice ripetizione delle parole dei salmi, abbinata a una debole comprensione del loro significato, non produrrà quella trasformazione autentica che è nelle intenzioni. Quando leggiamo i salmi, dovremmo chiedere allo Spirito Santo di metterci nelle condizioni di agire coerentemente con quanto letto. Quelle preghiere sono la Parola di Dio per mezzo della quale il carattere e il modo di agire del credente vengono trasformati, non sono semplice informazione. Mediante la grazia divina, le promesse contenute nei salmi si manifestano nella vita dei credenti. Significa che consentiamo alla Parola di Dio di modellarci secondo la volontà del Padre e di unirci a Cristo, il quale ha perfettamente espresso tale volontà e, da Figlio incarnato, ha anch’egli pregato con i salmi.

`In che modo le difficoltà possono avvicinarti a Dio? E, senza la dovuta attenzione, quanto possono invece allontanarci da lui?`