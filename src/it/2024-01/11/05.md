---
title:  Sicurezza e pace a Sion
date:   13/03/2024
---

`Leggere Salmo 46:1-7. Il mondo come viene poeticamente rappresentato in questo brano?`

Questo salmo offre una scintillante descrizione del mondo in tumulto e narra di disastri naturali con un’intensità senza precedenti (vv. 2,3). L’immagine delle acque che rumoreggiano è spesso usata come metafora delle nazioni che si ribellano e dei problemi causati dai malvagi nel mondo (93:3,4; 124:2-5). Nel Salmo 46 le calamità naturali rappresentano un mondo controllato da nazioni pronte a fare guerra (v. 6). Si tratta chiaramente di un mondo privo della conoscenza di Dio, perché questi abita in mezzo alla sua gente, e lì dove lui dimora abbonda la pace (vv. 4,5).

Tuttavia, sebbene il mondo lo rifiuti, il Signore non lo abbandona, e garantisce la sua presenza dimorando proprio in mezzo al suo popolo. In altre parole, a prescindere dall’apparente gravità della situazione, Dio è presente nel mondo e la conoscenza di questa verità di fondamentale importanza non potrà che trasmetterci speranza e incoraggiamento.

Il Signore, rifugio perfetto, è la ragione della pace e sicurezza permanenti di Sion. La congiunzione «se» (46:3) sottolinea proprio la sicurezza del luogo. Se anche il mondo fosse in fermento, il popolo di Dio sarebbe comunque al sicuro. La pace non significa assenza assoluta di prove, ma è un dono di Dio ai figli che confidano in lui. La fiducia senza riserve nella sua persona può far sì che, anche in piena tempesta, il Figlio di Dio si senta al sicuro e in pace (Mt 8:23-27). La domanda è: il Signore consentirà per sempre che il mondo prosegua nelle sue scelte distruttive?

`Leggere Salmo 46:6-11. Qual è la risposta di Dio alla violenza e alla distruzione nel mondo?`

Dio risponde con tale disappunto che la sua Parola, grazie alla quale aveva creato la terra, ora la fa sciogliere (v. 6). Lo scioglimento non equivale a una distruzione, ma a un rinnovamento. Dio estende la sua pace da Sion alle estremità della terra; egli farà cessare ogni conflitto e annienterà ogni strumento di devastazione usato dalle nazioni per opprimere il mondo (v. 9). Ecco la grande speranza di ogni cristiano, che si realizzerà con il ritorno di Gesù.

`Come si fa a ottenere un senso di pace e sicurezza in questo mondo così devastato e violento?`