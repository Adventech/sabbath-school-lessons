---
title:  Inamovibile come il monte Sion
date:   14/03/2024
---

`Leggere Salmo 125:1,2. Come viene definito chi ha fiducia in Dio?`

Chi confida nel Signore viene paragonato al monte Sion, simbolo di incrollabilità e di forza. La vista stupenda dei monti che circondano la città di Gerusalemme ispirò il salmista a rafforzare la propria certezza nella protezione divina (Sl 5:12; 32:7,10). Diversamente dalle montagne governate dai malvagi (46:2), la notevole tenuta di quelli su cui fu edificata Gerusalemme evoca una profonda fiducia nella protezione divina, che si consolida ulteriormente davanti alla dolorosa realtà dell’apparente prosperità del male. Nonostante ciò, il popolo di Dio può continuare a nutrire speranza.

`Leggere Salmo 125:3-5. Come vengono tentati i giusti? Cosa possiamo imparare?`

I figli di Dio possono scoraggiarsi per il successo dei malvagi e, forse, essere tentati di imitare le loro gesta (Sl 73:2-13; 94:3). L’assoluta stabilità del monte Sion non può garantire sicurezza a quanti si allontanano dal Signore. Le persone sono ancora libere di «tendere le loro mani verso il male» (v. 3) e di andare «dietro a vie tortuose» (v. 5). Il Signore è giusto e giudicherà gli individui che indugeranno nella ribellione insieme agli altri peccatori irriducibili.

Ecco spiegato l’appello lanciato al suo popolo affinché rimanga saldo nella fede e confidi nel Signore, sapendo che il monte Sion sarà il loro rifugio inamovibile. Anche quando non comprendiamo l’evolversi dei fatti, dobbiamo continuare ad avere fiducia nella bontà divina.

«La presenza del peccato nel mondo, l’incarnazione di Cristo, la nuova nascita, la risurrezione, insieme a molte altre verità che la Bibbia presenta, sono misteri troppo profondi per essere spiegati e compresi pienamente dalla mente umana; ma questo non è un motivo sufficiente per mettere in dubbio la Parola di Dio. La natura stessa ci presenta interrogativi a cui non possiamo dare una risposta. Le forme di vita più semplici presentano problemi che neanche i più grandi filosofi riescono a risolvere. Come possiamo meravigliarci di trovare anche nel mondo spirituale misteri insondabili? Non ci resta che accettare la nostra limitatezza. La Scrittura contiene prove sufficienti per riconoscerne l’origine divina; quindi anche se non comprendiamo tutto, non abbiamo nessun motivo per metterla in dubbio» - SC, 106,107 [pp. 106,107].