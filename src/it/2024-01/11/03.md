---
title:  Preghiera per la pace di Gerusalemme
date:   11/03/2024
---

`Leggere Salmo 122:1-5. Quali sono i sentimenti delle persone venute ad adorare a Gerusalemme? Cosa sperano di trovare?`

Il Salmo 122 narra la gioia e l’entusiasmo dei pellegrini una volta giunti a Gerusalemme. I pellegrinaggi in questa città erano occasioni gioiose che ricorrevano tre volte l’anno e davano al popolo di Dio l’opportunità di incontrarsi per commemorare la bontà che il Padre aveva dimostrato loro nel passato e nel presente (De 16:16). Gerusalemme era il centro della vita di quella nazione perché conteneva «la legge imposta a Israele» (v. 4) e i troni per il giudizio (v. 5). «La legge imposta a Israele» si riferisce al santuario, a volte chiamato «tabernacolo della testimonianza» (Nu 1:50) e ospitava «l’arca della testimonianza» (Es 25:22). I troni predisposti per il giudizio rappresentano il sistema giuridico di Gerusalemme (2 S 8:15). Il pellegrinaggio era quindi l’occasione per la persona di cercare e ottenere giustizia. Fedeltà nei confronti di Dio e amministrazione della giustizia non dovevano mai essere separate.

`Leggere Salmo 122:6-9. Qual è il principale oggetto della preghiera del popolo di Dio?`

Pregare per la pace di Gerusalemme invoca la benedizione di Dio sulla città e i suoi abitanti. E unisce i fedeli, facendo sì che la pace si diffonda tra di loro (122:8). Gerusalemme poteva essere la città della pace solo se la stessa regnava tra Dio e il suo popolo e tra i suoi stessi figli. La preghiera per la pace di Gerusalemme diventa allora un appello al popolo di Dio affinché viva pacificamente con lui ma anche tra di loro. Il popolo prospererà grazie a quella pace (147:12-14).

Il salmo ci insegna che l’invocazione per il benessere della comunità di fede dovrebbe diventare il soggetto principale delle preghiere dei figli di Dio, perché solo un popolo forte e unito potrà proclamare le buone notizie della pace e della salvezza di Dio per il mondo (Gv 13:34,35).

Pregare per la pace di Gerusalemme è privilegio e responsabilità dei credenti perché mantiene viva la speranza nell’affermazione del regno finale di pace di Dio, che riguarderà non solo la città di Gerusalemme ma il mondo intero (Is 52:7; 66:12,13; Ap 21; 22).

`In quale modo pratico possiamo impegnarci per l’armonia tra noi e come popolo di Dio?`