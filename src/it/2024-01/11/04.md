---
title:  Sion, la casa di tutte le nazioni
date:   12/03/2024
---

`Leggere Salmo 87:1,2. Che cosa rende Sion un luogo così apprezzato?`

Il Salmo 87 è un inno che celebra Sion, la città che Dio ha scelto e ama in modo speciale. Le fondamenta del tempio di Dio si trovano sul monte Sion (2:6; 15:1). Alla fine dei tempi, Sion si eleverà al di sopra di tutti i monti, rappresentando simbolicamente la supremazia di Dio sul mondo intero (Sl 99:6; Is 2:2; Mi 4:1). Si parla dei «monti di Sion» (Sl 133:1) per evidenziarne la maestosità. «Dio ama le porte di Sion più di tutte le dimore di Giacobbe» (87:2); con questa espressione si ribadisce la superiorità di Sion rispetto a tutti gli altri luoghi d’Israele che in passato erano stati luoghi speciali di raccolta del popolo di Dio, come Silo e Betel. Così il salmo afferma che la vera adorazione di Dio avviene nel luogo da lui scelto e nel modo da lui prescritto.

`Leggere Salmo 87:3-7. Quali sono le cose gloriose che riguardano Sion?`

La gloria di Sion attrae tutte le nazioni a Dio; perciò, i confini del suo regno si estendono fino a includere l’intero mondo. Da notare che il Signore non tratta i cittadini delle altre nazioni come se fossero di livello inferiore, nonostante Sion sia descritta come il luogo di nascita spirituale per tutti quelli che accettano Dio quale Salvatore. La registrazione anagrafica degli individui veniva fatta sulla base del luogo di nascita (Ne 7:5; Lu 2:1-3). Per tre volte il salmo afferma che le nazioni sono nate a Sion, ovvero che il Signore garantisce loro una nuova identità e tutti i privilegi dei figli nati effettivamente a Sion (Sl 87:4-6).

Il Salmo 87 rimanda all’idea della salvezza che riguarda tanto gli Ebrei quanto gli stranieri, e della loro unione in un’unica chiesa mediante il ministero di redenzione di Cristo (Ro 3:22; 10:12; Ga 3:28,29; Cl 3:11). Il ritratto della prosperità di Sion in questo salmo ricorda la visione di Daniele, secondo cui il regno di Dio diventa un gran monte che riempie tutta la terra (Da 2:34,35,44,45), ma anche la parabola di Gesù sul regno di Dio che diventa un albero enorme che ospita tra i suoi rami gli uccelli del cielo (Mt 13:32).

`In che modo la tempestività con cui Sion adotta tutte le persone trova adempimento nel grande mandato ricevuto dalla chiesa, ovvero predicare il vangelo a ogni nazione (Mt 28:18-20)? Che cosa lega quest’idea all’invito che ci viene rivolto di annunciare il messaggio dei tre angeli?`