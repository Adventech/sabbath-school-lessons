---
title:  «Un giorno nei tuoi cortili vale più che mille altrove»
date:   10/03/2024
---

`Leggere Salmo 84:1-4. Perché il salmista sogna di abitare nel santuario?`

Il salmista «langue» e «viene meno» (vv. 1,2) all’idea di fare del santuario la sua dimora permanente, consentendogli di essere vicino a Dio per sempre. La presenza vivente di Dio (v. 2) rende il santuario un luogo unico. Al suo interno, quelli che adorano possono «contemplare la bellezza del SIGNORE» (27:4, cfr. 63:2) e saziarsi «dei beni della tua casa» (65:4). Nel Salmo 84, la relazione con Dio, che consiste nel lodarlo (v. 4), trovare forza in lui (v. 5) e dargli fiducia (v. 12), procura una felicità senza pari. Il santuario è il luogo in cui tale felicità viene alimentata mediante l’adorazione e la comunione con gli altri credenti. La presenza vivente di Dio al suo interno offre a chi adora un barlume del suo regno glorioso e un assaggio di vita eterna.

`Leggere Salmo 84:5-12. Chi altri può essere benedetto dal santuario?`

Le benedizioni di Dio si diffondono dal santuario, e sono concesse innanzitutto a coloro che in quel santuario offrono il loro sevizio (84:4), per poi seguire i pellegrini in viaggio verso quel luogo (vv. 5-10) e raggiungere infine le estremità della terra. L’aspettativa di incontrare Dio nel santuario consolida la fede dei pellegrini (v. 7). Laddove le energie di un normale viaggiatore iniziavano a venire meno sotto il peso di un viaggio logorante, quelle stesse energie, nel caso dei pellegrini diretti al santuario, aumentavano tanto più si avvicinavano alla meta.

Anche quando fisicamente se ne allontanano, i figli di Dio continuano a beneficiare della grazia e della benevolenza divine grazie a una vita retta (v. 11), caratteristica di tutti i giusti che fanno il loro ingresso nel santuario del Signore (15:1,2). Il Signore viene definito «un sole», perché le benedizioni irradiate dal santuario sono in grado di raggiungere le estremità della terra, proprio come i raggi solari (84:11). Quanti dimorano con Dio per mezzo della fede ricevono quindi la sua grazia, indipendentemente da dove si trovino.

`Leggere Apocalisse 21:3. Quale speranza riflessa nel santuario terreno ci viene rivelata? Oggi si può già immaginare che tipo di esperienza sarà?`