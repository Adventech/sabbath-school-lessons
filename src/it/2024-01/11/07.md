---
title:  Approfondimento
date:   15/03/2024
---

Approfondire i messaggi contenuti in Isaia 40 e 51:1-16.

I canti di Sion si impegnano in modo assoluto a mantenere viva la consapevolezza del significato di quel luogo e la speranza nel regno sovrano di Dio che esso rappresenta. Se in questa vita c’è la possibilità di sperimentare tante benedizioni del santuario di Dio, la speranza nella pienezza di vita e gioia a Sion è proiettata nel futuro. Molti figli di Dio bramano fino alle lacrime la Sion celeste (Sl 137:1). Ricordare quel nome non implica solo un pensiero occasionale, quanto una deliberata consapevolezza e una decisione di vivere in accordo con quel ricordo vivente (Es 13:3; 20:8). Innalzare i canti di Sion genera dunque l’appassionata determinazione a conservare viva la speranza nel ripristino del regno di Dio sulla nuova terra (Ap 21:1-5).

«Nella nuova terra le menti immortali contempleranno con instancabile delizia le meraviglie della potenza creatrice e i misteri dell’amore che redime. Là non ci sarà più nessun nemico crudele e ingannatore per indurci a dimenticare Dio. Ogni nostra facoltà potrà svilupparsi e ogni capacità accrescersi. L’acquisizione della conoscenza non affaticherà la mente o consumerà le energie. Le più alte aspirazioni saranno appagate, le più grandi imprese saranno portate a termine e le più nobili ambizioni saranno soddisfatte. Eppure, vi saranno sempre nuove mete da raggiungere, nuove meraviglie da ammirare, nuove verità da scoprire, nuovi obiettivi che chiameranno in causa le facoltà della mente, dell’anima e del corpo» - GC, 677 [p. 529].

L’impegno a non dimenticarsi di Sion è una promessa implicita dei pellegrini del Signore, i quali non riconosceranno mai questo mondo come loro patria, ma aspettano nuovi cieli e una nuova terra.

I salmi di Sion possono essere cantati dai credenti di ogni generazione che desiderino vivere nella nuova Gerusalemme (Ap 3:12) e ci incoraggiano a un’attesa fiduciosa nel mondo futuro, ma allo stesso tempo ci impongono di essere agenti della grazia di Dio nel mondo presente.

**Domande per la condivisione**

`Come possiamo prendere i princìpi spirituali e teologici che collocano il popolo di Dio a Sion, un luogo fisico di Gerusalemme, e applicarli alla chiesa e alla sua missione?`

`Oggi in che modo un credente può abitare nel santuario divino (Gv 1:14-18; Eb 12:22-24)?`

`Sion come potrà diventare la città di tutte le nazioni, secondo la descrizione del Salmo 87 (Ro 5:10; Ef 2:11-16; Cl 1:19-23)?`