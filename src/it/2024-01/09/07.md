---
title:  Approfondimento
date:   01/03/2024
---

Leggere il capitolo «Dio con noi», tratto da La speranza dell’uomo, pp. 8-14.

I salmi, contenendo tanto le preghiere di Cristo quanto quelle su Cristo, offrono una rivelazione unica della sua persona e del suo ministero di redenzione, che lo qualificano come colui che è «Dio con noi» (Mt 1:23). Gesù è «Dio con noi» nelle preghiere combattute, intrise dal senso di abbandono e sofferenza. È «Dio con noi» quando si alza la voce per reclamare giustizia e liberazione. È «Dio con noi» perché non ci abbandona al nostro disorientamento e alla nostra disperazione, ma ci mostra la via della fede vincente. Gesù è diventato sacerdote e re per salvarci dalla sorte infausta ed eterna del peccato. In lui, il Re davidico perfetto, si compiono tutte le promesse solenni di salvezza (2 Co 1:20).

Ecco come Ellen G. White descrive con gran perspicacia il legame tra Cristo e l’umanità: «Con la sua umanità Cristo si è unito agli uomini, mentre con la sua divinità siede sul trono di Dio. Come Figlio dell’uomo ci ha dato un esempio di ubbidienza; come Figlio di Dio ci rende capaci di ubbidire. Fu Cristo a parlare a Mosè dal roveto del monte Horeb e a dire: “Io sono colui che sono”… Dirai così ai figliuoli d’Israele: “L’Io sono mi ha mandato da voi” (Es 3:14). Questa era la garanzia della liberazione d’Israele. Così, quando egli venne “simile agli uomini”, si presentò come l’Io sono. Il bambino di Betlemme, il mansueto e umile Salvatore è Dio “manifestato in carne” (1 Ti 3:16). A noi dice: “Io sono il buon pastore”. “Io sono il pane vivente”. “Io son la via, la verità e la vita”. “Ogni potestà mi è stata data in cielo e sulla terra” (Gv 10:11; 6:51; 14:6; Mt 28:18). Io sono la certezza di ogni promessa. Non abbiate paura. Io sono» - DA, 24,25 [p. 12].

**Domande per la condivisione**

`In che modo Dio ha dimostrato la sua fedeltà incondizionata al patto nonostante l’infedeltà del popolo? Quale conforto trasmette questa consapevolezza ai suoi figli che oggi sono impegnati in sfide difficili?`

`Perché il sacerdozio superiore e unico di Cristo secondo l’ordine di Melchisedec rafforza la certezza della salvezza per il popolo di Dio?`

`I vangeli ci mostrano che molte promesse messianiche contenute nei salmi si sono poi compiute in Gesù Cristo. Perché questo non fa che avvalorare l’attendibilità della Parola di Dio? Perché occorre resistere a qualsiasi sentimento che tende a indebolire la nostra fiducia in essa?`

`Quale consolazione ci trasmettono queste parole di Cristo: «Ogni potere mi è stato dato in cielo e sulla terra» (Mt 28:18)? Cosa significa questa promessa per la mia esperienza personale?`