---
title:  Re eterno dalla potenza ineguagliabile
date:   28/02/2024
---

`Leggere i Salmi 2; 110:1-3; 89:4,13-17; 110:1,2,5,6. Cosa ci rivelano questi passi su Gesù considerato re?`

La raffigurazione di Dio in quanto Padre del Messia rimanda all’incoronazione del re, quando questi veniva adottato nel patto con Dio (Sl 2:7; 89:26-28). Salmo 2:7 preannuncia la risurrezione e l’ascesa di Cristo, che diventano l’alba del nuovo patto eterno e del sacerdozio reale di Cristo (At 13:33-39; Eb 1:5; 5:5). Il Messia siede alla destra del Padre, essendo così accreditato di un onore e di un’autorità senza precedenti (Sl 110:1; At 7:55,56). «Inoltre, l’interazione tra il Signore e “l’Unto” (il Messia) suggerisce anche l’intenzione di identificare questo Messia davidico con il Signore stesso… se colui che siede alla destra è il Signore, allora il Signore è il Messia, poiché anche quest’ultimo siede alla destra (Sl 110:1,5) - J. Doukhan, On The Way to Emmaus, Lederer Books, Clarksville, MD, 2012, pp. 26,27.

Alla fine, Cristo avrà la vittoria assoluta sui suoi nemici. Fare dei nemici uno “sgabello” è un’immagine che riflette l’usanza dei re del Vicino Oriente antico di mettere i piedi sul collo dei nemici sconfitti per dimostrare il dominio totale su di loro. Eppure, la verga di Cristo qui non è uno strumento di terrore (Sl 2:9; 110:2).

Il bastone veniva originalmente retto dai leader delle tribù some simbolo della tribù stessa (Nu 17:2-10). Il bastone di Cristo proviene da Sion perché egli rappresenta il popolo di Sion. Il suo bastone è il simbolo del giudizio divino, che pone fine allo strapotere del male e annuncia il regno ineguagliabile di Cristo (Ap 2:27; 12:5). Persino ai sovrani malvagi viene offerta un’opportunità di pentimento e di sottomissione al Messia (Sl 2:10-12).

La scena precedente l’avvento di Daniele 7 è una rappresentazione esplicita della vittoria finale di Cristo; ci mostra che «il potere di giudicare fu dato ai santi dell’Altissimo» (v. 22) e allora viene stabilito il suo regno, che è «un regno eterno» (v. 27). La croce certifica la promessa del regno. Viene promessa una benedizione a tutti quelli che confidano nel Re, e il popolo gioisce per l’affermazione del regno sovrano e giusto del Messia (Sl 2:12; 89:15-17).

`È consolante sapere che alla fine il bene trionferà sul male, che giustizia sarà fatta e che il dolore sarà soffocato eternamente. Oggi quanto può servire questa consapevolezza di fronte a una malvagità che impera?`