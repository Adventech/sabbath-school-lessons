---
title:  Il Messia sofferente
date:   26/02/2024
---

`Leggere i Salmi 22 e 118:22. Come fu trattato il Messia da quelli che era venuto a salvare?`

Diversi salmi esprimono il sentimento angoscioso di massimo abbandono del Messia sofferente (p.es. 42; 88 e 102). Il Salmo 22 deve considerarsi una profezia messianica diretta perché diversi dettagli al suo interno non sono accostabili da un punto di vista storico al re Davide, ma combaciano alla perfezione con le circostanze legate alla morte di Cristo. Gesù pregò sulla croce con le parole del Salmo 22:1 (Mt 27:46).

Il tormento della sua separazione dal Padre, provocato dal peso dei peccati di tutto il mondo che Cristo si era accollato, si può misurare solo sulla base della profonda vicinanza tra i due, ovvero della loro incomparabile unità (Gv 1:1,2; 10:30). Eppure, nemmeno la profondità di un dolore che non si può spiegare ha potuto spezzare quell’unione tra Padre e Figlio. Cristo, nel suo totale abbandono, si affida senza condizioni al Padre, nonostante la tremenda disperazione che lo aveva assalito.

«Cristo, il nostro sostituto e la nostra salvezza, prese su di sé la malvagità di noi tutti. Per poterci redimere dalla condanna della legge, fu annoverato tra i peccatori. I peccati di tutti i discendenti di Adamo gravavano sul suo cuore; la collera di Dio contro il peccato, terribile manifestazione della sua disapprovazione, riempiva di costernazione il cuore di Gesù» - DA, 753 [p. 563].

Le minacciose immagini tratte dal mondo animale (tori scatenati, leoni ruggenti e cani idrofobi) evidenziano la crudeltà delle persone e l’animosità che Cristo, paragonato a un verme innocuo e indifeso, deve affrontare nelle sue ultime ore. Con straordinaria precisione, il Salmo 22 narra le velenose considerazioni della folla che si faceva beffe di Gesù ripetendo proprio le parole dette al Padre (Sl 22:1; Mt 27:43) e dei soldati che si spartiscono le sue vesti (Sl 22:18; Mt 27:35). Quelle persone non immaginavano neanche lontanamente che il «verme» sul punto di essere schiacciato sarebbe diventato la «pietra angolare» del tempio, che avrebbe messo al sicuro le sue fondamenta (Sl 118:22).

In effetti, il Messia rifiutato diventa la fonte della salvezza per il popolo di Dio dopo la sua risurrezione (Mt 21:42; At 4:10-12). Cristo ha patito il respingimento da parte dell’umanità, ma Dio lo ha glorificato rendendolo «pietra angolare» vivente del suo tempio spirituale (Ef 2:20-22; 1 P 2:4-8). Per quanti la rifiutano, rinunciando quindi alla salvezza offerta da Dio, quella pietra diventerà l’elemento della loro condanna (Is 8:14; Mt 21:44).

`Gesù sulla croce ha pagato il prezzo di ogni peccato che hai commesso. Ti scuote questa verità? Ha un impatto sulla tua quotidianità?`