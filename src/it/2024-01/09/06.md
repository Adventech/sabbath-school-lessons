---
title:  Sacerdote eterno secondo l’ordine di Melchisedec
date:   29/02/2024
---

`Leggere Salmo 110:4-7. Perché il sacerdozio di Cristo è unico? Quali orizzonti apre il compito che egli svolge nel santuario celeste?`

Dio conferisce al Messia una regalità perenne (Sl 110:1-3) e un sacerdozio di rango superiore, l’ordine di Melchisedec (vv. 4-7). Il Signore suggella la sua Parola con una promessa (Eb 6:18). Il suo impegno a non risparmiarsi per donarci un Sacerdote perfetto è un segno della sua grazia. I peccati e la ribellione del popolo provocano Dio ad abbandonarlo, ma la sua promessa è immutabile e ne garantisce la grazia quando si tratta di revocare il suo giudizio nei confronti del popolo che si pente (Es 32:14; Sl 106:45).

Il giuramento divino introduce un elemento nuovo nel patto davidico, dichiarando che il Messia Re è anche sacerdote (Sl 110:4). Ai sovrani israeliti non era mai stato concesso di svolgere la funzione di sacerdoti leviti (Nu 8:19; 2 Cr 26:16-21). Quando la Scrittura cita re o popoli che offrono sacrifici, intende dire che venivano consegnati ai sacerdoti, i quali poi li offrivano. Il Salmo 110 distingue il Messia Re da ogni altro sovrano o sacerdote israelita. Il sacerdozio eterno di Cristo deriva da Melchisedec, il quale era sia re di Salem (Gerusalemme) sia sacerdote del «Dio altissimo» (Ge 14:18-20). Nell’Antico Testamento non si parla mai del re Davide o di qualsiasi altro sovrano israelita cui sia stato conferito il sacerdozio nell’ordine di Melchisedec, con l’unica eccezione del Salmo 110. È evidente che qui si allude a un re-sacerdote ben distinto nella storia d’Israele.

`Leggere Ebrei 7:20-28. Che cosa implica il sacerdozio superiore di Cristo?`

Nel ruolo di Re divino e di sacerdote eterno, Cristo acquisisce una superiorità senza precedenti nei confronti dei sovrani e dei sacerdoti umani e questo è per ciascuno di noi motivo di speranza. Cristo difende un patto superiore basato sul giuramento di Dio e non sulle promesse umane. Egli svolge il suo servizio nel santuario del cielo, il suo sacerdozio non è contaminato, diversamente da quello dei sacerdoti umani, dal peccato né dalla morte, dunque intercede per il suo popolo e lo salva per sempre. La sua azione riconciliatrice nel ruolo di Sacerdote perfetto e compassionevole offre al suo popolo la certezza ininterrotta di poter dimorare alla presenza di Dio (Eb 6:19,20).

Il sacerdozio reale di Cristo abolirà la funzione del male, non solo nel cuore del suo popolo ma nel mondo intero. Egli manterrà la promessa del Salmo 2, secondo cui ogni nazione e ogni sovrano saranno soggetti al giudizio reale di Gesù Cristo (vv. 6-9; 110:1,2,5,6). Lo straordinario sacerdozio regale di Gesù richiede la nostra assoluta ubbidienza e fiducia.