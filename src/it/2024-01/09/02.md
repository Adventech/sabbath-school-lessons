---
title:  Il Pastore divino dedito al sacriﬁcio
date:   25/02/2024
---

`Leggere i Salmi 23; 28:9; 80:1; 78:52,53; 79:13; 100:3. Come viene rappresentata in questi versetti la relazione tra il Signore e il suo popolo?`

L’immagine che ritrae il Signore come pastore e il suo popolo come gregge rimarca la cura e il sostegno per i suoi figli, che a loro volta dipendono totalmente da lui. Immagine che veicola il concetto di prossimità tra Dio e il popolo perché i pastori vivevano insieme al gregge e si prendevano cura di ogni singola pecora. Il quadro pastorale sottolinea inoltre l’idea che Dio possiede quel gregge, in virtù di due legami indissolubili: la creazione (95:6,7; 100:3) e l’alleanza (28:9; Eb 13:20).

La descrizione del pastore divino che guida Giuseppe come un gregge (80:1) allude forse alla sua benedizione da parte di Giacobbe e ritrae Dio in qualità di pastore di Israele, appellandosi alle sue grandi promesse e benedizioni (Ge 49:24).

I re erano considerati pastori del loro popolo (2 S 5:2). Tuttavia, solo Dio merita davvero questo titolo, perché la maggior parte dei re umani non è stata all’altezza di una tale vocazione. Solo Gesù lo ha fatto, ed è per questo che è chiamato il buon Pastore.

`Leggere Giovanni 10:11-15. Come si descrive Gesù nel suo ruolo di buon Pastore?`

Il legame profondo tra il buon pastore e il suo gregge viene sancito quando le pecore riconoscono inequivocabilmente la sua voce (Gv 10:4,27). Oggi i pastori mediorientali sono capaci di riunire il gregge sparpagliato chiamando semplicemente le loro pecore, che riconoscono e seguono la voce del padrone. A volte, il gregge di Dio patisce tormenti di varia natura che le persone interpretano come segni di malcontento e abbandono da parte del Pastore. Invece lui non dimentica mai le sue pecore smarrite, le cerca per soccorrerle.

L’immagine appena descritta è molto esemplificativa della relazione tra il Signore e il suo popolo. Egli è disposto a morire per le sue pecore (10:11,15) e diventa paradossalmente agnello sacrificale al loro posto (1:29). Anche Gesù ha ribadito di avere delle pecore in altri ovili e che le avrebbe riunite in un unico gregge (10:16).

`Cosa significa sapere che Gesù è il nostro Pastore? Quali vantaggi a livello pratico e quotidiano può significare per noi?`