---
title:  Fedele per sempre al suo patto
date:   27/02/2024
---

`Leggere i Salmi 89:27-32,38-46 e 132:10-12. In cosa consiste il patto davidico? Che cosa sembra averlo messo in pericolo?`

Il patto davidico contiene la promessa divina del supporto eterno alla stirpe di Davide e della prosperità garantita al popolo di Dio (1 S 7:5-16; Sl 89:1-4,19-37; 132:12-18). La continuità del patto è stata stabilita con il giuramento solenne di Dio e la fedeltà del re nei suoi riguardi. Tuttavia, anche i re devoti come Davide non sempre gli sono stati fedeli. Il Salmo 89 recrimina sulla cruda realtà che indica lo smarrimento delle gloriose promesse del patto davidico. Israele è stato irrimediabilmente abbandonato da Dio? La risposta non può che essere “no”.

L’ira di Dio è un’espressione del suo giudizio (38:1; 74:1); tuttavia, non dura per sempre perché il suo amore eterno perdona i peccati delle persone di fronte al loro pentimento. In ogni caso, fino a quando perdura, il malcontento divino nei confronti di chi pecca è una cosa seria. L’individuo avverte le amare conseguenze della sua disubbidienza e si rende conto della gravità dei suoi peccati (Sl 89:38-46). Eppure, si domanda: «fino a quando?», facendo appello al carattere transitorio dell’ira di Dio (v. 46). Una speranza rinnovata sgorga dalla nuova certezza nella fedeltà del Signore, che si «ricorda» della sua grazia (vv. 47,50).

In sintesi, nonostante fosse venuta meno la fedeltà umana agli accordi del patto, le persone potevano affidarsi alla promessa dei propositi immutati di Dio mediante il Messia, il quale incarna la giustizia e la salvezza tanto di Israele quanto del mondo intero. Alla fine, il Signore prevarrà e il suo regno eterno si affermerà per l’eternità, ma grazie a Gesù, non certo ai figli di Dio.

Gesù è il figlio di Davide e Messia (Mt 1:1; Eb 1:8). Egli viene chiamato «primogenito di ogni creatura» (Cl 1:15), alludendo al Salmo 89:27, che qualifica Davide, un tipo di Cristo, primogenito di Dio: «Io inoltre lo costituirò mio primogenito, il più eccelso dei re della terra».

Il titolo «primogenito» non riguarda ovviamente lo status biologico di Davide, poiché egli era l’ottavo figlio dei suoi genitori (1 S 16:10,11). Lo stesso vale per Gesù. Questo attributo ne sottolinea l’onore e l’autorità speciali (Cl 1:16,20-22). Dio ha eletto Gesù quale re supremo sul mondo intero nel momento in cui lo ha risorto dalla morte (At 2:30,31).

`Leggere Colossesi 1:16,20-22. Secondo questi versetti, chi era Gesù e che cosa ha fatto per noi? Quale promessa intendi serbare per te stesso/a?`