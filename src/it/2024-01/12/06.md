---
title:  Quando Dio non gradisce i sacriﬁci
date:   21/03/2024
---

`Leggere i Salmi 40:6-8; 50:7-23; 51:16-19. Quale tematica importante viene sollevata in questi versetti? Perché Dio non gradisce i sacrifici che egli ha prescritto nella sua Parola (Es 20:24)?`

Come i profeti, anche i salmisti denunciano vari usi impropri del culto di adorazione. Il punto principale di questi passi non è l’avversione del Signore verso i sacrifici e le festività celebrate da Israele, ma le ragioni alla base di tale repulsione: la distanza fatale tra adorazione e spiritualità.

Dio non sta rimproverando il suo popolo per i sacrifici offerti ma per la loro malvagità e per gli atti di ingiustizia perpetrati nelle loro vite personali (Sl 50:8,17-21). I salmi non si schierano contro i sacrifici e il culto ma contro il sacrificio vano e il culto vuoto, come confermato dall’iniquità di questi adoratori.

Quando viene meno l’unità tra l’espressione esteriore dell’adorazione e la sua corretta motivazione, generalmente i riti hanno il sopravvento sull’esperienza di avvicinamento al Signore. Vale a dire, le forme del culto diventano fini a se stesse e si contrappongono al Dio che si suppone dovrebbe essere il fine e la rivelazione di quegli stessi rituali.

`Leggere Giovanni 4:23,24. Qual è il punto di vista di Gesù, che combacia perfettamente con il monito presente nei salmi che stiamo leggendo oggi?`

I sacrifici da soli non sono sufficienti. Cosa potevano produrre di positivo se i cuori di chi li offriva non erano colmi di pentimento, fede e dispiacere per il peccato? Solo se accompagnati dal ravvedimento e dalla sincera gratitudine, avrebbero potuto essere graditi a Dio in quanto «sacrifici di giustizia» (Sl 51:19: cfr. 50:14). Gesù, citando Isaia, disse a tale proposito: «Questo popolo mi onora con le labbra, ma il loro cuore è lontano da me» (Mt 15:8). I problemi ravvisati dai salmisti furono i medesimi affrontati da Gesù nel corso del suo ministero terreno con una parte del suo popolo, in particolare i capi.

`Noi, in quanto avventisti, come facciamo a essere certi di non correre il rischio di pensare che sia sufficiente la conoscenza teorica della verità?`