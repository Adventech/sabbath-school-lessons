---
title:  Cantate un nuovo cantico al Signore
date:   18/03/2024
---

`Leggere i Salmi 33:3; 40:3; 96:1; 98:1; 144:9 e 149:1. Qual è il comune denominatore di questi versetti?`

Questi salmi esortano i credenti a innalzare un «nuovo cantico». Di che si tratta nel nostro caso? La ragione è data dalla chiara consapevolezza della maestà e sovranità del Signore e dalla riconoscenza per la sua cura e salvezza come Creatore e Giudice di questo mondo. La liberazione dai nemici e dalla morte, e la benevolenza speciale di Dio nei confronti di Israele, sono alcune tra le motivazioni più personali per cantare un nuovo cantico. Mentre altri canti lodano il Signore per la sua bontà e i suoi prodigi, questo «nuovo cantico» è un inno speciale, che esprime la gioia ritrovata e promette rinnovata devozione a Dio. La nuova esperienza della liberazione divina spinge il popolo a riconoscerlo come Re e Creatore. I temi comuni nei salmi che ispirano «un nuovo cantico» sono la fiducia in Dio, la lode per le sue opere meravigliose e la liberazione dall’afflizione.

`Leggere Isaia 42:10-12; Apocalisse 5:9 e 14:3. Cosa si può desumere da questi versetti circa il «nuovo cantico»?`

Israele viene descritto con l’affettuosa locuzione «il popolo che gli sta vicino [a Dio]» (Sl 148:14), a suggerire che, tra tutte le creature, quella nazione ha uno status particolare e ha l’obbligo e il privilegio di lodare Dio. La Bibbia incoraggia i credenti di ogni generazione a cantare il nuovo cantico in lode al Creatore, che è la loro unica testimonianza relativa alla salvezza mediante il sangue dell’Agnello.

Un «nuovo cantico» può voler dire un inno appena composto che nessuno ha mai ascoltato e che rievoca l’intensa esperienza della grazia divina nella propria esistenza. Un «nuovo cantico» può anche esprimere speranza, nel cui caso la novità dell’inno è manifesta nella previsione dell’esperienza futura senza precedenti della maestà divina. La vera adorazione va oltre i sacrifici e le offerte e riflette la condizione di una relazione viva con Dio, sempre fresca e dinamica. Per certi versi, si potrebbe semplicemente dire che il «nuovo cantico» è una nuova espressione, anche quotidiana, del nostro amore e apprezzamento per Dio e per quello che ha fatto per noi.

`Pensa a quante benedizioni hai ricevuto nella tua vita. Se dovessi comporre un canto nuovo, quali parole useresti?`