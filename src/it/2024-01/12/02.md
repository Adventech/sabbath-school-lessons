---
title:  «Alzate le vostre mani verso il santuario»
date:   17/03/2024
---

`Leggere il Salmo 134. Dove viene offerta l’adorazione? Che cosa produce l’adorazione del Signore?`

Il Salmo 134 richiama la benedizione sacerdotale di Aaronne in Numeri 6:24-26 (cfr. Sl 67:1) e mette in evidenza come la benedizione sia principio ed esito della relazione tra Dio e Israele. Il popolo benedice Dio nel santuario e Dio benedice il suo popolo dal monte Sion. Le benedizioni si estendono a tutta la vita perché il Signore è creatore del cielo e della terra. La citazione di Sion in quanto luogo dal quale provengono le particolari benedizioni divine rimarca il legame insito nel patto tra Dio e il suo popolo. È quindi all’interno di questo patto di grazia che Israele esercita il privilegio di benedire il Signore e di essere benedetto da lui come nazione.

`Leggere i Salmi 18:1; 36:1; 113:1; 134:1,2; 135:1,2. Come vengono descritti coloro che adorano?`

I salmi spesso dipingono gli adoratori come servitori del Signore. La frase «voi… che state nella casa del SIGNORE durante la notte» (134:1) si riferisce con ogni probabilità al turno di guardia notturno dei Leviti (1 Cr 9:23-27) oppure alla lode offerta sempre dai Leviti a Dio giorno e notte (v. 33). Poiché gli Israeliti adoravano il Dio invisibile, che non poteva essere rappresentato sottoforma di alcuna immagine, il santuario aveva la funzione di riflettere la gloria di quel Dio e di garantire un ambiente sicuro nel quale i peccatori potessero accostarsi al loro Re santo. Un incontro avviato dal Signore in persona e regolato dai suoi statuti e decreti.

«Accostandovi a lui, pietra vivente, rifiutata dagli uomini, ma davanti a Dio scelta e preziosa, anche voi, come pietre viventi, siete edificati per formare una casa spirituale, un sacerdozio santo, per offrire sacrifici spirituali, graditi a Dio per mezzo di Gesù Cristo» (1 P 2:4,5). In queste parole dell’apostolo Pietro compare un’espressione del Nuovo Testamento che contiene i medesimi concetti di questi salmi: il popolo di Dio, diventato ora «sacerdozio regale», offre la lode e il ringraziamento al suo Signore Gesù Cristo, Creatore e Salvatore, per tutte le cose buone che ha fatto per loro.

`Anche noi abbiamo un ruolo sacerdotale, nel senso che siamo chiamati a mediare la buona notizia del vangelo al mondo. Quali sono i modi più efficaci per farlo?`