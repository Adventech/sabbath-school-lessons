---
title:  Dichiarare la sua gloria tra le nazioni
date:   20/03/2024
---

`Leggere il Salmo 96. Quali molteplici aspetti dell’adorazione sono citati in questo salmo?`

Il culto include il canto al Signore (96:1,2) per proclamarne la bontà e la grandezza (vv. 3,4) e portargli delle offerte al suo tempio (v. 8). In aggiunta a queste caratteristiche familiari dell’adorazione, il salmo sottolinea un aspetto non così ovvio: la dimensione evangelica nell’annunciare il regno di Dio ad altri popoli (vv. 2,3,10). Cantare, lodare, portare doni e annunciare il vangelo non sono atti distinti, ma espressioni variegate dell’adorazione. La proclamazione della salvezza di Dio a tutte le nazioni dà sostanza alla lode e contenuto al culto. Osserviamo come le ragioni per l’adorazione coincidano con il messaggio annunciato ad altri popoli: «Perché il SIGNORE è grande» (v. 4), «Poiché tutti gli dèi delle nazioni sono idoli vani; il SIGNORE, invece, ha fatto i cieli (v. 5)», «il SIGNORE regna» (v. 10), «poiché egli viene, viene a giudicare la terra» (v. 13). L’obiettivo dell’evangelizzazione è quello di unire gli altri popoli a quello di Dio e, in ultima analisi, l’intero creato nell’adorazione al Signore (vv. 11-13).

L’adorazione sgorga dalla consapevolezza interiore dell’essenza del Signore, il quale è Creatore, Giudice e Re (vv. 5,10,13). Contempla quindi il ricordo delle sue gesta passate (creazione), ne celebra i prodigi attuali (il sostegno del mondo e il suo regno presente) ne anticipa il futuro (giudizio finale e una nuova vita in nuovi cieli e nuova terra). Nei salmi, il giudizio significa ripristino dell’ordine divino di pace, giustizia e benessere in un mondo che allo stato attuale è gravato dall’ingiustizia e dalla sofferenza. Di conseguenza, tutta la terra gioisce in attesa del suo giudizio (96:10-13; 98:4-9). Il fatto che il Signore sia un giudice giusto dovrebbe ulteriormente motivare le persone ad adorarlo in santità e «tremore», mettendole in guardia da un tipo di adorazione «alla leggera» (96:9). Essa garantisce gioia immensa e fiducia (vv. 1,2,11-13), timore sacro e reverenziale (vv. 4,9).

L’appello universale del Salmo 96 ad adorare il Creatore e Giudice viene ripreso nel messaggio finale divino al mondo, quello dei tre angeli di Apocalisse 14:6-12. Per molti versi questo salmo pare incorporarlo: creazione, salvezza («vangelo eterno»), adorazione e giudizio. È tutto lì.

`Mettere a confronto questo salmo con il messaggio dei tre angeli. In che senso si può dire che presenta le medesime verità di fondo?`