---
title:  Un’adorazione senza fine
date:   16/03/2024
---

### Letture
Salmi 134; 15; 101:1-3; 96; Isaia 42:10-12; Apocalisse 14:3,6-12; Giovanni 4:23,24

> <p></p>
> «Canterò al SIGNORE finché avrò vita; salmeggerò al mio Dio finché esisterò» Salmo 104:33

Mentre la nostra esperienza della grazia e della potenza di Dio si irrobustisce, ci uniamo al salmista nella domanda: «Che potrò ricambiare al SIGNORE per tutti i benefici che mi ha fatti?» (Sl 116:12). La risposta inevitabile sarà dedicarsi a essergli fedele. Nei salmi, Israele non è semplicemente una nazione, ma la «grande assemblea» (22:22,25; 35:18). Il compito principale d’Israele è di lodare Dio e testimoniare di lui alle altre nazioni, perché il Signore vuole che tutto il mondo si unisca al suo popolo in adorazione. Ma chi fa parte del popolo di Dio? I giusti, i quali lo adorano e ripongono la loro speranza in lui e nel suo amore.

Lodare il Signore nella congregazione sembra sia la forma di adorazione ideale. Questo non significa che la preghiera e la lode del singolo in Israele assumessero importanza secondaria. Al contrario, l’adorazione individuale alimenta quella comunitaria con una lode rinnovata (22:22,25), mentre a sua volta sviluppa appieno il suo potenziale in stretta relazione con la chiesa. L’adorazione comunitaria viene anche definita «convegno dei giusti» (111:1). I giusti conoscono Dio (36:10) e loro sono conosciuti da lui (37:18) e questa esperienza permea ogni aspetto della loro esistenza.