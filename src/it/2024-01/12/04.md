---
title:  «O SIGNORE, chi dimorerà nella tua tenda?»
date:   19/03/2024
---

`Leggere il Salmo 15. Chi sono le persone degne di adorare in presenza di Dio?`

La risposta che si trova in questo salmo è la sintesi dei requisiti già presenti nella legge di Dio e nei profeti: «Colui che è puro e agisce con giustizia» (cfr. De 6:5 e Mi 6:6-8) è un’immagine riflessa di Dio. Il santuario era un luogo santo e tutto ciò che conteneva, compresi i sacerdoti, era consacrato. La santità è quindi un requisito indispensabile per accostarsi alla presenza di Dio. La santità d’Israele doveva essere completa, unendo l’adorazione all’etica ed esercitandola in ogni aspetto della vita. Il popolo di Dio ricevette la legge per mettere a frutto la massima potenzialità (p.es., vivere come un regno di sacerdoti). Il sacerdozio regale prevede una vita vissuta in santità alla presenza di Dio e l’estensione alle altre nazioni delle benedizioni del patto.

`Leggere i Salmi 24:3-6 e 101:1-3. Cosa vuol dire essere santi?`

«Un cuore perfetto» è la massima qualità che può avere un adoratore agli occhi di Dio. La parola ebraica tamin, «perfetto», trasmette l’idea di «completezza», «integrità». La «vite perfetta» è quella «intatta» e in salute (Ez 15:5). Gli animali offerti in sacrificio dovevano essere tamin e «non avere difetti» (Le 22:21-24). L’eloquio «perfetto» è del tutto veritiero (Gb 36:4). Un «cuore perfetto» significa dunque avere un «cuore puro» (Sl 24:4), che «agisce con giustizia» (15:2), ricerca Dio (24:6) e viene risanato dal suo perdono (51:2-10). Una vita senza difetti è il risultato del riconoscimento della grazia e della giustizia di Dio. La grazia divina ispira e consente ai suoi servitori di vivere nel timore del Signore, ovvero in una comunione senza ostacoli con lui e sottomessa alla sua Parola. Una testimonianza di vita consacrata reca lode a Dio e non alla persona stessa. Da notare che la maggior parte dei requisiti presenti nel Salmo 15 vengono espressi in termini di divieto (vv. 3-5). Non per conquistarsi la benevolenza di Dio ma per evitare le cose che ci separerebbero da lui.

`Come fare scelte consapevoli che ci evitino la separazione da Dio?`