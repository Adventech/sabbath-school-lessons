---
title:  L’inganno della via malvagia
date:   21/02/2024
---

`Leggere i Salmi 1:1 e 141. Per che cosa prega l’autore?`

Il Salmo 141 è una preghiera che chiede protezione dalle tentazioni provenienti dall’interno e dall’esterno. L’autore viene messo in pericolo non solo dai piani dei malvagi (141:9,10) ma addirittura ha la tentazione di comportarsi come loro. Il primo punto debole è l’autocontrollo nel modo di esprimersi, e il salmista prega il Signore affinché metta una guardia davanti alle sue labbra (v. 3). Quest’immagine allude alla guardia delle porte della città che, nei tempi biblici, la proteggevano. La tentazione è anche quella di sapere se il figlio di Dio cederà al consiglio del giusto o si lascerà attirare dalle delizie dei malfattori (vv. 4,5). Egli considera il proprio cuore una minaccia principale perché proprio lì divampa la vera battaglia. Solo una preghiera continua, contraddistinta da devozione e fiducia assoluta in Dio, potrà salvare il Figlio di Dio dalla tentazione (v. 2).

`Leggere i Salmi 1:1 e 141:4. Come viene rappresentato il carattere progressivo e astuto della tentazione?`

Il Salmo 141:4 descrive la natura progressiva della tentazione. Tanto per cominciare, il cuore ha un’inclinazione al male; in secondo luogo, pratica azioni malvagie (il significato in lingua ebraica sottolinea il carattere ripetitivo dell’azione). Per finire, si ciba delle prelibatezze dei malvagi, ovvero accetta le loro abitudini corrotte e le considera appetibili.

Nel Salmo 1:1 la tentazione vuole impedire al figlio di Dio di camminare secondo le sue vie, istigandolo invece a percorrere quelle dei malvagi, a indugiare su quelle dei peccatori e a sedersi in compagnia degli schernitori. Peccatori, malvagi, schernitori: se somigliamo loro ci allontaneremo dal Signore.

Questi salmi descrivono la natura progressiva, scaltra e attraente della tentazione, a evidenziare il fatto che solo la totale dipendenza dal Signore può garantire la vittoria dell’individuo. Nei salmi viene enfatizzata l’importanza delle parole che una persona pronuncia, e di quelle che ascolta. Tanto la sorte dei malvagi quanto quella dei giusti ci insegnerà a ricercare la saggezza divina (vv. 4-6; 141:8-10). Tuttavia, in entrambe le circostanze, la rivalsa finale dei figli di Dio resta collocata nel futuro. Significa che i credenti sono invitati a confidare pazientemente in Dio e a sperare in lui.