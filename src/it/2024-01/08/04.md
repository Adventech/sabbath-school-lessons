---
title:  Messi alla prova dal Signore
date:   20/02/2024
---

`Leggere i Salmi 81:7,8; 95:7-11 e 105:17-22. Che cosa implica in questi versetti il fatto di essere testati da Dio?`

Meriba è il luogo in cui Israele mise alla prova Dio sfidando la sua fedeltà e la sua capacità di provvedere alle loro necessità (Es 17:1-7; Sl 95:8,9). Il Salmo 81 opera un’interessante inversione interpretativa, considerando che quello è il momento in cui Dio mise alla prova Israele (81:7). E, per colpa della loro disubbidienza e della mancanza di fiducia, gli Israeliti fallirono quel test (v. 11).

Il riferimento a Meriba trasmette un duplice messaggio:

- il popolo di Dio non deve ripetere gli errori delle generazioni precedenti, ma confidare in lui e seguire la sua via (v. 13);

- nonostante abbia fallito la prova, il Signore è venuto in soccorso di Israele quando era in difficoltà (v. 7). La grazia salvifica dimostrata nel passato costituisce la certezza della grazia anche per le nuove generazioni.

Il Salmo 105 ci rivela che le prove furono strumenti utilizzati da Dio per testare la fiducia di Giuseppe nella predizione del suo futuro (Ge 37:5-10; Sl 105:19).

La parola ebraica del v. 19, tsarap, «messo alla prova», evoca i concetti di «depurazione», «rifinitura». Lo scopo della prova di Giuseppe era quello di rimuovere qualsiasi dubbio relativo alla promessa divina e di consolidare la sua fede nella guida del Signore.

L’obiettivo della disciplina di Dio è fortificare i suoi figli e prepararli al compimento della promessa, come dimostra l’esempio di Giuseppe (vv. 20-22).

D’altro canto, respingere le sue indicazioni comporta una crescente ostinazione e l’indurimento del cuore della persona.

«Dio richiede un’ubbidienza senza riserve alla sua legge, ma gli uomini sono addormentati e paralizzati dalle seduzioni di Satana che suggerisce delle scuse, dei sotterfugi e vince i loro scrupoli dicendo ciò che disse a Eva in Eden: “No, non morrete affatto” (Ge 3:4). La disubbidienza non solo indurisce il cuore e la coscienza del colpevole, ma tende anche a corrompere la fede degli altri. Ciò che in un primo tempo sembra un grave errore, a poco a poco perde questa connotazione iniziale perché ci si abitua, avendolo continuamente sotto gli occhi, tanto che alla fine ci si chiede se si tratti davvero di peccato e, inconsapevolmente, si ricade nello stesso errore» - 1TT, 486 [p. 328].

`Puoi confermare personalmente che il peccato indurisce il cuore? Perché la forza di ubbidire la troviamo alla croce?`