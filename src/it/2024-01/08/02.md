---
title:  «Ho conservato la tua parola nel mio cuore»
date:   18/02/2024
---

`Leggere Salmo 119:1-16,161-168. In quale modo siamo chiamati a osservare i comandamenti e quale benedizione ne otterremo?`

La Bibbia parla della vita quotidiana di fede come di un pellegrinaggio («cammino») con Dio lungo il suo sentiero di giustizia. La vita di fede si mantiene camminando «secondo la legge del Signore» (119:1) e «alla luce del tuo volto» (89:15).

Non si tratta di due percorsi diversi. Camminare alla luce del suo volto implica il rispetto della sua legge. Allo stesso modo, camminare «nella legge del Signore» significa ricercarlo con tutto il cuore (119:1,2,10).

«Essere integri» (v. 1) è un altro modo per descrivere la vita giusta. «Integri» è un’espressione che implica un «sacrificio senza difetto» accettabile da Dio (Es 12:5). Analogamente, la vita dell’individuo integro, che è un sacrificio vivente (Ro 12:1), non deve essere contaminata dall’amore per il peccato. Una vita dedicata a Dio viene definita anche la «via perfetta», nella quale la persona sceglie la direzione giusta e gradita al Signore (Sl 101:2,6; cfr. anche 18:32).

Osservare i comandamenti non ha niente a che vedere con un’adesione legalistica alle regole divine. Al contrario, rivela una buona comprensione della differenza tra giusto e sbagliato, tra bene e male (111:10; 1 Cr 22:12) e coinvolge l’intero essere, non solo le opere esteriori. Essere «integri», rispettare i comandamenti e ricercare Dio con tutto il cuore sono attitudini inseparabili della vita (Sl 119:1,2).

I comandamenti sono la rivelazione della volontà divina per il mondo, che ci insegnano cosa fare per ottenere saggezza, per vivere in libertà e in pace (vv. 7-11,133). Il salmista si rallegra nella legge perché essa lo rassicura circa la fedeltà di Dio (vv. 77,174).

«Grande pace hanno quelli che amano la tua legge e non c’è nulla che possa farli cadere» (v. 165). L’immagine della caduta è la metafora del fallimento morale. Come fa la lampada ai piedi del salmista (v. 105), la Parola di Dio ci protegge dalle tentazioni (v. 110).

`In che modo Cristo ha dimostrato di possedere la Parola di Dio (Mt 4:1-11)? Quanta forza può ricevere un cuore predisposto a rispettare la legge di Dio?`