---
title:  «Insegnaci a contare bene i nostri giorni»
date:   19/02/2024
---

`Leggere i Salmi 90; 102:11 e 103:14-16. Qual è l’imbarazzante situazione in cui si trova l’uomo?`

L’esistenza umana caduta non è altro che vapore alla luce dell’eternità. Un millennio, agli occhi del Signore, è «come il giorno di ieri che è passato, come un turno di guardia di notte» (90:4). La percezione umana del tempo, paragonata a quella divina, è come un battito di ali (v. 10). Il più forte degli esseri umani è paragonabile alla creatura più debole del mondo vegetale (v. 5,6; 103:15,16). Tuttavia, anche se breve, la vita è contraddistinta da fatica e sofferenza (v. 10). Anche le persone secolarizzate, che non credono in Dio, si lamentano della sua brevità, soprattutto se confrontata con l’eternità che è lì a un passo e che, ne sono ben consapevoli, minaccia di lasciarli per strada.

Il Salmo 90 colloca l’imbarazzante condizione umana nel contesto della cura di Dio per le persone, in quanto loro Creatore. Il Signore ha rappresentato la dimora sicura del suo popolo in ogni generazione (v. 1,2). Il termine ebraico ma’on lo identifica come rifugio del suo popolo (v. 9).

Dio trattiene la propria giusta ira ed estende una volta di più la sua grazia. Il salmista esclama: «Chi conosce la forza della tua ira?» (v. 11), a volere intendere che nessuno ha mai conosciuto a pieno gli effetti della sua ira nei riguardi del peccato, per cui tutti possono sperare nel pentimento e ottenere la saggezza per vivere giustamente.

Nella Bibbia, la saggezza non è intesa semplicemente come intelligenza, ma come deferenza verso Dio. La saggezza di cui abbiamo bisogno consiste nel sapere in che modo «contare bene i nostri giorni» (v. 12). Se ci riusciremo, capiremo che quei giorni sono limitati. La saggezza ci consente di vivere con la consapevolezza della transitorietà di questa vita, cognizione che determinerà fede e ubbidienza. La saggezza si ottiene solo mediante il pentimento (vv. 8,12) e tramite i doni divini del perdono, della compassione e della misericordia (vv. 13,14).

Il nostro problema principale non deriva dal fatto di essere stati creati come esseri umani, ma dal peccato e da quello che ha prodotto nel nostro mondo. I suoi effetti devastanti sono visibili ovunque e in ogni individuo. Tuttavia, grazie a Gesù, è stato trovato il modo per venire fuori da questa condizione disperata (Gv 1:29, 3:14-21). In caso contrario, davvero non avremmo avuto alcuna speranza.

`A prescindere dalla velocità con la quale trascorre la vita, quali promesse abbiamo ricevuto in Gesù (Gv 3:16)? Che speranza avremmo senza di lui?`