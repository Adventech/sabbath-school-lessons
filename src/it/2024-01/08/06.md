---
title:  Le benedizioni per una vita giusta
date:   22/02/2024
---

`Leggere i Salmi 1:1-3; 112:1-9; 128. Quali sono le benedizioni promesse a chi onora il Signore?`

La pace è forse la più importante benedizione promessa a quanti onoreranno Dio. Nel Salmo 1, il giusto viene paragonato a un albero piantato vicino a dei ruscelli, che produce il suo frutto nella stagione adatta e il cui fogliame non appassisce (1:3; Gr 17:7,8; Ez 47:12). Questa similitudine identifica la fonte di ogni benedizione: dimorare in presenza di Dio nel suo santuario e godere di una relazione ininterrotta e gioiosa con lui. Diversamente dai malvagi, definiti «pula», senza stabilità, privi di un punto fermo e di un futuro, i giusti sono come un albero che produce molto frutto e con solide radici, collocato nei pressi di Dio e della vita eterna.

Il Salmo 128:2,3, evoca le benedizioni del regno messianico, dove essere seduti all’ombra della propria vigna e dell’albero di fico è considerato simbolo di pace e prosperità (Mi 4:4). La benedizione della pace su Gerusalemme (Sl 122:6-8; 128:5,6) richiama la speranza nel Messia, il quale porrà fine al male e ripristinerà la pace nel mondo.

«Nella Bibbia l’eredità dei salvati è chiamata “patria” (cfr. Eb 11:14-16). Là, il Pastore celeste guiderà il suo gregge alla fonte dell’acqua della vita. L’albero della vita dà il suo frutto ogni mese e le sue foglie sono destinate alle nazioni. Vi sono ruscelli inesauribili, limpidi come cristallo, fiancheggiati da alberi maestosi che proiettano la loro ombra sui sentieri preparati per i riscattati del Signore. Vi sono vaste pianure che sfociano in ridenti colline, mentre i monti di Dio innalzano le loro cime maestose. Su quelle pianure tranquille, accanto a quei limpidi ruscelli, il popolo di Dio, che è stato così a lungo straniero e pellegrino, troverà finalmente la sua casa» - GC, 675 [p. 528].

Il Nuovo Testamento narra il compimento di quella speranza nel ritorno di Cristo e nella creazione di un nuovo mondo (Mt 26:29; Ap 21). Perciò, se il giusto riceve già in questa vita copiose benedizioni, la pienezza del favore di Dio gli sarà elargita quando il suo regno sarà totalmente ricostituito alla fine dei tempi.

`Perché la croce, e ciò che è accaduto lì, è la garanzia delle promesse del Nuovo Testamento su ciò che Dio ha in serbo per noi? Come possiamo trarre conforto da queste promesse?`