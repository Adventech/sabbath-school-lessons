---
title:  «Signore, se tieni conto delle colpe»
date:   13/02/2024
---

`Leggere il Salmo 130. Come vengono descritte la gravità del peccato e la speranza per i peccatori?`

Il grande tormento del salmista è legato ai suoi peccati e a quelli del popolo (130:3,8). Questi ultimi sono talmente gravi che minacciano di separarlo definitivamente da Dio (v. 3). La Bibbia parla di un registro che tiene nota dei peccati e che viene preservato in vista del giorno del giudizio (Da 7:10; Ap 20:12), e dice anche che i nomi dei peccatori vengono cancellati dal libro della vita (Es 32:32; Sl 69:28; Ap 13:8).

Il salmista si affida dunque al perdono divino, che cancellerà il registro dei peccati (Sl 51:1,9; Gr 31:34; Mi 7:19). Egli sa che «Dio non è adirato per natura. Il suo amore è eterno. La sua “rabbia” si accende solo perché l’uomo si rifiuta di apprezzare il suo amore… Il proposito di quell’ira non è quello di ferire, bensì di sanare l’uomo; non di distruggere ma di preservare il popolo del patto (cfr. Os 6:1,2)» - Hans K. LaRondelle, Deliverance in the Psalms, First Impressions, Berrien Springs, MI, 1983, pp. 180,181.

Va rimarcato come proprio la prontezza di Dio nel perdonare i peccati, evitando di punirli, ispiri la deferenza nei suoi riguardi (Sl 130:4; Ro 2:4). L’adorazione sincera si basa sull’ammirazione per il carattere del Signore, non sulla paura e nemmeno sull’ipotetica punizione.

I figli di Dio sono invitati a sperare nel Signore (Sl 27:14; 37:34). L’ebraico qawah, «sperare», significa letteralmente «estendere» ed è la stessa radice della parola «speranza»; sperare nel Signore non equivale quindi a una resa passiva alle circostanze miserevoli, piuttosto a una fiduciosa «estensione» della speranza o a una impaziente attesa dell’intervento divino. La speranza del salmista non è fondata su un ottimismo del tutto personale, ma sulla Parola di Dio (130:5). L’attesa fedele del Signore non è vana perché dopo la notte buia arriverà il mattino della sua liberazione. Da notare come la personale supplica del salmista diventi quella dell’intera comunità (vv. 7,8). Il benessere personale è inscindibile da quello della collettività. Perciò, la persona prega non solo per se stessa ma per l’intera comunità. Noi credenti, in quanto tali, facciamo parte di un gruppo e ciò che colpisce una parte ha degli effetti a catena anche sull’insieme.

`«Se tieni conto delle colpe, Signore, chi potrà resistere?» (Sl 130:3). Cosa ti ispira questa frase? Dove ti troveresti se il Signore tenesse conto dei tuoi peccati?`