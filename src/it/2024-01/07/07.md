---
title:  Approfondimento
date:   16/02/2024
---

Leggere il capitolo «Sulle orme di Gesù», tratto da La via migliore, 17-22 [pp. 15-20].

Nei salmi, la voce del popolo di Dio si fonde con il coro che recita «la sua misericordia dura per sempre», celebrazione dell’amore eterno di Dio (Sl 106:1; 107:1; 118:1-4,29; 136). «Non lodare Dio significherebbe dimenticare tutti i suoi benefici, non apprezzarne i doni. Solo chi loda non dimentica. Pensare e parlare di Dio non equivale a lodarlo. La lode comincia nel momento in cui si riconoscono la sua maestà e le sue opere e quando si reagisce adorando la sua bontà, la sua misericordia e la sua saggezza» - Hans LaRondelle, Deliverance in the Psalms, op. cit., p. 178.

L’importanza della confessione solenne della misericordia continuativa di Dio acquisisce ulteriore spessore quando ci ricordiamo che il khesed di Dio (la sua bontà e la sua fedeltà al patto) restano saldi e immutabili anche nel contesto di un’umanità imbevuta di peccato e incline alla ribellione.

«Abbiamo peccato contro di lui e non meritiamo il suo favore. Eppure, egli stesso ci ha messo sulle labbra questa preghiera meravigliosa: “Per amor del tuo nome, non disprezzare, non disonorare il trono della tua gloria; ricordati del tuo patto con noi; non annullarlo!” (Gr 14:21). Quando andiamo a lui, confessandogli la nostra indegnità e il nostro peccato, egli ascolterà il nostro grido. Si tratta di una vera promessa: l’onore del suo trono garantisce l’adempimento delle sue parole nei nostri confronti» - COL, 148 [p. 105].

Ricambiare Dio per la sua grazia (Sl 103:2) incoraggia il salmista ad affermare che «Il SIGNORE agisce con giustizia e difende tutti gli oppressi» (v. 6).

Lo scopo finale della testimonianza personale del salmista e della lode tributata al Signore per avergli dimostrato misericordia è quello di rassicurare le persone sulla bontà divina e aiutarle ad aprire il loro cuore a Dio, a lodarlo e a ricevere la sua grazia salvifica (Sl 9:11,12; 22:22-27; 66:16).

**Domande per la condivisione**

`Cosa significa, dal punto di vista pratico, la dimensione eterna della misericordia divina ai fini della salvezza? Vuole dire forse che chiunque può continuare a peccare confidando in questa “grazia” permanente?`

`Come si riconciliano il concetto del perdono divino con quello di giustizia contro il peccato?`

`L’espressione della misericordia di Dio nel Nuovo Testamento è coerente con quella presente nei salmi (Ef 2:4,5; 1 Ti 1:16; Tt 3:5; Eb 4:16)?`