---
title:  La sua misericordia dura per sempre
date:   11/02/2024
---

`Leggere il Salmo 136. Qual è il pensiero dominante in questo capitolo? Dove trova il salmista l’evidenza per ribadire il suo punto di vista?`

Il Salmo 136 richiama il popolo di Dio a lodare il Signore per la sua misericordia, rivelatasi nella creazione (vv. 4-9) e nella storia d’Israele (vv. 10-22). «Misericordia» (dall’ebraico khesed, «amore incrollabile») trasmette il concetto della bontà e della lealtà del Padre verso il suo creato e il patto stabilito con Israele. Il salmo mostra che l’immensa potenza e magnificenza divina sono radicate nel suo amore incrollabile.

Il Signore viene definito «Signore dei signori» e «Dio degli dèi», idioma ebraico che significa «il Dio più grande» (vv. 1-3), non nel senso che ne esistono altri, ma che egli è l’unico Dio.

I suoi grandi prodigi, che nessuno è in grado di replicare, sono la dimostrazione inconfutabile del suo dominio (v. 4). Egli ha creato i cieli, la terra e i corpi celesti, adorati dai pagani (De 4:19). La raccolta dei salmi elimina quegli dèi pagani e, per estensione, ogni tipo di fiducia riposta nelle autorità umane. Queste ultime non sono altro che un prodotto della creazione, sono solo cose create, non i creatori. Si tratta di una distinzione cruciale.

L’immagine della poderosa mano del Signore e del suo braccio teso (Sl 136:12) sottolineano l’efficacia della sua potenza e l’esteso dominio della sua bontà.

Questa misericordia rivelatasi nella creazione e nella storia dovrebbe ispirare il popolo di Dio ad avere fiducia in lui e a rispettare lealmente il patto. Il motivo «poiché la sua misericordia dura per sempre» si ripete nei salmi per 26 volte, quasi a voler rassicurare i fedeli che il Signore non cambia e ripeterà i suoi aiuti passati a ogni nuova generazione. Egli si ricorda dei suoi figli (v. 23) ed è fedele al suo patto di grazia. La convinzione nella sua misericordia permanente è al centro della fede biblica, che comprende fiducia e adorazione gioiosa, ma anche reticenza e pentimento.

Il Salmo 136 termina ribadendo la cura universale di Dio per il mondo (vv. 23-25). La sua misericordia viene estesa non solo a Israele, ma all’intero creato. Il salmo parla del carattere universale della grazia salvifica divina ed esorta tutto il mondo a unirsi a Israele nella lode al Signore (cfr. Lu 2:10, Gv 3:16 e At 15:17).

`L’immagine di Gesù sulla croce, che muore come nostro sostituto, è in grado di rivelarci efficacemente che l’amore di Dio dura per sempre?`