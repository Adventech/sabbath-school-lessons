---
title:  Crea in me un cuore puro
date:   12/02/2024
---

`Leggere il Salmo 51:1-5. Perché l’autore si appella con umiltà alla misericordia divina?`

Il re Davide apre il suo cuore davanti al Signore, implorandone il perdono per i peccati commessi nei momenti spiritualmente più bui della sua esistenza (2 S 12). Il perdono divino è uno straordinario dono della sua grazia, il risultato della sua «grande misericordia» (Sl 51:1). Davide si rivolge al Padre celeste non per essere giudicato sulla base di ciò che il suo peccato merita (103:10), ma secondo il suo carattere divino, ovvero la sua misericordia, fedeltà e compassione (51:1; Es 34:6,7).

`Leggere Salmo 51:6-19. Come viene rappresentato il perdono per il peccato e qual è l’obiettivo del perdono divino?`

Il perdono divino va al di là di una dichiarazione legale di innocenza. Esso produce un cambiamento profondo che coinvolge le zone più interiori dell’essere umano (51:6; Eb 4:12). Determina una nuova creazione (Sl 51:10; Gv 3:3-8). Il verbo ebraico bara’, «creare», inquadra la potenza creativa divina (Ge 1:1). Solo Dio può bara’; solo lui può produrre un cambiamento radicale e duraturo nel cuore pentito di una persona (2 Co 4:6).

Davide richiede la purificazione con l’issopo (Le 14:2-8; Sl 51:7). Avverte che la sua colpa gli esclude l’accesso alla presenza di Dio, esattamente come il lebbroso che veniva bandito dalla comunità finché perdurava la sua condizione di impurità (Sl 51:11). Teme che i sacrifici non possano pienamente ripristinarlo perché non esiste sacrificio in grado di espiare per i suoi peccati premeditati di adulterio e omicidio (Es 21:14; Le 20:10).

Solo la grazia divina incondizionata poteva accettare «il cuore spezzato e contrito» di Davide come sacrificio e ripristinare l’armonia con Dio (Sl 51:16,17). Richiedendo la purificazione mediante l’issopo, il re esprime la volontà di ritrovare la presenza di Dio.

`Se Dio ha potuto perdonare Davide per adulterio e omicidio, non pensi di avere anche tu speranza?`