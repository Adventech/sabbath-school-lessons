---
title:  «Non dimenticare nessuno dei suoi benefici»
date:   15/02/2024
---

`Leggere il Salmo 103. Come viene rappresentata qui la bontà di Dio?`

Il Salmo 103 elenca le molteplici benedizioni del Signore. Tra queste, «i suoi benefici» e una vita prospera (vv. 2-6). Tali benedizioni sono radicate nel carattere di Dio, permeato dalla grazia, e nella sua fedeltà al patto sancito con Israele (vv. 7-18). Il Signore «ricorda» la fragilità e la caducità umane e ha compassione per il suo popolo (vv. 13-17).

Ricordare implica ben più della mera attività cognitiva, vale a dire un impegno che si traduce in azione: Dio libera e sostiene la sua gente (vv. 3-13). Le potenti immagini che si trovano nei versetti da 11 a 16 del Salmo 103 rappresentano la grandezza incommensurabile della grazia di Dio, che può essere paragonata solo all’infinita vastità dei cieli (Is 55:9). Come si deve reagire allora di fronte alla sua bontà?

In primo luogo, benedicendolo (Sl 103:1,2).

La benedizione viene generalmente intesa come il conferimento a qualcuno di benefici materiali o spirituali (Ge 49:25; Sl 5:12). Poiché Dio è la fonte di ogni benedizione, come possono degli esseri umani benedirlo? Può una creatura inferiore benedirlo per manifestargli gratitudine e lode (1 R 8:66; Gb 29:13)? Dio benedice le persone donando loro qualcosa di buono, mentre queste lo benedicono lodando il bene che c’è in lui, ovvero onorandolo per il suo carattere ricco di grazia.

In secondo luogo, ricordando i suoi benefici e il suo patto (Sl 103:2,18-22) - esattamente come fa il Signore ricordandosi della debole condizione umana - e ricordando che l’alleanza solida con il suo popolo (vv. 3-13) è un aspetto determinante di tale relazione. Così come egli si ricorda delle promesse fatte, allo stesso modo il popolo si sente spinto a ricordare la sua fedeltà e rispondergli con amore e ubbidienza.

Detto ciò, ci sembrano quanto mai appropriate queste parole di Ellen G. White: «Per noi sarebbe bene dedicare un’ora al giorno alla meditazione e alla contemplazione della vita di Cristo. Dovremmo esaminarne ogni particolare, immaginando tutte le scene, soprattutto quelle finali. E mentre ci soffermeremo così sul grande sacrificio compiuto da Gesù per noi, la nostra fiducia diverrà più stabile, il nostro amore più forte e il suo Spirito penetrerà maggiormente in noi. Se vogliamo la salvezza, dobbiamo imparare la lezione del pentimento e dell’umiliazione ai piedi della croce» - DA, 83 [p. 52].