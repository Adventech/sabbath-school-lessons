---
title:  Lode al Dio maestoso e misericordioso
date:   14/02/2024
---

`Leggere i Salmi 113 e 123. Quali due distinti aspetti del carattere di Dio emergono dalla lettura di questi capitoli?`

I Salmi 113 e 123 sono entrambi una lode alla maestà e misericordia divine. Il primo attributo si rivela nella grandezza del suo nome e nella collocazione elevata del suo trono, che si trova sopra tutte le nazioni e sovrasta anche i cieli (113:4,5; 123:1). «Chi è simile al SIGNORE, al nostro Dio?» (113:5) rappresenta una dichiarazione di fede in base alla quale nessun potere interno o esterno al mondo potrà sfidare il Dio d’Israele.

Le vette irraggiungibili nelle quali dimora il Signore sono efficacemente dimostrate dalla frase: «si abbassa a guardare nei cieli e sulla terra» (v. 6). Anche se dimora in alto, questo non gli impedisce di vedere ciò che accade più in basso. La misericordia di Dio si manifesta nella sua immediatezza a lasciarsi coinvolgere nelle vicende del mondo e a soccorrere i bisognosi e i poveri nelle loro necessità, sempre mediante la grazia. Egli, ovviamente, non nasconde la sua mano generosa di fronte al bisogno dei suoi servitori solo perché abita in cieli lontani.

La grandezza e la protezione di Dio, che non possono essere spiegate a pieno con la stupefacente trascendenza divina, diventano manifeste grazie ai suoi atti di misericordia e compassione. I bisognosi, gli indigenti e gli oppressi potrebbero provare di persona la potenza sovrana di Dio che capovolge positivamente le loro vite. Il Dio eccelso manifesta la propria grandezza utilizzando la sua forza per fare rialzare chi è scoraggiato. Le persone sono libere di accostarvisi; la sua maestà e supremazia non cambiano il fatto che è il loro Creatore e le sostiene; gli esseri umani sono suoi servitori, i suoi amati figli.

L’adorazione è motivata quindi non solo dalla magnificenza divina, ma anche dalla sua bontà. Il tempo e lo spazio non possono limitare la lode (vv. 2,3). La grandezza e la misericordia divine vengono sublimate nella figura di Gesù Cristo, disposto a scendere dal cielo e a toccare il livello più basso possibile, la morte sulla croce, pur di riscattare l’umanità caduta (Fl 2:6-8). Nella croce troviamo le ragioni più grandi possibili per adorare e lodare Dio in virtù di ciò che ha fatto per noi.

`Da cosa ti ha salvato Gesù? Perché la croce deve sempre essere tenuta di gran conto nelle nostre riflessioni?`