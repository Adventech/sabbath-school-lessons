### Il Libro dei Salmi: Il luogo in cui Dio e le persone s’incontrano a cuore aperto

I salmi sono le preghiere e gli inni biblici per eccellenza. Innalzati con spirito di lode, gioia, sofferenza e disperazione; recitati o cantati in pubblico o in privato da laici, sovrani, poeti e sacerdoti. Scritti sia da persone giuste che da peccatori pentiti, sono stati per generazioni di credenti un innario e un libro di preghiera.

Questa raccolta deve il suo ruolo distinto al fatto che, mentre la maggior parte della Bibbia parla a noi, i salmi lo fanno per noi e con noi. Sono una fonte di benedizione, di speranza e rinascita, una guida per riflettere su noi stessi e sulla grandezza di Dio; assumono un valore liberatorio quando una persona lancia il suo grido d’aiuto disperato e un sapore accattivante di fronte a un rinnovato abbandono a Dio.

Non sorprendiamoci quindi se molti li trovano in risonanza con le loro emozioni ed esperienze, adottandoli come proprie preghiere.

Ecco alcune affermazioni di Lutero sui salmi: «Dove si possono trovare parole più nobili per esprimere la gioia se non nei salmi di lode o di gratitudine?».

Per sperimentare la forza trasformatrice dei salmi, siamo chiamati a cantarli o a recitarli come hanno fatto le generazioni di credenti che li hanno utilizzati per esprimere al Dio della grazia e della giustizia le loro lodi, richieste, confessioni, recriminazioni e la loro gratitudine.

Abbiamo dunque necessità di studiare i salmi? Come nel caso di tutta la Scrittura, anch’essi sono stati scritti in un preciso contesto storico, teologico e letterario.

L’obiettivo del loro studio è quello di avvicinarli al pubblico contemporaneo. Si deve osservare che se da un lato si tratta di preghiere elevate dal popolo di Dio o addirittura da Gesù nelle vesti di Signore incarnato, dall’altro sono preghiere che riguardano proprio Gesù. Rappresentano la rivelazione di Dio all’umanità.

Altro obiettivo dello studio dei salmi è quello di imparare tutto quello che Dio ha fatto, sta facendo e farà a beneficio del mondo in e per mezzo di Gesù Cristo.

Nonostante raccolgano 150 poemi, la collezione non è casuale come potrebbe apparire. I salmi sono la testimonianza di un percorso spirituale comune a molti figli di Dio. Viaggio che comincia grazie a una fede saldamente affermata e garantita dal regno sovrano di Dio, dove il bene viene ricompensato e il male punito.

Progredendo nel nostro studio, vedremo cosa accade quando la fede viene minacciata e aggredita dal male. Dio continua a regnare? Il credente può continuare a cantare l’inno di Dio in una terra straniera?

Preghiamo e auspichiamo che i salmi ci fortifichino lungo il cammino della nostra vita e che mediante essi si possa incontrare Dio ogni giorno, a cuore aperto, fino a quando potremo vedere Gesù faccia a faccia.