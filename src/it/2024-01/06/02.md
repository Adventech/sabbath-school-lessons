---
title:  Il potente guerriero
date:   04/02/2024
---

`Leggere i Salmi 18:3-18; 76:3-9,12; 144:5-7. Come viene raffigurato il Signore in questi versetti? Che cosa dimostra che egli è tempestivo quando si tratta di liberare la sua gente?`

Questi inni onorano il Signore per la manifestazione di straordinaria potenza nei confronti di quelle forze del male che opprimono il suo popolo. Dio viene raffigurato in tutta la sua maestà nelle vesti di guerriero e di giudice. La prima immagine ricorre di frequente nei salmi ed evidenzia la gravità e l’urgenza della sua risposta di fronte alla sofferenza e al grido di aiuto dei suoi figli.

«Il SIGNORE tonò nei cieli, l’Altissimo fece udire la sua voce con grandine e con carboni ardenti. Scagliò le sue saette e disperse i nemici; lanciò folgori in gran numero e li mise in fuga. Allora apparve il fondo del mare, e le fondamenta del mondo furono scoperte al tuo rimprovero, o SIGNORE, al soffio del vento delle tue narici» (Sl 18:13-15).

La determinazione e l’estensione dell’azione di Dio dovrebbero dissipare qualsiasi dubbio sulla sua grande cura e compassione per quanti soffrono o sulla sua capacità di sconfiggere il male. Dobbiamo solo attendere che egli agisca. In fondo, anche quando personaggi come Davide sono stati coinvolti in guerra, la loro salvezza non è arrivata grazie all’intervento dell’uomo. Quel re che ha combattuto molte battaglie contro i nemici del popolo di Dio ha onorato il Signore attribuendogli il merito assoluto delle vittorie ottenute. Per Davide sarebbe stato semplice prendersi gli onori dei tanti trionfi conseguiti, ma non era quello il suo stato d’animo. Conosceva bene la sorgente dalla quale proveniva la sua forza.

Sebbene il re affermi che il Signore allenava le sue mani alla battaglia (Sl 18:34), in nessun passaggio dei salmi lo vediamo affidarsi alle proprie capacità guerriere. È invece il Signore a combattere per Davide e a liberarlo (vv. 47,48).

Nella raccolta che stiamo studiando, quel re, noto per essere un abile militare, assume il ruolo di esperto musicista e onora il Signore perché è unico in grado di liberare e sostenere il suo popolo (Sl 144:10-15). La lode e la preghiera sono le fonti che alimentano la forza di Davide, molto più efficaci e potenti di qualsiasi arma convenzionale. Dio solo merita fiducia e adorazione.

`Se nella tua vita hai dimostrato di avere talento e hai raggiunto importanti traguardi personali, perché sarà importante ricordare a chi rendere merito? A quali pericoli vai incontro se trascuri questa realtà?`