---
title:  Il giudizio del Signore e il santuario
date:   08/02/2024
---

`Leggere i Salmi 96:6-10; 99:1-4; 132:7-9,13-18. Dove avviene il giudizio divino e quali implicazioni ha per noi la risposta a questa domanda? Perché il santuario ci aiuta a comprendere la gestione del male da parte di Dio?`

Il giudizio divino è strettamente correlato al santuario, il luogo nel quale il salmista modifica totalmente la sua comprensione del problema del male (Sl 73:17-20). Il santuario è il luogo deputato al giudizio divino, come indicato dal giudizio di Urim (Nu 27:21) e dal pettorale del giudizio indossato dal sommo sacerdote (Es 28:15,28-30). Per questo, in molti salmi troviamo l’immagine del Signore assiso sul suo trono nel santuario pronto a giudicare il mondo per i suoi peccati e per la sua malvagità.

È proprio in quel luogo che è stato rivelato il piano della salvezza. Nel paganesimo, il peccato veniva inteso principalmente come una macchia fisica da rimuovere grazie a riti sacri. Al contrario, la Bibbia lo considera una violazione della legge morale di Dio, la cui santità implica amore per la giustizia e l’equità; il suo popolo, analogamente, dovrebbe perseguire gli stessi obiettivi e adorare Dio nella sua santità. Per farlo, occorre osservare la sua legge, espressione di quella santità.

Il santuario è quindi il luogo nel quale si consumano il perdono per il peccato e il ripristino della giustizia, come indicato dal propiziatorio del trono di Dio e dai «sacrifici di giustizia» (De 33:19; Sl 4:5). Tuttavia, il «Dio clemente» si vendica delle azioni malvagie dei non pentiti (Sl 99:8). Le implicazioni pratiche legate al fatto che il santuario è la sede in cui si svolge il giudizio sono visibili nella costante consapevolezza della santità di Dio, il quale esige dai suoi figli una vita giusta, sulla base dei parametri contenuti nel patto.

Il giudizio del Signore da Sion produce il benessere dei giusti e la sconfitta dei malvagi (Sl 132:13-18). Il santuario promuoveva le gioiose aspettative circa la venuta del Signore in veste di giudice, soprattutto durante il giorno dell’espiazione. Allo stesso modo, i salmi rafforzano la certezza dell’arrivo imminente del giudice divino (Sl 96:13; 98:9), soprattutto di Gesù Cristo nel santuario celeste (Ap 11:15-19).

`Leggere Romani 8:34. Perché quello che Cristo sta compiendo nel santuario celeste è da considerarsi una buona notizia per i suoi figli?`