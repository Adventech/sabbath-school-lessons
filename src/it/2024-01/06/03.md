---
title:  Giustizia per gli oppressi
date:   05/02/2024
---

`Leggere i Salmi 9:18; 12:15; 40:17; 113:7; 146:6-10; 41:1-3. Quale messaggio viene recapitato anche a noi contemporanei?`

Dio dimostra un’attenzione e una preoccupazione particolari per la giustizia riguardo vari gruppi di persone vulnerabili: i poveri, gli indigenti, gli oppressi, gli orfani, le vedove e gli stranieri. I salmi, esattamente come la legge e i profeti, sono molto chiari a tal proposito (Es 22:21-27; Is 3:13-15).

Ricorre spesso, infatti, l’espressione «poveri e bisognosi», e viene evitata una rappresentazione degli oppressi legata esclusivamente a motivazioni nazionali e religiose. Il motivo è rimarcare la cura universale di Dio per l’umanità.

L’espressione «poveri e bisognosi» non si limita alla povertà materiale ma abbraccia anche chi è vulnerabile e indifeso; fa riferimento alla compassione divina, e fa capire che chi soffre è solo e non può ricevere aiuto se non da Dio; ma si riferisce anche alla sincerità, alla veridicità e all’amore per il Padre nel confessare la propria totale dipendenza da lui e nel rinunciare a qualsiasi traccia di autosufficienza e autoaffermazione.

Prendersi cura degli indigenti (Sl 41:1-3) rivela la fedeltà delle persone nei confronti di Dio. La crudeltà perpetrata ai danni dei vulnerabili era considerata un peccato particolarmente odioso nella cultura biblica (De 15:7-11). I salmi ispirano individui fedeli ad alzare la voce contro ogni forma di oppressione.

Questi canti evidenziano inoltre quanto sia futile ricercare la saggezza e la sicurezza affidandosi ai mezzi deperibili dell’uomo. Il popolo di Dio deve resistere alla tentazione di riporre nei leader e nelle istituzioni umane la fiducia per la salvezza, soprattutto quando sono lontani dalle vie del Signore.

Dio, nella sua grazia, s’identifica con il povero diventando egli stesso povero e consentendo a tanti di diventare ricchi grazie a quella povertà (2 Co 8:9). Le ricchezze di Cristo comprendono la liberazione da qualsiasi prevaricazione generata dal peccato; il Salvatore ci promette la vita eterna nel regno del Padre (Ap 21:4). Gesù adempie le promesse dei salmi in quanto Giudice divino che condannerà ogni forma di maltrattamento ai danni dei poveri e ogni negligenza del dovere nei loro riguardi (Mt 25:31-46).

`Fino a che punto ci prendiamo cura e ci preoccupiamo dei «poveri e indigenti» presenti in mezzo a noi?`