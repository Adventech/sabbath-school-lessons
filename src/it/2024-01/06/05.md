---
title:  Riversa il tuo furore
date:   07/02/2024
---

`Leggere i Salmi 58:6-8; 69:22-28; 83:9-17; 94:1,2; 137:7-9. Quali sono i sentimenti che scaturiscono da questi passi? Chi esercita il giudizio?`

Alcuni salmi implorano Dio di vendicarsi contro chi ha l’intenzione di fare del male e contro chi lo ha già fatto verso i salmisti e il loro popolo. Possono lasciare perplessi per la durezza del linguaggio e l’evidente discordanza con il principio biblico che chiede di amare i nemici (Mt 5:44). Tuttavia, l’indignazione dell’autore davanti all’oppressione è da considerare positiva, perché significa che affronta molto più seriamente di altri il tema relativo a ciò che è giusto o sbagliato. Si preoccupa notevolmente del male nel mondo, che riguarda se stesso ma anche il prossimo.

In nessun caso, però, si propone di diventare esecutore di quella vendetta, ma rimette la punizione esclusivamente nelle mani del Signore. I salmisti evocano le maledizioni divine annunciate nel patto (De 27:9-16) e supplicano Dio affinché agisca come promesso. No si tratta solo di preghiere, ma rappresentano anche dichiarazioni profetiche sull’imminente giudizio divino. Il Salmo 137, per esempio, riprende gli annunci del giudizio divino su Babilonia, già enunciato dai profeti. La stessa devastazione che i Babilonesi avevano portato ad altre nazioni si sarebbe ritorta contro di loro. I salmi riecheggiano le dichiarazioni divine secondo cui il male non resterà impunito per sempre.

La punizione di Dio si parametra sulla base della giustizia e della grazia. I suoi figli sono invitati a pregare per quanti li maltrattano e ad auspicare persino la loro conversione (Sl 83:18; Gr 29:7).

In ogni caso, se da una parte si deve cercare di far combaciare questi salmi con le norme bibliche riguardanti l’amore per i nemici, evitiamo di minimizzare l’esperienza terribile che quei libri narrano. Dio è consapevole della sofferenza dei suoi figli e li rassicura dicendo loro che «è preziosa agli occhi del SIGNORE la morte dei suoi fedeli» (Sl 116:15). Il giudizio costringe il suo popolo ad alzare la voce contro ogni forma di malvagità e a perseguire l’affermazione totale del regno di Dio.

I salmi danno voce anche a chi patisce, facendo sapere che il Signore conosce la loro pena e che un giorno verrà fatta giustizia.

`Chi non ha mai covato almeno una volta nella vita un sentimento di vendetta contro qualcuno che gli/le ha personalmente fatto del male, o che l’ha fatto a dei suoi cari? In che modo questi salmi ci possono aiutare a inquadrare simili sentimenti nella giusta prospettiva?`