---
title:  «Fino a quando giudicherete ingiustamente?»
date:   06/02/2024
---

Il Signore aveva conferito autorità ai capi di Israele affinché garantissero la giustizia nella nazione (Sl 72:1-7,12-14). I re di Israele erano chiamati a esercitare quell’autorità in accordo con la volontà divina. La loro preoccupazione principale avrebbe dovuto essere quella di assicurare pace e giustizia nel territorio e di prendersi cura delle persone socialmente svantaggiate. Solo così la nazione e l’intero popolo avrebbero potuto prosperare. Il trono del re è rafforzato dalla fedeltà verso Dio, non verso il potere umano.

`Leggere il Salmo 82. Che cosa succede quando i capi diventano corrotti e opprimono quelle persone che erano stati incaricati di proteggere?`

Nel Salmo 82, Dio emette il proprio giudizio sui giudici corrotti di Israele. Gli dèi (vv. 1,6) non sono né divinità pagane e nemmeno angeli, perché a questi non è mai stato affidato il compito di amministrare la giustizia verso il popolo di Dio; quindi, non potevano essere accusati di inadempienza. Le accuse elencate dai versetti 2 a 4 ricordano le leggi della Torah, identificando gli dèi nelle autorità di Israele (De 1:16-18; 16:18-20; Gv 10:33-35). Dio interroga i «figli degli uomini» circa l’equità del loro giudizio e ne annuncia la condanna perché si sono dimostrati ingiusti e corrotti. I capi annaspano nelle tenebre senza conoscenza (Sl 82:5) perché hanno abbandonato la legge di Dio, la luce (Sl 119:105).

La Scrittura sostiene senza mezzi termini che il Signore è l’unico Dio, il quale condivide la guida del mondo nominando figure umane deputate a rappresentarlo (Ro 13:1). Ma quante volte, nella storia come nell’attualità, simili personaggi hanno tradito la responsabilità loro affidata?

Il Salmo 82 rivela beffardamente l’apostasia di alcuni capi che si ritenevano degli dèi nei confronti delle altre persone. Sebbene avesse conferito ai leader israeliti l’autorità e il privilegio di essere chiamati «figli dell’Altissimo» e di rappresentarlo, Dio fa a meno dei capi malvagi, ricordando loro che sono esseri mortali e soggetti alle leggi morali come il resto del popolo. Nessuno è al di sopra della sua legge (Sl 82:6-8).

Il Signore giudicherà il mondo intero, e anche il suo popolo sarà chiamato a rendergli conto. Tanto i capi quanto le persone comuni dovrebbero emulare l’esempio del giudice divino e riporre in lui ogni speranza.

`Che tipo di autorità eserciti su altre persone? Ritieni di farlo in modo giusto ed equo?`