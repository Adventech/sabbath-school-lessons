---
title:  Il mondo dei salmi
date:   04/01/2024
---

`Leggere i Salmi 16:8; 44:8; 46:1; 47:1,7; 57:2; 62:8; 82:8; 121:7. Quale posto occupa Dio nella vita del salmista?`

Il mondo dei salmi è interamente incentrato su Dio, con il proposito di affidargli ogni esperienza della vita, in preghiera e lode. Dio è il creatore sovrano, il Re e Giudice di tutta la terra e mette a disposizione dei suoi figli tutte le cose, ecco perché gli va riconosciuta fiducia in ogni tempo e circostanza. Persino i nemici del popolo di Dio domandano: «Dov’è il tuo Dio?» (Sl 42:10). Se il Signore è il Dio onnipresente e infallibile del suo popolo, quest’ultimo lo tiene sempre davanti a sé. In definitiva, i salmi immaginano il momento in cui tutte le persone e l’intero creato adoreranno Dio (47:1; 64:9).

La centralità di Dio nella vita produce la centralità dell’adorazione. Il genere di adorazione di cui parlano i salmi è fondamentalmente diverso da quello interpretato da molti nostri contemporanei, perché in quell’epoca la cultura biblica rappresentava il centro naturale e indiscusso della vita dell’intera comunità. Pertanto, ogni cosa che accadeva nella vita dei membri del popolo di Dio, positiva o negativa che fosse, finiva inevitabilmente per esprimersi nel culto. Dio ascolta il salmista, ovunque si trovi, e gli risponde secondo il suo tempismo perfetto (Sl 3:4; 18:6; 20:6).

Il salmista è consapevole che la dimora di Dio si trova in cielo, ma allo stesso tempo anche a Sion, nel santuario, in mezzo alla sua gente. Dio è contemporaneamente lontano e vicino, ovunque e nel suo tempio (11:4), nascosto (10:1) e visibile (41:12). Nei salmi queste caratteristiche divine, che apparentemente si escludono a vicenda, stanno insieme. I salmisti hanno compreso che la prossimità e la distanza erano inseparabili all’interno della vera essenza di Dio (Sl 24:7-10). Hanno compreso le dinamiche di questa tensione spirituale. La consapevolezza della bontà e della presenza di Dio, nel contesto di quanto stavano vivendo, li ha aiutati a consolidare la speranza nell’attesa di un suo intervento, posto che scegliesse e decidesse di compierlo.

`In che modo i salmi ci aiutano a capire che non possiamo limitare Dio solo a determinati aspetti della nostra vita? Ci sono settori della tua esistenza dai quali cerchi di escluderlo?`