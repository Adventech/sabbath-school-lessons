---
title:  Preghiere ispirate
date:   03/01/2024
---

`Leggere 2 Samuele 23:1,2 e Romani 8:26,27. Cosa ci dicono questi due passi sulla preghiera?`

I salmi sono preghiere ispirate e canti di lode innalzati da Israele; per questo, la voce è quella di Dio mescolata a quella del suo popolo. I salmi assumono la dinamica di una vivace interazione con il Signore.

Il salmista si rivolge a Dio personalmente chiamandolo «mio Dio», «o SIGNORE» e «mio Re» (Sl 5:2; 84:3). Spesso lo implora così: «porgi l’orecchio» (5:1), «ascolta la mia preghiera» (39:12), «vedi» (25:18), «affrettati a rispondermi» (102:2) e «liberami» (6:4). È uno dei modi di esprimersi di chi si rivolge a Dio in preghiera.

La loro notevole bellezza e fascino, intesi come preghiere e lodi, sta nel fatto che sono Parola di Dio sotto forma di preghiere devote e lode dei credenti.

I salmi offrono ai credenti momenti di intimità, come quelli descritti in Romani 8:26,27: «Allo stesso modo ancora, lo Spirito viene in aiuto alla nostra debolezza, perché non sappiamo pregare come si conviene; ma lo Spirito intercede egli stesso per noi con sospiri ineffabili; e colui che esamina i cuori sa quale sia il desiderio dello Spirito, perché egli intercede per i santi secondo il volere di Dio».

Gesù stesso li ha citati, per esempio in Luca 20:42,43: «Poiché Davide stesso, nel libro dei Salmi 110:1, dice: “Il SIGNORE ha detto al mio Signore: ‘Siedi alla mia destra, finché io abbia posto i tuoi nemici come sgabello dei tuoi piedi’”».

Sebbene alcuni salmi siano scaturiti o facciano riferimento a precisi eventi storici, alle esperienze personali del salmista stesso, o della nazione israelita, la loro profondità spirituale parla di una varietà di situazioni tipiche della vita e supera ogni confine culturale, religioso, etnico e di genere. In altre parole, leggendo questa raccolta scoprirai che esprime speranza, lode, paura, rabbia, tristezza e dolore, sentimenti che accomunano le persone di ogni provenienza ed età.

I salmi parlano a ciascuno di noi, utilizzando il linguaggio delle nostre singole esperienze.

`Perché il fatto che Gesù abbia citato i salmi ci rivela la loro potenziale importanza nella nostra esperienza di fede?`