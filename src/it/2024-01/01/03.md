---
title:  Conoscere i salmisti
date:   01/01/2024
---

Il re Davide, il cui nome compare nei titoli della maggior parte dei salmi, si impegnò a fondo per organizzare la liturgia dell’adorazione israelita. Non a caso, viene definito il «dolce cantore di Israele» (2 S 23:1). Il Nuovo Testamento conferma l’autorità davidica di vari salmi (Mt 22:43-45; At 2:25-29,34,35; 4:25; Ro 4:6-8). Numerosi quelli composti invece dai musicisti del tempio, che erano anche Leviti: per esempio, il Salmo 50 e quelli da 73 a 83 a opera di Asaf; i Salmi 42,44-47,49,84,85 e 88 attribuiti ai figli di Core; il Salmo 88 di Eman l’Ezraita e l’89 di Etan l’Ezraita. Altri autori furono Salomone (72,127) e Mosè (90).

`Leggere i Salmi 25:1-5; 42:1; 75:1; 77:1; 84:1,2; 88:1-3 e 89:1. Quale esperienza stavano vivendo gli autori di questi salmi?`

Lo Spirito Santo ha ispirato i salmisti e utilizzato i loro talenti al servizio di Dio e della comunità di fede. Erano persone sinceramente devote e dotate di una fede profonda, tuttavia soggette allo scoraggiamento e alle tentazioni, come ciascuno di noi. I salmi, malgrado siano stati scritti secoli e secoli fa, riflettono sicuramente ciò che stiamo vivendo anche oggi. «Giunga fino a te la mia preghiera; porgi orecchio al mio grido, perché l’anima mia è sazia di mali e la mia vita è vicina al soggiorno dei morti» (Sl 88:2,3). Questo è il grido di dolore che può prorompere da un abitante del ventunesimo secolo, come da uno che ha vissuto tremila anni fa.

Alcuni salmi parlano di avversità, altri si concentrano sulla gioia. I salmisti elevarono il loro grido a Dio per essere salvati e furono testimoni della sua benevolenza, anche se non l’avevano meritata. Gli hanno reso gloria per la sua fedeltà e per il suo amore e gli hanno offerto una devozione infaticabile. I salmi rappresentano quindi testimonianze della redenzione divina e sono altresì segni della grazia e della speranza di Dio. Veicolano una promessa divina che riguarda tutti e che comprende, per fede, i doni divini del perdono e di una nuova vita. Al contempo, non cercano di nascondere, coprire o sottovalutare le difficoltà e la sofferenza così predominanti sulla terra.

`Come trarre speranza e consolazione sapendo che anche le persone fedeli, come i salmisti, hanno combattuto lotte simili alle nostre?`