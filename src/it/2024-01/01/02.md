---
title:  I salmi nell’antico sistema di adorazione israelita
date:   31/12/2023
---

`Leggere 1 Cronache 16:7, Neemia 12:8, Salmi 18:1; 30:1; 92:1; 95:2; 105:2; Colossesi 3:16 e Giacomo 5:13. Quali circostanze sollecitarono la stesura di alcuni salmi? In quali occasioni il popolo di Dio se ne serviva?`

I salmi furono composti per un utilizzo sia nella sfera privata sia nell’adorazione comunitaria. Venivano cantati come inni sacri presso il tempio, come suggerito dalle annotazioni musicali che citano strumenti (Sl 61:1), armonie (9:1) e direttori del coro (8:1).

Nella Bibbia ebraica, il titolo della raccolta dei salmi, _tehilim_, «lode», rimanda a quello che era il loro principale scopo: lodare Dio. Il nome attuale del libro proviene dal greco _psalmoi_, presente nella versione dei Settanta, un’antica traduzione greca della Bibbia ebraica (risalente al secondo e terzo secolo prima di Cristo).

I salmi erano una componente indispensabile dell’adorazione di Israele. Per esempio, venivano “cantati” in occasione dei riti di consacrazione del tempio, delle feste religiose e delle processioni, ma anche della posa dell’arca del patto a Gerusalemme.

I «canti delle ascensioni» (Sl 120-134), noti anche come canti dei deportati, venivano tradizionalmente cantati nel corso dei pellegrinaggi a Gerusalemme per le tre feste annuali principali (Es 23:14-17). La «litania egiziana» (Sl 113-118) e la «grande litania di ringraziamento» (Sl 136) venivano cantate nel corso di queste tre feste annuali, che comprendevano anche quella della luna nuova e la consacrazione del tempio. La «litania egiziana» aveva un particolare ruolo di prestigio durante la cerimonia della Pasqua. I Salmi 113 e 114 venivano cantati all’inizio dei pasti pasquali, mentre quelli da 115 a 118 erano inglobati nelle preghiere quotidiane durante i servizi mattutini presso la sinagoga.

I salmi non si limitavano ad accompagnare l’adorazione dei fedeli, ma li istruivano su come adorare Dio nel santuario. Gesù pregò con le parole del Salmo 22 (Mt 27:46). Quegli scritti ebbero un ruolo significativo anche nella chiesa delle origini (Cl 3:16; Ef 5:19).