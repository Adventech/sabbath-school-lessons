---
title:  Un canto per ogni stagione
date:   02/01/2024
---

`Leggere i Salmi 2; 33:1-3 e 109:6-15. Quali differenti sfaccettature dell’esperienza umana emergono da questi passi?`

I salmi creano nella comunità dei credenti la consapevolezza dell’intera gamma di esperienze che contraddistinguono l’esperienza umana, e dimostrano che i credenti possono adorare Dio in ogni stagione della vita. Ecco che cosa scopriamo:

1\. Sono inni che magnificano Dio per la sua maestà e potenza nella creazione, il suo governo regale, il suo giudizio e la sua fedeltà; 2. sono canti di ringraziamento che esprimono una profonda riconoscenza per le abbondanti benedizioni divine; 3. sono “lamenti” che rappresentano appelli accorati e sinceri a Dio affinché liberi dalle prove; 4. sono scritti sapienziali che offrono linee guida pratiche per vivere in maniera corretta; 5. sono salmi regali che rimandano a Cristo, Re dei re e liberatore del popolo di Dio; 6. sono memoria storica del passato di Israele ed evidenziano la fedeltà di Dio, come anche la mancata fedeltà del suo popolo, per insegnare alle generazioni future a non reiterare gli errori dei padri, ma a confidare in Dio e rimanere fedeli al suo patto.

La poetica dei salmi dimostra una forza distintiva nel catturare l’attenzione dei lettori. Anche se alcuni di questi artifizi letterari si sono persi con la traduzione, possiamo tuttora apprezzarli leggendoli anche nella nostra lingua madre.

1\. Il **parallelismo** prevede la combinazione di parole, frasi o pensieri costruiti in modo simmetrico. Il parallelismo aiuta a comprendere il significato delle parti corrispondenti. Per esempio: «Benedici, anima mia, il SIGNORE; e tutto quello che è in me, benedica il suo santo nome» (Sl 103:1). In questo parallelismo, l’«anima mia» è «tutto quello che è in me», cioè tutto il proprio essere. 2. **L’immaginazione** usa il linguaggio figurato per fare appello ai sensi del lettore. Per esempio, il rifugio di Dio viene descritto come «all’ombra delle tue ali» (17:8). 3. Il **merismo** esprime la totalità mediante una coppia di parti contrastanti: «io grido giorno e notte davanti a te» (88:1) indica un pianto incessante. 4. I **giochi di parole** sfruttano il suono dei vocaboli per sottolineare un messaggio spirituale. Al Salmo 96:4,5 le parole ebraiche _‘elohim_, «dei», ed _‘elilim_, «idoli», danno vita a un gioco di parole per comunicare che gli dèi delle nazioni si presentano come _‘elohim_, quando in realtà sono solo _‘elilim_, cioè idoli.

Infine, la parola selah esprime un breve interludio, che può essere un richiamo a una pausa oppure alla riflessione sul messaggio contenuto in una sezione particolare del salmo o un cambio di accompagnamento musicale (Sl 61:4).