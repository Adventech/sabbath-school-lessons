---
title:  Approfondimento
date:   05/01/2024
---

Leggere i seguenti capitoli: «Il tempio e la sua consacrazione», tratto da Profeti e re, pp. 29-36; «I benefici della musica», tratto da Messaggi ai giovani, pp. 202,203.

La raccolta dei salmi è composta da 150 canti, raggruppati in cinque libri: libro I (1-41), libro II (42-72), libro III (73-89), libro IV (90-106), libro V (107-150).

La divisione in cinque libri del Salterio è una tradizione ebraica antica, analoga alla divisione in cinque libri del Pentateuco.

Il libro dei salmi fornisce la prova di alcune raccolte già esistenti: la collezione coraita (Sl 42-49,84,85,87,88), quella asafita (73-83), i salmi delle ascensioni (120-134) e quelli degli «alleluia» (111-118,146-150). Il Salmo 72:20 rende testimonianza di una raccolta specifica dei salmi di Davide.

Se la maggior parte dei salmi è associata al re Davide e alla tarda monarchia (X secolo a.C.), la raccolta continuò a crescere nel corso dei secoli a seguire: quelli della monarchia divisa, dell’esilio e del periodo post-esilico. È ipotizzabile che gli scribi ebrei, guidati da Esdra, abbiano riunito in un unico libro la collezione più piccola dei salmi già esistenti, quando erano impegnati a stabilire i servizi del nuovo tempio. Il fatto che gli scribi abbiano consolidato tale raccolta non sminuisce la loro ispirazione divina. Proprio come i salmisti, anche gli scribi erano devoti servitori di Dio, il quale diresse la loro opera (Ed 7:6,10). La natura divino-umana dei salmi è paragonabile all’unione del divino con l’umano nel Signore Gesù Cristo che si è incarnato. «La Bibbia, invece, con le sue verità divine espresse con un linguaggio umano, presenta l’unione del divino con l’umano. Questa unione esisteva anche nella natura di Cristo che era allo stesso tempo il Figlio di Dio e il Figlio dell’uomo. Della Bibbia si può dire quello che fu detto di Gesù: “E la Parola è diventata carne e ha abitato per un tempo fra noi...” (Gv 1:14)» - GC, 8 [p. 15].

**Domande per la condivisione**

`Cosa implica il fatto che i salmi sono preghiere e inni divino-umani? In che modo quest’idea, anche se complessa, ci aiuta a capire la vicinanza che Dio desidera avere con il suo popolo? Perché ci rivela che Dio, a suo modo, è vicino all’umanità e a ciascuno di noi?`

`Ricordi una circostanza in cui un salmo fosse pertinente con la tua condizione del momento? Quale consolazione e speranza hai potuto trarne?`