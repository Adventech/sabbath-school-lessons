---
title:  Difensore e liberatore
date:   24/01/2024
---

`Leggere 1 Corinzi 10:1-4. In che modo Paolo descrive la storia dell’esodo? Quale insegnamento spirituale cerca di trasmetterci?`

`Leggere il Salmo 114. Come viene poeticamente narrata la liberazione divina del popolo d’Israele dall’Egitto?`

Nel Salmo 114 troviamo una descrizione poetica della straordinaria liberazione dalla schiavitù egizia operata da Dio a beneficio dei suoi figli. Nell’Antico come nel Nuovo Testamento, questo evento viene considerato un simbolo della sua potenza liberatrice. Nei versetti di 1 Corinzi, Paolo fa esattamente la stessa cosa: considera l’intero evento come una metafora, un simbolo della salvezza in Gesù Cristo. Il Salmo 114 raffigura anche la liberazione divina attraverso la sovranità di Dio in quanto Creatore sulle forze della natura, come dimostrato nella fuga del suo popolo dall’Egitto. Il mare, il fiume Giordano, i monti e le colline rappresentano le forze della natura e dell’uomo che si oppongono agli Israeliti durante il percorso verso la terra promessa (De 1:44; Gs 3:14-17). Dio impone la sua sovranità su ciascuna di esse.

Per molti figli di Dio in tutte le epoche e in tutti i luoghi, la strada per la Gerusalemme celeste è disseminata di pericoli. I salmi li incoraggiano a guardare oltre le colline, verso il Creatore del cielo e della terra (Sl 121:1). Gesù, calmando le acque in tempesta e proclamando che la chiesa non ha nulla da temere, avendo lui sconfitto il mondo (Mt 8:23-27; Gv 16:33), cattura appieno lo spirito del Salmo 114.

Le grandi opere che Dio compie a vantaggio del suo popolo dovrebbero far sì che la terra tutta tremi davanti alla sua presenza (v. 7). Tremare va inteso nel senso di riconoscere e adorare (96:9; 99:1). Con Dio al loro fianco, i credenti non avranno niente da temere.

`Quali sono alcuni dei pericoli di natura spirituale che il credente si trova ad affrontare e come si impara a confidare in Dio davanti a tali sfide, tanto reali oggi quanto lo erano al tempo del salmista?`