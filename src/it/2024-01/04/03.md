---
title:  La certezza della cura divina
date:   22/01/2024
---

`Leggere i Salmi 40:1-3; 50:15; 55:22; 121. In che modo Dio è coinvolto nella nostra vita?`

Il Signore si rivela nella Scrittura come Dio vivente che agisce a beneficio di quanti lo invocano. Per il salmista, egli è sempre «davanti agli occhi miei» (16:8), quindi ripone la propria fiducia in lui e lo invoca (7:1; 9:10). Il Signore lo ascolterà anche quando gli grida dai «luoghi profondi» (130:1,2), a suggerire che nessuna circostanza della vita sfugge al suo dominio sovrano. Il grido del salmista, urgente o meno, non è mai privo di speranza.

Il Salmo 121 celebra invece la potenza del Creatore nella vita fedele dell’individuo.

Ecco i segni di questa potenza:

1\. «Egli non permetterà che il tuo piede vacilli» (v. 3). L’immagine del piede è spesso descrittiva del percorso di vita di un individuo (66:9; 119:105; Pr 3:23). Il verbo ebraico tradotto con «vacillare» indica la sicurezza che Dio trasmette al mondo (Sl 93:1) e a Sion (125:1).

2\. L’immagine del Signore che protegge Israele senza assopirsi né dormire evidenzia la sua costante vigilanza e prontezza ad agire per il bene dei suoi figli (121:3,4).

3\. Il Signore «è la tua ombra» (vv. 5,6) riporta alla mente la colonna di fuoco al tempo dell’Esodo (Es 13:21,22). Come in quella circostanza, Dio provvede un riparo fisico e spirituale al suo popolo.

4\. Dio è alla loro destra (Sl 121:5), espressione che indica la mano più forte di un individuo, quella dell’azione (74:11; 89:13). In questo caso è simbolo della vicinanza e della benevolenza del Signore (16:8; 109:31; 110:5).

5\. Dio protegge il suo popolo (121:6-8) e preserverà dal male i suoi figli, al punto che né «il sole» né «la notte» li colpirà. «Il SIGNORE ti proteggerà, quando esci e quando entri» (v. 8).

Queste figure poetiche sottolineano l’attenzione esaustiva e incessante da parte di Dio. Morale della favola? Il salmista aveva fiducia nella sua cura permanente.

`In che modo si può apprezzare concretamente la realtà della cura che Dio ha nei nostri confronti? È possibile collaborare più efficacemente con lui per consentirgli di agire in noi e per noi?`