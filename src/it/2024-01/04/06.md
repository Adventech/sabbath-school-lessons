---
title:  Aiuto dal santuario
date:   25/01/2024
---

`Leggere i Salmi 3:4; 14:7; 20:1-3; 27:5; 36:8; 61:4 e 68:5,35. Da dove giunge l’aiuto secondo questi testi?`

Il tema del rifugio e del sostegno fisico e spirituale compare nel contesto del santuario. Il santuario è un luogo di soccorso, di sicurezza e di salvezza che offre riparo a chi è angosciato. Dio difende gli orfani e le vedove e dona forza al suo popolo proprio dal santuario. Quando «da Sion, perfetta in bellezza, Dio è apparso nel suo fulgore» (Sl 50:2), i suoi giusti giudizi vengono proclamati e la sua benedizione si diffonde (84:4; 128:5; 134:3).

Il rifugio che può offrire il santuario supera quello che qualsiasi altro luogo al mondo potrebbe offrire, perché Dio abita personalmente in quel luogo. La sua presenza, e non semplicemente il tempio in quanto edificio, garantisce sicurezza. Il monte Sion, per analogia, essendo dimora di Dio, sorpassa di gran lunga tutti gli altri monti, pur essendo di per sé una vetta modesta (68:15; Is 2:2).

> <p></p>
> «Infatti, non abbiamo un sommo sacerdote che non possa simpatizzare con noi nelle nostre debolezze, poiché egli è stato tentato come noi in ogni cosa, senza commettere peccato. Accostiamoci dunque con piena fiducia al trono della grazia, per ottenere misericordia e trovar grazia ed essere soccorsi al momento opportuno» (Eb 4:15,16).

`Quali sono le analogie tra questi versetti e quello che il salmista dice a proposito del santuario?`

La santità del santuario spinge il salmista a riconoscere che tutti gli uomini sono peccatori e non meritano il favore divino, affermando che la liberazione si basa esclusivamente sulla fedeltà e la grazia del Signore (143:2,9-12).

Solo nel momento in cui assume la corretta relazione con Dio mediante il pentimento e l’accettazione del suo perdono e della sua grazia, l’individuo può invocare la certezza della liberazione divina. Il servizio del santuario rappresentava la salvezza che si trova in Gesù.