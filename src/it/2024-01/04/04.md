---
title:  Il Signore è un rifugio nelle avversità
date:   23/01/2024
---

`Leggere i Salmi 17:7-9; 31:1-3; 91:2-7. Cosa fa il salmista nei momenti travagliati?`

Il salmista incontra problematiche di varia natura e per questo si rivolge al Signore, che è rifugio in qualsiasi avversità. La fiducia consiste nella scelta consapevole di riconoscere la signoria di Dio sulla propria vita in tutte le circostanze. Se tale fiducia non funziona nelle avversità, non potrà farlo in nessun’altra situazione.

La testimonianza del salmista, «Io dico al SIGNORE: “Tu sei il mio rifugio e la mia fortezza, il mio Dio, in cui confido!”» (91:2), scaturisce dalla sua passata esperienza e ora serve a fortificare la sua fede in vista del futuro. Egli chiama Dio «l’Altissimo» (v. 1), ricordandone la grandezza che non ha pari.

Parla anche della sicurezza che si può trovare in lui: «riparo», «ombra» (v.1), «il rifugio e la fortezza» (v. 2), «le ali», «scudo e corazza» (v. 4). Queste immagini rappresentano porti sicuri nella cultura dell’autore. Basti pensare all’implacabile calore sprigionato dal sole in quella parte del mondo per apprezzare l’ombra, oppure richiamare le guerre che hanno caratterizzato la storia d’Israele per essere grati della sicurezza garantita dallo scudo o dal rifugio.

`Leggere Salmo 17:8 e Matteo 23:37. Qual è l’immagine usata e che cosa rivela?`

Una delle metafore che esprime maggiore intimità è la seguente: «all’ombra delle tue ali» (Sl 17:8; 57:1; 63:7). Suscita conforto e sicurezza perché implica la protezione di una madre uccello. Il Signore è paragonato a un’aquila che protegge i suoi piccoli con le proprie ali (Es 19:4; De 32:11) e a una chioccia che raccoglie i suoi pulcini sotto le sue ali (Mt 23:37).

`Come gestire i tempi avversi e le calamità quando non riusciamo a individuare la protezione del Signore? Perché simili traumi non significano che egli non ci è vicino?`