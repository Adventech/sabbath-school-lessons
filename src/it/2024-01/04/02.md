---
title:  «Le mie ossa non ti erano nascoste»
date:   21/01/2024
---

`Leggere Salmo 139:1-18. In che modo questo brano descrive la potenza (vv. 1-6), la presenza (vv. 7-12) e la bontà (vv. 13-18) divine? La grandezza del Signore è garanzia per le sue promesse?`

Ti è mai capitato di voler aiutare qualcuno ma di non avere gli strumenti per farlo? O magari è successo il contrario, cioè che qualcuno volesse darti una mano ma non avesse ben chiaro quali fossero le tue necessità. Diversamente anche dalle persone più amabili e dotate delle migliori intenzioni, Dio possiede la perfetta conoscenza di noi e delle circostanze nelle quali ci troviamo, inoltre ha i mezzi per aiutarci. Per questo le sue promesse di soccorso e liberazione non sono vuote banalità, ma solide certezze.

La conoscenza del salmista da parte di Dio è talmente profonda e unica che nemmeno il ventre di sua madre lo avrebbe potuto nascondere dalla presenza del Signore (139:13,15). La conoscenza divina abbraccia il tempo (v. 2), l’essere interiore (vv. 2,4) e lo spazio (v. 3), cioè l’intera esistenza dell’autore. Questa conoscenza è il frutto dell’azione creatrice di Dio, della profonda conoscenza del suo popolo e della manifesta cura che gli dimostra.

Questa verità straordinaria non ci deve intimorire, ma spingere piuttosto tra le braccia di Gesù, sapendo quanto egli ha ottenuto per noi sulla croce. Perché proprio grazie alla fede in Cristo ci è stata accordata la sua giustizia, che poi è «la giustizia di Dio» (Ro 3:5,21).

La presenza di Dio viene evidenziata quando si dice che egli raggiunge «l’inferno» (sheol, «tomba») e le «tenebre» (Sl 139:8,11,12), luoghi non esattamente appropriati come sua dimora (56:13). Si parla della sua presenza anche quando si citano «le ali dell’alba» (l’Oriente) per spingersi verso «l’estremità del mare» (139:9). Cosa ci trasmettono queste immagini? La realtà è che nell’universo non esiste luogo fuori portata per il Signore. Nonostante non sia parte di questo universo, come qualcuno invece crede, egli è vicino a ogni sua minima parte, avendolo non solo creato ma anche sostenuto (Eb 1:3).

Dio, colui che sa tutto di noi, può aiutarci e risanarci. La nuova consapevolezza della sua grandezza provoca un’esplosione di lode e di rinnovata fiducia nel salmista, il quale accoglie l’esame divino in quanto strumento capace di rimuovere dalla sua vita qualsiasi cosa possa turbare la sua relazione con il Padre.

`Qualcuno è spaventato dall’idea che Dio conosca tutto di noi, anche i segreti più reconditi. Perché la nostra unica speranza si chiama vangelo?`