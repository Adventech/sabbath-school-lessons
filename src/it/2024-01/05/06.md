---
title:  Afﬁnché i giusti non siano tentati
date:   01/02/2024
---

`Leggere i Salmi 37:1,8; 49:5-7; 94:3-7; 125:3. Quale prova deve affrontare il salmista?`

Questi salmi lamentano la corrente prosperità dei malvagi e denunciano come tale realtà rappresenti un problema per i giusti. I malvagi non solo progrediscono ma talvolta disprezzano apertamente Dio e opprimono il suo popolo. Il fatto sconcertante è che mentre «lo scettro dell’empio» (Sl 125:3) domina il mondo, «lo scettro di giustizia» (45:6) sembra soccombere. Perché dunque non fare come gli altri, arrendendosi e gettandosi tra le braccia del male?

`Leggere Salmo 73:1-20,27 e 1 Pietro 1:17. Qual è la causa che scatena la crisi del salmista? Qual è la sorte per chi confida nelle cose futili?`

Mentre nel Salmo 73 l’autore si concentra sull’iniquità nel mondo, non è in grado però di cogliere il quadro più ampio dalla prospettiva divina. Il problema innescato dalla fortuna del male, che aveva minato la sua fede, è diventato opprimente; si convince che la sua argomentazione circa l’inutilità della fede sia basato sulla realtà dei fatti.

Quel salmo dimostra invece che «queste cose si prendono gioco di chi ignora il primo versetto, che è poi la summa dell’intero capitolo: “Certo, Dio è buono verso Israele, verso quelli che sono puri di cuore”» - Johannes Bugenhagen, Reformation Commentary on Scripture, InterVarsity Press, Downers Grove, IL, 2018, p. 11.

Il salmista viene guidato verso il santuario, il luogo nel quale Dio esercita la sua sovranità, gli viene ricordato che «l’oggi» è un tassello del mosaico, e viene invitato a considerare «la fine», il giorno in cui i malvagi affronteranno il giudizio divino. Il fatto che il salmista ha compreso questa verità nel santuario e ha confessato la sua precedente follia dimostra che essa può essere colta solo grazie all’intuizione spirituale, non certo affidandosi alla logica umana.

`Oggi ci voltiamo intorno e vediamo che tanta malvagità resta impunita. Quanto ti consola sapere che ci sarà un giudizio finale a rendere giustizia di tutto ciò?`