---
title:  Alle porte della morte
date:   29/01/2024
---

`Leggere i Salmi 41:1-4; 88:3-12; 102:3-5,11,23,24. Quali esperienze vengono descritte nei passi indicati? Che cosa ti lega a quanto affermato?`

Queste preghiere per la guarigione dalla malattia e la salvezza dalla morte dimostrano che i figli di Dio non sono esenti dalle sofferenze di questo mondo. Tali versetti rivelano i terribili tormenti del salmista. Ha perso le forze, è appassito come l’erba, non riesce a mangiare, si sente disteso tra i morti, come gli assassinati che giacciono nella tomba, gli amici lo ritengono ripugnante, è sofferente e disperato; le sue ossa sono attaccate alla pelle.

Diversi salmi partono dal presupposto che Dio abbia consentito le sofferenze per la disubbidienza d’Israele. Il salmista ammette che il peccato può causare la malattia, per questo fa riferimento al perdono che precede la guarigione (41:3,4). Tuttavia, ci sono altri Salmi, come l’88 e il 102, secondo i quali la sofferenza del popolo innocente di Dio è un dato di fatto della vita, per quanto difficile da comprendere.

Nel Salmo 88, il Signore viene accusato di portare il salmista sull’orlo della morte (vv. 6-8), ma anche quando vengono pronunciate le recriminazioni più temerarie, il lamento è un atto di fede, perché se il Signore nella sua sovranità ha consentito la prova, sarà altresì in grado di restituire la salute al suo servitore.

Sull’orlo della tomba, il salmista ricorda i prodigi compiuti da Dio, la sua amorevolezza, fedeltà e giustizia (vv. 10-12). Nonostante la sensazione di essere stato colpito dal Signore, egli vi si aggrappa. A dispetto della sofferenza, non rinnega il suo amore e riconosce che è lui l’unica salvezza. Questi appelli rivelano che l’autore non solo sta sperimentando il dolore, ma possiede una conoscenza intima della grazia di Dio ed è consapevole che le due cose non si escludano necessariamente a vicenda.

In sintesi, tanto il fatto che Dio consente la sofferenza, quanto il suo intervento liberatorio sono manifestazioni di una sovranità assoluta. Sapere che Dio ha il controllo di ogni cosa infonde speranza. Se leggiamo il Salmo 88 alla luce della sofferenza di Cristo, restiamo sbigottiti dalla profondità del suo amore, grazie al quale ha deliberatamente scelto di superare la soglia della morte per il bene dell’umanità.

`Perché la croce e la sofferenza che Cristo ha sopportato ci aiutano a conservare la fede anche nei peggiori momenti di prova?`