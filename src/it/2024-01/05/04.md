---
title:  Dov’è Dio?
date:   30/01/2024
---

`Leggere i Salmi 42:1-3; 63:1; 69:1-3; 102:1-7. Che cosa provoca un acuto dolore al salmista?`

Il salmista non è preoccupato solo per la sofferenza personale e collettiva, ma anche, se non di più, per l’apparente mancanza di attenzione da parte di Dio alle difficoltà dei suoi servitori. Tale assenza somiglia alla sete insopportabile che ti colpisce quando ti trovi in una terra arida (42:1-3; 63:1), è come un’angoscia mortale (102:2-4). Egli si sente allontanato dal Signore e si paragona agli uccelli solitari: «Sono simile al pellicano del deserto, sono come il gufo dei luoghi desolati. Veglio e sono come il passero solitario sul tetto» (vv. 6,7).

La citazione del deserto acuisce il senso di isolamento. Un «passero solitario sul tetto» è lontano dal suo nido, dalla sua dimora. L’autore grida a Dio «dai luoghi profondi», come se fosse inghiottito da acque tempestose e sul punto di affogare, «sprofondato in un pantano» (69:1-3; 130:1). Queste immagini descrivono una condizione opprimente dalla quale non c’è via d’uscita, se non per diretto intervento divino.

`Leggere i Salmi 10:12; 22:1; 27:9 e 39:12. Come reagisce il salmista davanti all’apparente assenza di Dio?`

Da sottolineare come i salmisti decidano di non rimanere silenti di fronte al silenzio di Dio. Credono fermamente nella preghiera perché indirizzata al Dio vivente e ricco di grazia. Egli è ancora lì, anche se a prima vista assente. È lui stesso ad averli ascoltati in passato e per questo sono fiduciosi che continuerà a farlo.

Le circostanze del silenzio di Dio convincono i salmisti ad autovalutarsi e a ricercare il Padre, ma mediante confessione e umili richieste. Sanno che non rimarrà in silenzio per sempre. I salmi dimostrano che la comunicazione deve proseguire, a prescindere dalle circostanze della vita.

`Cosa ci insegna la reazione del salmista di fronte all’apparente silenzio di Dio? Come reagisci quelle volte che Dio ti sembra silente? A che cosa si aggrappa la tua fede?`