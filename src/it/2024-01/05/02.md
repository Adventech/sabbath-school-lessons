---
title:  I giorni del male
date:   28/01/2024
---

`Leggere i Salmi 74:18-22 e 79:5-13. Qual è la posta in gioco?`

Il salmista cerca di cogliere il grande conflitto tra Dio e le forze del male, sottolineando l’insondabile tolleranza di quell’anomalia, ma altresì la sua infinita saggezza e potenza. Il problema del male nei salmi è di carattere prevalentemente teologico e riguarda inevitabilmente le domande sulla natura di Dio. La distruzione di Gerusalemme e del tempio viene considerata essenzialmente uno scandalo divino, perché ha offerto l’opportunità ai pagani di bestemmiare contro Dio, la cui eredità (il popolo d’Israele) è segno della sua elezione divina e di un’alleanza (De 4:32-38; 32:8,9) che non verrà mai meno. Questo concetto (eredità di Dio) contiene inoltre una dimensione escatologica, poiché un giorno tutte le nazioni diventeranno sua eredità e lo serviranno. L’idea che tali nazioni invadano questa eredità costituisce una minaccia per le promesse divine. Il salmista riconosce senza mezzi termini che i peccati delle persone hanno corrotto questo patto con Dio e provocato conseguenze (Sl 79:8,9). La sopravvivenza della gente dipende esclusivamente dal misericordioso intervento divino e dal ripristino di quell’alleanza mediante l’espiazione del peccato. Il Signore è il «Dio della nostra salvezza», espressione che trasmette il concetto della fedeltà del Padre alle promesse legate all’alleanza.

Tuttavia, ancora più importante del ripristino delle fortune d’Israele è la difesa del carattere di Dio nel mondo (v. 9). Se la malvagità perpetrata dalle nazioni resterà impunita, sembrerà che Dio abbia perso il suo potere (74:18-23; 83:16-18; 106:47). Solo nel momento in cui salverà il suo popolo il suo nome verrà giustificato e innalzato. Come oggi, anche allora vigeva lo stesso principio: i nostri peccati, le nostre cadute e i nostri sbagli possono causare discredito non solo alla nostra persona, ma, cosa peggiore, a quel Dio del quale professiamo il nome. I nostri errori possono causare un effetto spirituale dannoso anche sulla nostra testimonianza e missione. Quante persone si sono allontanate dalla fede a causa delle azioni di coloro che professano il nome di Cristo?

`«L’onore di Dio e quello di Cristo si manifestano nella perfezione del carattere del suo popolo» - DA, 671 [p. 502]. Come interpreti quest’affermazione e cosa dovrebbe produrre nella tua vita cristiana?`