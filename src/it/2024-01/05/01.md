---
title:  Cantare i canti del Signore in una terra straniera
date:   27/01/2024
---

### Letture
Salmi 79:5-13; 88:3-12; 69:1-3; 22:1; 73:1-20; 1 Pietro 1:17

> <p></p>
> «Come potremmo cantare i canti del SIGNORE in terra straniera?» Salmo 137:4

Non occorre scavare troppo per scoprire che i salmi vengono proferiti in un mondo imperfetto, caratterizzato da peccato, malvagità, dolore e morte. La stabile creazione guidata dal Signore e le sue giuste leggi sono continuamente minacciate dal male. Dato che il peccato la corrompe sempre più in profondità, la terra diventa a mano a mano «straniera» per il popolo di Dio. Una realtà, questa, che crea dei problemi al salmista: come si fa a praticare una vita di fede in una terra straniera?

Come abbiamo già avuto modo di osservare, i salmisti riconoscono il ruolo sovrano e la potenza di Dio, così anche i suoi giusti giudizi. Sanno che egli rappresenta il rifugio permanente e inespugnabile, come pure l’aiuto nei tempi di difficoltà. Per questa ragione, risultano talvolta perplessi (chi non lo sarebbe?) davanti all’apparente assenza del Signore e al pullulare della malvagità proprio al cospetto del Dio sovrano e buono. La presenza di paradossi è insita in questa raccolta ed è dimostrata nelle risposte degli autori di fronte al presunto silenzio di Dio. In altre parole, i salmisti reagiscono tanto alla percepita assenza, quanto alla presenza del Signore.