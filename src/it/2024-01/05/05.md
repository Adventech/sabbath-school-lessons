---
title:  La sua promessa è fallita per sempre?
date:   31/01/2024
---

`Leggere il Salmo 77. Qual è l’esperienza vissuta dall’autore?`

Il Salmo 77 inizia con un’implorazione indirizzata a Dio, intrisa di un doloroso ricordo del passato (vv. 1-6). Il salmista si rivolge mestamente a Dio, rifiutando qualsiasi altro tipo di consolazione se non quella proveniente dal Padre.

Tuttavia, ricordarsi di Dio sembra intensificare la sua angoscia: «Mi ricordo di Dio, e gemo» (v. 3). Il verbo ebraico hamah, «gemere», viene spesso utilizzato per descrivere il rumore delle acque tumultuose (46:3). Per analogia, l’autore si trova in una condizione di forte irrequietezza.

Come mai ricordarsi di Dio produce un sentimento così acuto di inquietudine? Una serie di domande preoccupanti tradisce la causa della sua angoscia (77:7-9). Dio è cambiato? È possibile che abbia tradito il suo patto?

Il contrasto stridente tra gli atti salvifici del passato e l’apparente assenza di Dio nel presente provoca nel salmista la sensazione di essere stato abbandonato. Se Dio è cambiato, allora chi scrive non ha più speranza, una conclusione che fatica a scartare. Nel frattempo, l’autore non riesce a dormire perché il Signore lo tiene sveglio (v. 4), situazione che ricorda quella di altri personaggi biblici la cui insonnia fu provvidenzialmente usata da Dio per raggiungere i suoi propositi (Ge 41:1-8; Et 6:1; Da 2:1-3). Quella lunga notte insonne fa sì che il salmista prenda in considerazione con rinnovata risoluzione le azioni liberatrici compiute dal Signore nel passato (Sl 77:5,10). La rassicurazione che proviene da Dio non consiste in spiegazioni relative alla situazione personale dell’uomo, ma piuttosto in una conferma della sua fedeltà e attendibilità (come nel caso di Giobbe). Il salmista è incoraggiato ad attendere il Signore in fede, sapendo che si tratta sempre di quel Dio che ha compiuto dei miracoli per Israele nel passato (vv. 11-18). Egli comprende inoltre che «i tuoi sentieri… non furono visibili» (v. 19), riconoscendogli la guida anche in situazioni nelle quali la sua presenza non è evidente all’occhio umano. Ammette che Dio è simultaneamente rivelato e nascosto e per questo indirizza una lode alle sue vie imperscrutabili e sovrane.

`Pensa a episodi del passato nei quali hai visto il Signore agire nella tua vita. In che modo tale consapevolezza può aiutarti in qualsiasi situazione attuale e futura?`