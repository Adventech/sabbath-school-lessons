---
title:  Approfondimento
date:   02/02/2024
---

`Leggere il Salmo 56 e il capitolo «Ottimismo e serenità nel Signore», tratto da La via migliore, 115-126 [pp. 115-127].`

Come nel caso dei salmisti, il popolo di Dio di ogni tempo si è spesso chiesto come fare a cantare il canto del Signore in una terra straniera. La nostra fede viene messa in gioco, talvolta seriamente, e può capitare di chiedersi se Dio abbia realmente il controllo e sia effettivamente potente e buono come afferma la Scrittura.

La fede biblica implica spesso incertezza e apprensione, ma anche fiducia e asserzione. A volte il dubbio e l’inquietudine, soprattutto di fronte al male e all’apparente assenza di Dio, possono essere quasi insopportabili. Ma non dovranno mai riguardare Dio, il suo carattere amorevole e giusto e la sua credibilità. I salmisti possono covare dubbi riguardo al futuro, ma spesso si appellano all’amore infallibile di Dio e alla sua fedeltà (Sl 36:5-10; 89:2,8).

«Concentrate le vostre forze per guardare in alto e non in basso, verso le vostre difficoltà. Allora non verrete mai meno lungo la via. Presto, oltre le nubi, scorgerete Gesù che tende la sua mano soccorritrice: tutto quello che dovete fare sarà di porgergli la vostra mano con semplice fede e lasciare che egli vi guidi. Avendo fiducia acquisterete speranza tramite la fede in Gesù» - 2TT, 223 [p. 151].

I tempi durante i quali Dio nasconde «il proprio volto» non sabotano l’efficacia della preghiera. Al contrario, queste circostanze stimolano il salmista ad autoesaminarsi, a ricordarsi delle azioni liberatorie del Signore compiute in passato e a ricercarlo mediante la confessione e richieste umili (Sl 77:10-12; 89:46-52).

«La fede, allora, si rafforza, quando viene in contatto col dubbio e con le influenze contrarie. L’esperienza che si acquista in queste prove ha più valore dei più costosi gioielli» - 3TT, 555 [p. 194].

**Domande per la condivisione**

`Quali tensioni provarono i salmisti di fronte alla malvagità? Ti è capitato qualcosa di analogo? Come fai a conservare la fede nei momenti più difficili?`

`Quando la nostra fede in Dio è messa a dura prova da circostanze o da persone le cui sofferenze le spingono a dubitare dell’amore e della potenza divine, dove possiamo trovare delle risposte?`

`Come rispondi a chi contesta la presenza del male in un mondo creato e sostenuto da un Dio onnipotente?`