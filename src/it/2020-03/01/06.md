---
title:  Motivati dall'amore
date:  02/07/2020
---

Questa settimana ci siamo concentrati sulla domanda: “Perché testimoniare?”. Abbiamo così scoperto che, parlando della nostra fede, sperimentiamo la gioia di collaborare con Dio nella sua missione verso il mondo. La nostra testimonianza del suo amore offrirà alle persone maggiori opportunità di salvezza, perché potranno cogliere in modo più chiaro la sua grazia e verità.

Allo stesso tempo, la testimonianza è uno degli strumenti che il Signore ci offre per farci crescere spiritualmente. Non condividere quello che Cristo ha fatto per me, rinunciando a servire il prossimo, soffoca la genuina esperienza spirituale. La testimonianza ci mette in contatto con il cuore di colui che desidera la salvezza dell’intera umanità. È la nostra risposta a un suo comando. La lezione odierna ci consente di studiare la principale motivazione alla base di ogni testimonianza.

`Leggere 2 Corinzi 5:14-15,18-20. In nome di quale motivazione Paolo ha sopportato processi, tribolazioni, difficoltà di ogni genere, per amore del vangelo? In che modo la medesima motivazione può sollecitare il nostro servizio per Cristo?`

L’apostolo Paolo era motivato dall’amore. Ci sono cose che puoi fare solo per amore e per nessun’altra ragione. Quando Paolo dichiara: «l’amore di Cristo ci costringe», afferma una verità eterna. Il verbo “costringere” significa “esortare, sollecitare, controllare o motivare fortemente”; l’amore di Cristo ha il controllo delle azioni di Paolo e ne motiva la testimonianza. Con passione impavida e fermezza di pensiero, Paolo annuncia il piano della salvezza in tutta la regione mediterranea.

«L’amore deve regnare nel nostro cuore. Un vero cristiano attinge le motivazioni per le proprie azioni nel profondo amore per il Maestro. Dalle radici del suo attaccamento a Cristo, scaturisce un interesse altruistico per il prossimo» - AH, p. 425 [317].

Quando siamo sinceramente coscienti dell’immenso sacrifico che Cristo ha fatto per noi, veniamo travolti dal suo amore e ci sentiamo costretti a condividerlo con altri.

`Colui che ha creato ogni cosa (dalle galassie alle stelle, alle schiere di angeli, all’intero cosmo) è lo stesso che è morto per noi sulla croce. Perché questa straordinaria verità non può fare altro che stimolare in noi l’amore per Dio e il desiderio di condividerlo?`