---
title:  Fedeltà alle disposizioni di Cristo
date:  01/07/2020
---

Essere leali nei confronti di Cristo significa impegnarsi a rispettare la sua volontà, ubbidire alle sue disposizioni. In questo modo il nostro cuore batte all’unisono con il suo quando si tratta di salvare i perduti, dando precedenza alle cose alle quali egli attribuisce la priorità.

`Leggere 1 Timoteo 2:3-4 e 2 Pietro 3:9. Cosa emerge da questi versetti in merito al cuore di Dio? Qual è la sua priorità?`

Dio si appassiona alla salvezza delle persone, niente è più importante ai suoi occhi. Egli desidera ardentemente che «tutti siano salvati» e «che vengano alla conoscenza della verità» (2 Ti 2:4). «Non volendo che qualcuno perisca, ma che tutti giungano al ravvedimento» (2 P 3:9). Commentando questo passaggio, il SDA Bible Commentary indica che l’espressione greca usata per tradurre «non volendo» è mè boulomenos, che esprime «l’inclinazione della mente, come “volere” o “desiderare”». Quindi, lo stesso commentario propone un’acuta osservazione sulla congiunzione «ma», tradotta dal greco allà. Usata nel caso specifico per «evidenziare il contrasto tra l’errata interpretazione della natura di Dio, secondo cui sarebbe intenzionato a far perire qualcuno, con la verità, e quindi, con il suo desiderio che tutti siano salvati» - 7BC, p. 615.

L’ordine che Cristo dà a ciascuno di noi, di partecipare alla sua missione quali testimoni del suo amore, della sua grazia e della sua verità, è una conseguenza del suo desiderio di salvare l’intero genere umano.

`Leggere Atti 13:47 e confrontarlo con Isaia 49:6. Chi riguarda inizialmente questo brano? Paolo, in che modo lo utilizza?`

In determinate circostanze la profezia dell’Antico Testamento presenta più di un’applicazione. In questo caso l’apostolo Paolo cita una profezia che faceva inizialmente riferimento a Israele e profeticamente al Messia (cfr. Is 41:8; 49:6 e Lu 2:32), e l’applica alla chiesa del Nuovo Testamento. Per quest’ultima, trascurare o minimizzare l’ordine di Cristo equivale a far venir meno lo scopo stesso della sua esistenza, a rinnegare la sua chiamata profetica.

`Se una chiesa, anche locale, si chiude in se stessa, quali pericoli corre?`