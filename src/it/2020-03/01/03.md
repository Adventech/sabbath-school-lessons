---
title:  Rendere Gesù felice
date:  29/06/2020
---

Quante volte ti sei sentito chiedere: “Come sta andando la tua giornata?”, oppure, “Va tutto bene oggi?”. Cosa ti risponderebbe il Signore se fossi tu a porgli simili quesiti? Che genere di risposta potresti ricevere? Magari ti sentiresti dire: “La mia giornata è stata terribilmente difficile. I miei occhi si riempiono di lacrime alla vista di migliaia di rifugiati ospitati in un accampamento nel quale ci sono bambini che piangono per il freddo e la fame. Ho percorso le strade affollate delle città del mondo e ho pianto insieme ai senzatetto e agli emarginati. Il mio cuore è devastato quando vedo donne abusate e bambini terrorizzati venduti come schiavi del sesso. Sono stato testimone delle devastazioni provocate dalla guerra, dei disastrosi effetti delle calamità naturali e della dolorosa agonia determinata da malattie debilitanti e letali”. “Ma Signore, c’è qualcosa che ti fa gioire, che dona gioia al tuo cuore, che ti invita a innalzare un canto?”.

`Leggere Luca 15:6-7,9-10,22-24,32. Come si concludono questi episodi e cosa ci rivelano a proposito di Dio?`

Tutto il cielo gioisce quando una persona perduta si ravvede. In un mondo segnato da malattie, tragedie e morte abbiamo la possibilità di procurare gioia nel cuore del Signore condividendo con altri la buona notizia della salvezza. Una delle principali motivazioni che ci devono spingere a parlare dell’amore di Cristo è sapere che la testimonianza rallegra Dio. Ogni volta che riveliamo il suo amore, il cielo intero intona dei canti.

`Leggere Sofonia 3:17. Come risponde il Signore quando accettiamo la sua grazia salvifica?`

Immagina questa scena: per effetto della tua testimonianza un uomo, una donna, oppure un ragazzo o una ragazza accetta Cristo quale suo Salvatore personale. Gesù gioisce; il cielo prorompe in canti meravigliosi e il nostro Salvatore esulta cantando per la salvezza di quell’individuo. Cosa può esserci di più premiante e appagante se non di sapere che la tua testimonianza porta felicità nel cuore di Dio, nonostante un mondo intriso di tristezza?