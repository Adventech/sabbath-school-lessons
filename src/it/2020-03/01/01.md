---
title:  Perché testimoniare?
date:  27/06/2020
---

### Letture
Giacomo 5:19-20; Luca 15:6; Sofonia 3:17; Giovanni 7:37-38;1 Timoteo 2:3-4; 2 Corinzi 5:14-15

> <p></p>
> «Questo è buono e gradito davanti a Dio, nostro Salvatore, il quale vuole che tutti gli uomini siano salvati e vengano alla conoscenza della verità» 1 Timoteo 2:3-4

Il più grande desiderio di Dio è che tutte le persone rispondano al suo amore, accettino la sua grazia, siano trasformate dal suo Spirito e salvate nel suo regno. Più di ogni altra cosa brama la nostra salvezza. Il suo amore non ha confini, la sua grazia è smisurata, la sua compassione illimitata, il suo perdono inesauribile e la sua potenza infinita. A differenza delle divinità pagane, che esigevano le offerte sacrificali, il nostro Dio ha invece scelto di compiere egli stesso il sacrificio supremo, perché desidera salvarci ancora più di quanto possiamo volerlo noi. «Questo è buono e gradito davanti a Dio, nostro Salvatore, il quale vuole che tutti gli uomini siano salvati e vengano alla conoscenza della verità» 1 Ti 2:3-4. Il suo cuore vuole ardentemente che tu e anche io siamo salvati.

La testimonianza si basa esclusivamente su Gesù, su quello che ha fatto per la nostra salvezza, su come abbia trasformato le nostre esistenze e sulle straordinarie verità della sua Parola, che ci racconta la sua essenza e la bellezza del suo carattere. 

Perché testimoniare? Quando siamo pienamente consapevoli di cosa Gesù rappresenti dopo avere sperimentato la meraviglia della sua grazia e la potenza del suo amore, non possiamo restare silenti. Essendo partecipi con lui, abbiamo accesso alla sua gioia nel vedere le persone redente dalla sua grazia e trasformate dal suo amore.