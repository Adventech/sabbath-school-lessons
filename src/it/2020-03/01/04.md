---
title:  Crescere donando
date:  30/06/2020
---

Il Mar Morto è il luogo più basso della terra, con i suoi 423 metri sotto il livello del mare. Il fiume Giordano esce dal mare di Galilea e si fa strada lungo la valle omonima fino a sfociare nel Mar Morto.

Il clima caldo e secco, caratterizzato da un’intensa irradiazione solare e dalle condizioni del deserto, fa evaporare l’acqua piuttosto rapidamente. Dal momento che il contenuto di sali e minerali di quella superficie d’acqua arriva al 33,7 per cento, nelle sue acque sopravvivono ben pochi organismi viventi. Non ospita né pesci né vegetazione, solo alcuni microbi e batteri sulla sua superficie.

Nella vita del cristiano, se la grazia di Cristo che scorre in noi non raggiunge altri individui, diventeremo acque stagnanti e prive di vita, come il Mar Morto. Non è così che deve vivere un credente.

`Leggere Giovanni 7:37-38 e Luca 6:38. Contrariamente all’esperienza del Mar Morto, quando il credente riceve da Cristo il flusso rinfrescante dell’acqua vivente, quale effetto naturale produce?`

«Dio avrebbe potuto salvare i peccatori senza la nostra partecipazione, ma ci chiama a collaborare con lui, affinché possiamo sviluppare un carattere simile a quello di Cristo. Per provare la sua gioia, la gioia di coloro che sono stati salvati dal suo sacrificio, dobbiamo collaborare alla sua opera di redenzione» - DA, p. 142 [96].

«Chi desidera essere vincitore deve rinunciare a se stesso; e l’unica cosa che renderà possibile questo grande traguardo è interessarsi intensamente alla salvezza del prossimo» - Fundamental of Christian Education, p. 207.

La nostra crescita dipende dalla condivisione con altri di come Cristo ha agito nella nostra esistenza. Se consideriamo tutto quello che abbiamo ricevuto, solo l’egoismo più abietto potrebbe impedirci di far parte ad altre persone del bene che ci è stato fatto. Ma se non saremo capaci di trasmettere e parlare della nostra fede, la nostra vita spirituale diventerà stagnante come le acque del Mar Morto.

`Qual è la tua esperienza di testimonianza e servizio al prossimo? In che modo essa ha condizionato la tua fede e il tuo cammino con il Signore?`