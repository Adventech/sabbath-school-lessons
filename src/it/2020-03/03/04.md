---
title:  Comincia là dove ti trovi
date:  14/07/2020
---

Una delle frasi sulla vita recita così: «L’unico luogo per ricominciare nella vita è quello nel quale ti trovi, perché non ne esiste un altro». Gesù evidenzia questo principio in Atti 1:8, affermando: «Ma riceverete potenza quando lo Spirito Santo verrà su di voi, e mi sarete testimoni in Gerusalemme, e in tutta la Giudea e Samaria, e fino all’estremità della terra» (At 1:8). Il messaggio di Cristo ai discepoli era troppo chiaro per essere frainteso: cominciate dal posto in cui siete. Testimoniate nel luogo in cui Dio vi ha piantati. Piuttosto che sognare migliori opportunità, iniziate con chi vi circonda e guardate con occhi divini le possibilità più vicine a voi.

Non occorre essere la persona più colta, eloquente o talentuosa del mondo. Certo, alcune di queste qualità potranno risultare utili se correttamente impiegate, ma alla fine tutto quello che ti serve è l’amore personale nei confronti di Dio e delle persone. Se sei disposto a testimoniare, il Signore ti aprirà la strada.

`Leggere Giovanni 1:40-41; 6:5-11 e Giovanni 12:20-26. Cosa rivelano questi brani circa la visione spirituale e l’approccio alla testimonianza da parte di Andrea?`

L’esperienza di Andrea ci dice tanto. È partito dal suo nucleo familiare, parlando di Cristo prima con suo fratello Pietro. Ha sviluppato una cordiale relazione con un ragazzino che poi ha fornito a Gesù il materiale occorrente per compiere un miracolo, e Andrea sapeva bene come comportarsi con i Greci. Piuttosto che discutere di teologia, avvertì i loro bisogni e presentò loro Gesù.

L’arte di conquistare efficacemente le anime consiste nel saper costruire relazioni premurose. Pensa alle persone a te più vicine che non conoscono Gesù. Credi che il tuo esempio trasmetta loro la consapevolezza di avere di fronte una persona compassionevole e sensibile? Riusciranno a cogliere in te quella pace e quello scopo di cui hanno bisogno? La tua vita può considerarsi una pubblicità positiva a favore del vangelo? Occorre trovare amici per Dio parlando di Gesù e poi, condividendo il messaggio della verità biblica per i tempi finali, potranno anche diventare cristiani avventisti.

`Perché a volte può risultare così difficile portare a Cristo i nostri familiari e parenti? Puoi raccontare un’esperienza positiva in tal senso?`