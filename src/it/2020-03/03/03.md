---
title:  Una lezione di accettazione
date:  13/07/2020
---

Mostrando con l’esempio cosa volesse dire guardare ogni individuo da una nuova prospettiva, Gesù ci insegna a osservare l’altro con gli occhi del cielo. Il suo modo di vedere le persone era radicale. Non le guardava per quello che erano, ma per come sarebbero potute diventare. In ogni sua interazione, egli trattava l’altro con dignità e rispetto, e spesso sorprendeva i discepoli con questi suoi modi di fare. Un caso emblematico in tal senso è l’incontro con la Samaritana.

Ecco un’interessante osservazione relativa alle relazioni tra Ebrei e Samaritani: «La spaccatura tra Samaritani ed Ebrei risale a un periodo molto antecedente. Secondo 2 Re 17, i Samaritani discendevano da popolazioni mesopotamiche che il re d’Assiria insediò con la forza nei territori settentrionali di Israele sull’onda dell’esilio risalente al 722 a.C. Essi combinavano l’adorazione a Yahweh con altre pratiche idolatre» - The Archeological Study Bible, Zondervan Publishing, p. 1727, 2005. 

In aggiunta a simili pratiche idolatre, essi fondarono un sacerdozio e un tempio rivale sul monte Gerizim. Considerate le differenze teologiche con i Samaritani, i discepoli devono essere rimasti perplessi quando Gesù ha scleto di percorrere proprio la strada che attraversa la Samaria per giungere in Galilea. Ancora più sorpresi perché Gesù non si è lasciato trascinare in un dibattito religioso, ma si è rivolto direttamente alla donna samaritana che anelava accettazione, amore e perdono.

`Leggere Giovanni 4:3-34. In che modo Gesù si avvicina alla Samaritana? Cosa gli risponde la donna? Come reagiscono i discepoli di fronte a questa esperienza, e cosa fa Gesù per ampliare il loro modo di vedere le cose?`

L’insegnamento eterno che Gesù voleva trasmettere ai discepoli, e a ciascuno di noi, a ogni costo, è semplicemente questo: «Quelli che hanno lo spirito di Cristo vedranno gli altri uomini attraverso gli occhi della compassione divina» - The Signs of the Times, 20 giugno 1892. 

`Ci sono persone che tendi a disdegnare o a trattare senza rispetto? Perché è necessario cambiare atteggiamento? Come riuscirci?`