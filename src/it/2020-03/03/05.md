---
title:  Gestire persone difficili
date:  15/07/2020
---

Gesù è stato un artista in questo ambito. Con le parole e anche con i fatti, egli ha sempre dimostrato uno spirito di accettazione. Ascoltava con sensibilità le preoccupazioni altrui, poneva domande e rivelava progressivamente le verità divine. Riconosceva i desideri più profondi che si annidavano nei cuori più induriti e coglieva delle potenzialità anche nei peccatori più incalliti. Per Gesù, nessuno era fuori portata del vangelo. Convinto che «nessuno è caduto così in basso, nessuno è così avvilito da non poter trovare liberazione in Cristo» - DA, p. 258 [184]. 

Gesù osservava le persone con lenti diverse rispetto alle nostre, in ogni essere umano coglieva un riflesso della gloria che caratterizzava la creazione originale. Cercava di stimolare i loro pensieri perché afferrassero la possibilità del loro potenziale avvenire e molti sono riusciti a soddisfare le aspettative di Gesù per le loro vite.

`Leggere Matteo 4:18-19; Marco 12:28-34 e Luca 23:39-43. Quali analogie intravedi tra l’appello rivolto da Gesù a Pietro e Giovanni e quello al ladrone sulla croce? Studia attentamente l’approccio di Gesù in ciascuno di questi casi. Qual è l’elemento che più ti colpisce?`

Ovunque andasse, Gesù notava non solo dei bisogni, ma anche delle opportunità spirituali; individuava non solo persone da aiutare, ma anche potenziali candidati al regno di Dio nelle circostanze più improbabili. I suoi occhi attenti a vedere tutti, anche i più invisibili, erano concentrati sulla crescita della chiesa. Dobbiamo sviluppare una raffinata sensibilità per vedere il prossimo così come lo vedeva Gesù: un figlio per il regno di Dio. Questo presuppone anche la presenza di “orecchie attente al grido di chi soffre, e sintonizzate sulla crescita della chiesa”, che sanno ascoltare i bisogni non espressi di chi ci circonda. Sapere ascoltare il loro desiderio di qualcosa che non hanno e che resta annidato nei loro cuori.

Chiedi al Signore di renderti maggiormente sensibile al ministero dello Spirito Santo nella vita degli altri. Prega affinché Dio ti doni la possibilità di intervenire con un secondo tocco e apra i tuoi occhi alle opportunità di condividere la fede che quotidianamente ti offre. Affidati a lui per avere un occhio in grado di vedere, un cuore sensibile e disposto ad ascoltare, la voglia di parlare ad altri del Cristo che conosci e che ami, e allora ti preparerai a un viaggio entusiasmante che durerà una vita intera. Proverai un senso di soddisfazione e di gioia mai sperimentato prima. Solo chi opera per gli altri può capire l’appagamento che provoca.