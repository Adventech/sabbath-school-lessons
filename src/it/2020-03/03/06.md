---
title:  Percepire le opportunità favorevoli
date:  16/07/2020
---

Il libro degli Atti è ricco di storie che raccontano come i discepoli abbiano tratto profitto da opportunità favorevoli per l’avanzamento del regno di Dio. Da un capo all’altro del libro, ci sono episodi affascinanti legati alla chiesa delle origini e alla sua crescita, nonostante i problemi, sia interni che esterni, che ha dovuto affrontare. 

In 2 Corinzi 2:12-13, l’apostolo Paolo parla della sua esperienza a Troas: «Giunto a Troas per il vangelo di Cristo, una porta mi fu aperta dal Signore, ma non ero tranquillo nel mio spirito perché non vi trovai Tito, mio fratello; così, congedatomi da loro, partii per la Macedonia».

Dio aprì miracolosamente una porta perché Paolo potesse predicare il vangelo nel continente europeo e lui sapeva che quei varchi, in quel momento aperti, un domani avrebbero potuto essere chiusi. Approfittando dell’opportunità e cogliendo le possibilità, si imbarcò immediatamente per la Macedonia.

Il Dio del Nuovo Testamento è il Dio della porta aperta, colui che ci offre opportunità favorevoli per parlare della nostra fede. In tutto il libro degli Atti, Dio è all’opera. Ci sono porte aperte nelle città, nelle provincie, nelle nazioni e, soprattutto, nel cuore degli individui.

`Leggere Atti 8:26-38. Cosa ci dicono questi passi in merito all’apertura dimostrata da Filippo rispetto alla guida divina e alla sua reattività davanti alle opportunità?`

«Un angelo guidò Filippo sulla strada di un uomo in cerca di luce, e che era pronto per ricevere il vangelo. Anche oggi, gli angeli sono pronti a guidare i passi di quegli operai che permettono allo Spirito Santo di santificare ogni loro talento e di dirigere il loro sguardo fiducioso verso il cielo. L’angelo che fu mandato a guidare Filippo, poteva egli stesso parlare con l’Etiope, ma questo non era nei piani di Dio. Egli vuole che siano gli uomini a lavorare per i loro simili» - AA, p.109 [68,69].

Se avessimo orecchie per udire e occhi per vedere, anche noi saremmo guidati da angeli invisibili per arrivare alle persone in cerca della verità, portando loro quella del regno.