---
title:  Le dinamiche del piccolo gruppo
date:  03/09/2020
---

I piccoli gruppi sono un mezzo di cui il Signore si serve per fare crescere la sua chiesa. Sono “porti sicuri” per persone che desiderano esprimere i propri problemi e dialogare sulle reciproche preoccupazioni. Tanti non credenti, all’inizio, si sentiranno più a loro agio partecipando alla riunione di un piccolo gruppo in un appartamento, piuttosto che frequentare i servizi di una chiesa tradizionale.

`Leggere Atti 4:31; 12:12; 20:17-19,27-32. Fai un elenco di tutti i differenti elementi presenti nei piccoli gruppi al tempo del Nuovo Testamento. In quali attività erano coinvolti?`

I primi cristiani si incontravano per intercedere a favore di altri, per pregare assieme intorno alle reciproche preoccupazioni, condividere la comunione fraterna, studiare la Bibbia, attrezzarsi al servizio e proteggersi a vicenda dai falsi maestri, partecipare insieme alle attività evangelistiche.

Persone che uniscono i loro doni per amore del servizio e si affidano alla forza dello Spirito Santo sono uno strumento potente nelle mani del Signore.

`Leggere Matteo 9:37-38. Cosa dice Gesù a proposito della mietitura e qual è la soluzione al problema?`

I discepoli percepivano solo deboli prospettive di avanzamento del vangelo, ma Gesù vedeva grandi opportunità. Condivise insieme a loro una buona notizia, «la messe è grande», ma sottolineò anche un problema, «ma pochi son gli operai» (Mt 9:37). La soluzione proposta fu «pregare il Signore della mèsse che mandi degli operai nella sua mèsse» (v. 38). I piccoli gruppi sono una risposta alla preghiera di Cristo e fanno aumentare in maniera esponenziale il numero degli operai al lavoro nella sua messe.

Testimonianza e servizio sono gli obiettivi di ogni gruppo. Questo ministero scomparirebbe rapidamente se privilegiasse un servizio reso all’interno e non all’esterno. Nel caso il piccolo gruppo diventi autoreferenziale verrà meno al proprio scopo e perderà la ragione vitale della sua esistenza. I gruppi esistono perché devono condurre le persone a Gesù, nutrire la loro fede nel Salvatore e garantire loro gli strumenti per testimoniare.

`È possibile che il Signore ti chiami ad avviare un piccolo gruppo in casa? Perché non inizi a pregare per capire che cosa vuole che tu faccia?`