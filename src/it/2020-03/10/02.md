---
title:  'Piccoli gruppi: la prima idea di Dio'
date:  30/08/2020
---

`Leggere Genesi 1:1-2,26; Ebrei 1:1-2; Efesini 3:8-9. In che modo tutti questi versetti fanno riferimento all’unità della divinità?`

Il Padre, il Figlio e lo Spirito Santo hanno partecipato tutti insieme alla creazione. Ciascuno con compiti diversi, ma indivisibilmente uniti. Il Padre è stato il progettatore, il grande architetto. Ha realizzato i suoi piani attraverso Gesù, protagonista attivo della creazione all’unisono con lo Spirito Santo. Un atto sovrannaturale così immenso va molto oltre la nostra capacità di comprensione. Siamo però in grado di capire, con molta chiarezza, la realtà del creato e del cosmo e, soprattutto, il fatto che dietro tutto questo ci sia Dio (Ro 1:18-20).

I piccoli gruppi sono una sua idea originale. Se, per certi versi, occorre prudenza quando si usano analogie per descrivere alcuni misteriosi aspetti di Dio, concedeteci di utilizzarne vagamente una per dire che il Padre, il Figlio e lo Spirito Santo hanno composto il primo “piccolo gruppo” nella storia della salvezza. Hanno partecipato insieme alla creazione del genere umano e poi alla sua redenzione dopo la caduta.

`Leggere Giovanni 10:17-18 e confrontarlo con Romani 8:11 e 1 Corinzi 15:15. Perché la risurrezione di Cristo dimostra l’unità di Padre, Figlio e Spirito Santo nel piano della salvezza?`

Il Padre, il Figlio e lo Spirito Santo sono uniti all’interno di un “piccolo gruppo” con l’espresso proposito di redimere l’umanità. «Il piano della salvezza occupò un suo ruolo nei consigli dell’Infinito da tutta l’eternità» - Fundamentals of Christian Education, p. 186. 

Per Dio niente è più importante che salvare il più alto numero possibile di persone (1 Ti 2:4; 2 P 3:9). I piccoli gruppi possono avere molteplici obiettivi, che analizzeremo in questa settimana, ma il loro proposito prevalente è quello di concentrarsi nella salvezza in Gesù di esseri umani perduti. Lavorando con questa metodologia faremo del bene non solo al prossimo, ma anche a noi stessi. L’obiettivo ultimo dei piccoli gruppi dovrebbe essere quello di annunciare Cristo a nuovi individui.

`Rifletti sul mistero dell’unità di Dio. Difficile da afferrare, vero? Eppure possiamo crederci, anche se non lo comprendiamo fino in fondo. Un principio, quest’ultimo, da seguire spesso quando si parla di fede.`