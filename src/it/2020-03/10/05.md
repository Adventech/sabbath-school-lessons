---
title:  I piccoli gruppi nel Nuovo Testamento
date:  02/09/2020
---

La chiesa del Nuovo Testamento conobbe una crescita esponenziale. In pochi anni passò dal piccolo nucleo di origine a decine di migliaia di credenti. Furono diversi i fattori che contribuirono all’influsso di quei primi credenti e che determinarono questo rapido sviluppo. Il ministero di Gesù piantò il seme del vangelo e preparò le folle ad accettare la predicazione dei discepoli. Dopo l’ascensione di Cristo, lo Spirito Santo, nel giorno della Pentecoste, discese in modo potente sui discepoli che pregavano e credevano. Uno dei fattori decisivi per la rapida crescita fu la struttura organizzativa fondata sul piccolo gruppo, che fece la differenza.

`Leggere Atti 18:1-5; 20:1-4. Per quale motivo Luca elenca alcuni dei nomi dei più stretti collaboratori di Paolo?`

La scelta di Luca di elencare quei nomi è molto interessante. Agli occhi di Paolo ciascuno di loro era importante, li conosceva uno per uno, si erano sostenuti a vicenda nel ministero evangelistico. Anche se quell’elenco è relativamente breve, evidenzia l’importanza di collaborare strettamente, anche in piccoli numeri. Ciascuna di quelle persone aveva certamente dei doni diversi da quelli degli altri collaboratori; provenivano da culture e contesti differenti; il loro modo di guardare le cose non sempre coincideva, ma ognuno aveva un prezioso contributo da dare alla causa di Cristo. Le loro peculiarità in termini di doni, formazione ed esperienze favorì la crescita della chiesa. Ciascuno contribuì alla missione di Cristo sulla base della ricchezza del proprio vissuto e dell’esperienza personale con Gesù.

`Leggere Atti 16:11-15,40 e confrontare con Atti 12:11-12. Qual è l’invito che Lidia rivolge a Paolo immediatamente dopo la sua conversione? Dove si recano Paolo e Pietro appena liberati dalla prigione?`

Ai tempi del Nuovo Testamento, i credenti si incontravano regolarmente nelle case. Le abitazioni cristiane diventarono centri di influenza e cuore del ministero svolto dai piccoli gruppi.

`Hai mai pensato alla possibilità di fare nascere nella tua casa un piccolo gruppo? Se sei già attivo in questo ministero, condividi questa esperienza nel gruppo.`