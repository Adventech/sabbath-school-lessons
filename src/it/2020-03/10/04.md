---
title:  Organizzàti per servire
date:  01/09/2020
---

`Leggere 1 Corinzi 12:12-25. Perché il funzionamento dell’organismo umano rappresenta un’eccellente immagine dell’azione comune e armoniosa nei piccoli gruppi?`

Paolo non si limita a rivelare l’importanza dei doni spirituali nella vita della chiesa, suggerisce anche un modello organizzativo. Egli parla dei doni spirituali nel contesto del corpo di Cristo e del suo funzionamento.

Lo studio dell’anatomia e della fisiologia mostra che gli organi del corpo sono organizzati all’interno di sistemi differenti interconnessi. Per esempio, quello digestivo, cardiovascolare, respiratorio e scheletrico sono solo alcuni tra i complessi sistemi che regolano le funzioni del corpo umano. I doni spirituali sono come le diverse parti del corpo. Funzionano meglio se organizzati in sistemi o gruppi. Anzi, nella maggior parte dei casi non possono proprio operare in autonomia. Ogni singola funzione del corpo è organizzata in un sistema strettamente congiunto che collabora per un obiettivo comune. Sono indizi sufficienti a suggerirci qualcosa in merito al contesto nel quale mettere a frutto i nostri doni spirituali. Quando agiamo in solitudine è facile scoraggiarsi, ma quando siamo parte di un piccolo gruppo di persone, con interessi e scopi simili, scopriamo che i nostri sforzi possono essere indirizzati molto più efficacemente e straordinariamente valorizzati.

I piccoli gruppi sono il contesto migliore per utilizzare i nostri doni spirituali e diventare il centro del lavoro missionario di una chiesa locale.

Ecco le parole con le quali la White sottolineava il valore dei piccoli gruppi: «La formazione di piccoli gruppi come base dello sforzo cristiano mi è stata presentata da colui che non può sbagliare. Se la chiesa è numerosa, i membri possono raggrupparsi in piccoli nuclei adoperandosi per il bene non solo dei loro confratelli, ma anche degli increduli. Se in una località quelli che conoscono la verità sono appena due o tre, essi possono formare un gruppo operante. Stando uniti, animati da sentimenti di amore e di solidarietà, incoraggiandosi a vicenda ad andare avanti, ognuno di essi attingerà coraggio e vigore dall’aiuto offerto ad altri» - 3TT, p. 84 [50].

Il ministero dei piccoli gruppi è stabilito da Dio per consentire a ogni membro di chiesa di crescere spiritualmente, vivere un’atmosfera di sincera comunione e utilizzare i doni divini elargiti in vista del servizio.

`Rifletti sulla citazione di Ellen G. White. In che modo questo consiglio divino può essere implementato nella tua chiesa locale?`