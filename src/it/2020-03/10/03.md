---
title:  I piccoli gruppi della Scrittura
date:  31/08/2020
---

La Bibbia offre numerosi esempi di piccoli gruppi che pregano, vivono insieme la fede, si incoraggiano a vicenda e operano uniti per Cristo. Tali gruppi davano ai fedeli del Signore l’opportunità di condividere le responsabilità e utilizzare al meglio i diversi doni. I piccoli gruppi offrono al Signore l’opportunità di servirsi nel modo migliore di ciascuno di noi.

`Leggere Esodo 18:21-25. Quali consigli provvidenziali riceve Mosè da suo suocero Ietro? Perché si trattava di un piano di vitale rilevanza?`

Ogni singolo individuo nell’accampamento degli Israeliti diventò parte di un gruppo di dieci, guidato da un responsabile timorato di Dio. Al loro interno si sviluppava una comunione che consentiva di prevenire i problemi stessi e alimentare positivamente la vita spirituale. Erano nuclei nei quali si discuteva di visione e si condividevano i piani divini per Israele. I loro componenti potevano sviluppare relazioni solide e ricche di attenzioni, che potevano contribuire ad affrontare nel modo migliore possibile ogni eventuale problematica si dovesse presentare. Succedeva allora quello che continua a succedere anche oggi: la persona lottava contro situazioni che altri potevano aiutare a gestire. I piccoli gruppi sono un luogo nel quale possono nascere relazioni sincere, una comunione affettuosa, può verificarsi una crescita spirituale e si possono risolvere dei problemi. Esperti mondiali su questo tema (p.es. Roger Mucchielli, Le travail em équipe; clé pour une meilleure efficacité collective, ESF, 2015) ci dicono che la composizione ideale per la loro maggiore efficacia varia da sei a dodici, proprio i numeri che Mosè e Gesù hanno rispettato per formare i loro gruppi.

`Leggere Luca 6:12-13; Matteo 10:1 e Marco 3:13-15. Quale fu il duplice proposito di Gesù quando chiamò i discepoli e li scelse per far parte del suo piccolo gruppo di servizio e ministero?`

L’obiettivo di Gesù era quello di preparare i discepoli da un punto di vista spirituale e pratico in vista della missione da portare al mondo. Accanto a lui sarebbero cresciuti in grazia; nel contesto dei loro incontri in piccoli gruppi avrebbero imparato a servire con maggiore efficacia. Giorno dopo giorno, osservando Gesù andare incontro alle necessità delle persone che lo circondavano, avrebbero appreso l’utilizzo dei doni. Lo scopo dei piccoli gruppi di Gesù era quello di alimentare tanto la spiritualità quanto la missione.

`Ti è mai capitato di fare parte di un piccolo gruppo di persone che avevano cura e rispetto reciproco e lavoravano per raggiungere uno scopo comune? Cosa ti ha insegnato quell’esperienza e quali delle cose che hai appreso trasferiresti nel contesto della fede?`