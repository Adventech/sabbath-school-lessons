---
title:  Simboli della Parola di Dio
date:  09/08/2020
---

`Leggere Salmi 119:105; Geremia 23:29; Luca 8:11 e Matteo 4:4. Quali sono i cinque simboli utilizzati per connotare la Parola di Dio in questi passi? Secondo te, qual è la motivazione alla base della loro scelta?`

I diversi simboli elencati in questi versetti descrivono alcune delle principali funzioni della Parola di Dio. Quando la condividiamo con altri diventa come una luce che illumina la vita. Gesù, «luce del mondo», squarcia le tenebre della loro errata comprensione riguardo l’essenza di Dio e la natura della sua personalità. Le menti annebbiate da una non corretta visione di Dio vengono illuminate dallo Spirito Santo mediante la Scrittura. Secondo Geremia, la Parola di Dio è fuoco e martello che consumano i depositi lasciati dal peccato nella nostra vita e aprono una breccia nei nostri cuori induriti. Quando aiutiamo qualcun altro a cogliere nella Scrittura la gloria di Gesù, la sua dura scorza si apre e il fuoco del suo amore consuma i residui depositati dall’egoismo, dall’avidità e dall’egocentrismo.

La Parola di Dio viene anche assimilata a un seme. La caratteristica basilare di questo elemento è il fatto di dare la vita. Il seme ha bisogno di tempo per crescere e non tutti germogliano alla stessa velocità. Ma in presenza delle condizioni adatte, la vita presente nel seme fa nascere nel suolo nuova vita. Quando piantiamo il seme della Parola di Dio nel cuore e nella mente delle altre persone non sempre vediamo risultati immediati, ma quel seme germoglia silenziosamente e, secondo i tempi del Signore; nel caso gli individui rispondano alle sollecitazioni dello Spirito Santo, produrrà un raccolto per il regno di Dio.

Gesù paragona la sua Parola a un pane nutriente. Sappiamo bene che ci sono pochi alimenti più gustosi di una bella pagnotta appena sfornata. La Parola di Dio appaga la fame dell’animo e nutre i nostri bisogni spirituali più interiori. Condividendo con altri le sue promesse e aiutandoli a scoprire che Gesù è la Parola, la vita di quelle persone risulterà trasformata dalla sua bontà, incantata dal suo amore, meravigliata dalla sua grazia e saranno così appagate in sua presenza.

`Ripensa a quelle verità che possiamo conoscere solo grazie alla Bibbia. Sei consapevole del valore dei suoi insegnamenti?`