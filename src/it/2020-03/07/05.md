---
title:  Mettere in pratica la Parola di Dio
date:  12/08/2020
---

Qualcuno si è messo a contare le promesse della Bibbia, e ha scoperto che ne contiene oltre tremila. Ciascuna di esse proviene dal cuore di un Dio amoroso che «può, mediante la potenza che opera in noi, fare infinitamente di più di quel che domandiamo o pensiamo» (Ef 3:20). Le promesse divine rappresentano impegni che egli prende direttamente con ognuno di noi. Se le reclamiamo per fede e insegniamo ad altri a fare la stessa cosa, le benedizioni del cielo scorreranno nelle nostre esistenze. L’apostolo Paolo sottolinea questa realtà divina in Romani 8: «Colui che non ha risparmiato il proprio Figlio, ma lo ha dato per noi tutti, non ci donerà forse anche tutte le cose con lui?» (v. 32). Pietro fa ulteriore chiarezza, dichiarando che «La sua potenza divina ci ha donato tutto ciò che riguarda la vita e la pietà» (2 P 1:3). Mediante la morte di Cristo sulla croce, la vittoria su Satana, i principati e le forze del male, il Signore ci ha fornito tutto il necessario per poter vivere una vita spirituale consacrata. Egli ci promette inoltre di provvedere alle nostre esigenze umane basilari.

`Confrontare 1 Giovanni 1:7-9 con Filippesi 4:13,19. Nonostante si tratti di promesse piuttosto diverse tra loro, cosa ci insegnano circa il carattere di Dio? Che impatto hanno avuto sulla tua vita personale?`

Le promesse che abbiamo letto in questi brani parlano ognuna di cose diverse, ma il quadro di Dio che offrono è simile. Rivelano infatti un Padre capace di un amorevole perdono, dotato di potenza infinita, che si prende cura delle nostre esigenze primarie. Tali promesse ci rassicurano perché egli dimostra una profonda premura per noi.

`Leggere Ebrei 3:19; 4:1-3 e Matteo 13:58. Quanto è determinante il bisogno di fede?`

La Bibbia contiene tante meravigliose promesse divine e quando le reclamiamo per fede e ci crediamo, perché provengono da Cristo, le benedizioni in esse contenute diventano le nostre. Ciò che limita l’adempimento di quelle promesse è solo una nostra mancanza di fede. Prega il Signore affinché questa settimana ti conduca da qualcuno che ha bisogno di ascoltare le promesse incoraggianti contenute nella Parola di Dio.