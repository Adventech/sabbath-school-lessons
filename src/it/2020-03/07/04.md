---
title:  I benefici legati allo studio della Parola di Dio
date:  11/08/2020
---

Studiare la Parola di Dio comporta innumerevoli benefici. L’apostolo Pietro afferma che grazie alle promesse della Scrittura noi diventiamo «partecipi della natura divina» (2 P 1:4). Giacomo parla di «parola che è stata piantata in voi, e che può salvare le anime vostre» (Gm 1:21). Paolo, da parte sua aggiunge: «La parola… può edificarvi e darvi l’eredità di tutti i santificati» (At 20:32). La Bibbia ha uno scopo redentivo. Contemplando Gesù nell’intera Scrittura, noi veniamo trasformati. Scrutandolo nella sua Parola, diventiamo come lui (2 Co 3:18). «Il fatto di essere trasformati da ciò che contempliamo è una legge sia di natura intellettuale sia spirituale. La mente si adatta gradualmente alle realtà sulle quali si sofferma e l’uomo finisce per somigliare a ciò che ama e rispetta» - GC, p. 555 [434].

`Leggere 2 Timoteo 3:14-17 e Giovanni 17:14-17. Quali sono gli altri benefici che derivano dalla lettura della Parola di Dio?`

Scrivendo al giovane amico Timoteo, l’apostolo Paolo lo esorta a essere fedele alla Scrittura e condivide con lui i benefici generati dallo studio della Parola ispirata. Secondo Paolo, la Bibbia è «utile a insegnare»; rivela la verità ed espone l’errore. Evidenzia il piano divino per il genere umano, redarguisce i nostri peccati, corregge i nostri concetti sbagliati e ci istruisce nella giustizia. La Scrittura rivela la giustizia di Cristo, ci guida ad allontanarci dalla follia della nostra condizione peccaminosa per avvicinarci alla bellezza della sua giustizia. Quando consideriamo l’amore disinteressato di Cristo e lo confrontiamo con il nostro egoismo, restiamo stupiti. Nel momento in cui studiamo nella Scrittura la profondità della sua compassione e del suo interesse premuroso, la nostra vita viene trasformata. Quando parliamo ad altri della sua Parola, essi stessi vengono radicalmente trasformati. Osservando Gesù nella sua Parola, diventiamo come lui. La testimonianza non attiene a quello che pensiamo o che crediamo, ma è la condivisione delle verità eterne presenti nella Parola di Dio. Se essa ci ha così tanto benedetti, allora siamo credibili quando diciamo ad altri che la Scrittura può fare lo stesso nella loro vita.

`Pensa a una difficoltà che hai dovuto affrontare e alla forza che ti ha dato in quel frangente la Parola di Dio. Cosa ti ha insegnato quella esperienza?`