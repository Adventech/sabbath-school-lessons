---
title:  Condividere la Parola
date:  13/08/2020
---

La buona notizia deve essere annunciata. Pensa a tutte le volte che nei hai ricevuta una; magari il giorno in cui hai deciso di sposarti, o quando hai saputo che ti sarebbe nato un bambino, che avevi trovato lavoro o l’acquisto di una nuova auto o casa. Di certo eri talmente entusiasta da non vedere l’ora di parlarne con qualcuno.

Condividere la nostra gioia con altri è meraviglioso, ma la notizia migliore di tutte è la storia di Gesù. Quando nella sua Parola scopriamo nuovi indizi relativi alla salvezza in lui, il nostro cuore trabocca di felicità e desideriamo raccontarlo ad altri. Nel momento in cui le autorità religiose cercarono di bloccare la predicazione degli apostoli, Pietro dichiarò: «Quanto a noi, non possiamo non parlare delle cose che abbiamo viste e udite» (At 4:20).

«Rivolgendoci a Cristo sentiamo subito nascere nel nostro cuore il desiderio di far conoscere agli altri quale prezioso amico abbiamo trovato in lui, perché la verità che salva e santifica non può essere limitata a noi stessi. Se siamo rivestiti della giustizia di Cristo, se proviamo una gioia profonda per la presenza dello Spirito, non potremo tacere» - SC, p. 78 [81]. In Romani 1:14-16, Paolo scrive: «Io sono debitore verso i Greci come verso i barbari, verso i sapienti come verso gli ignoranti; così, per quanto dipende da me, sono pronto ad annunciare il vangelo anche a voi che siete a Roma. Infatti non mi vergogno del vangelo; perché esso è potenza di Dio per la salvezza di chiunque crede, del Giudeo prima e poi del Greco».

L’apostolo Paolo non si è mai stancato di raccontare la sua storia di conversione, perché nel suo cuore traboccava la gioia in Gesù. Aveva capito che la buona notizia doveva essere condivisa e non poteva rimanere nascosta.

`I passi di Isaia 50:4; Ecclesiaste 3:1 e 2 Timoteo 4:2 ci offrono principi vitali sulla condivisione della Parola di Dio. Quali?`

Se rimettiamo la nostra vita a Cristo e al suo servizio, egli ci darà l’opportunità di parlare al momento giusto a persone ricettive. Ricordiamo di applicare sempre questi tre principi biblici nella nostra testimonianza: cosa dire, come dirlo e quando dirlo.

`Ci sono persone non credenti con le quali sei in contatto? Come pensi di potere offrire loro una buona testimonianza?`