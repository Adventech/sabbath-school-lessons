---
title:  La forza creativa della Parola di Dio
date:  10/08/2020
---

`Confrontare Ebrei 1:1-3; 4:12 con Salmi 33:6,9. Cosa ci rivelano questi brani circa la forza della Parola di Dio?`

Quella di Dio è una Parola vivente. Contiene in sé la potenza di realizzare le cose che dichiara. Le parole dell’uomo possono descrivere quello che vedono, ma Dio parla di cose ancora non compiute e le crea con la potenza della sua Parola. Essa è creativa, udibile e in grado di creare tutto quello che proclama. Nel racconto di Genesi 1, l’espressione «Dio disse» (vv. 3,6,11,14,20,24,26,29) ricorre ripetutamente. Le parole perentorie di Dio hanno una tale forza che quando le pronuncia compare la terra ferma, spuntano le piante, sbocciano i fiori, nascono gli alberi e gli animali.

Per descrivere l’attività creativa di Dio in Genesi 1 esiste un interessante termine ebraico, bara. In questa particolare forma, indica l’atto divino di creare qualcosa dal nulla. Tale verbo viene usato solo quando il soggetto è Dio. Lui solo può bara, e lo fa mediante la potenza della sua parola orale.

Dio non solo ha creato questo mondo per mezzo della sua Parola, ma tramite essa lo sostiene. La stessa forza che emerge dalla voce di Dio si ritrova nella sua Parola scritta. Lo stesso Spirito che ha agito nella creazione ha ispirato la Scrittura. Egli è presente ogni volta che la leggiamo o che la condividiamo con altri. La Parola di Dio contiene una forza vitale, trasformante e creativa. «L’energia creativa che chiamò i mondi all’esistenza è nella Parola di Dio: essa dà potenza, genera vita. Ogni ordine che Dio dà è una promessa che, se accettata dalla volontà e accolta nell’animo, porta con sé la vita dell’Essere infinito, trasforma la natura e ricrea l’anima all’immagine di Dio» - ED, p. 126 [79].

Quando accogliamo personalmente le promesse contenute in essa, la nostra vita cambia e se aiutiamo altre persone a fare altrettanto, lo Spirito Santo trasformerà anche quelle esistenze.

`Prova a immaginare: Dio parlò e quella cosa fu. Come si fa a cogliere il senso di questa realtà? Perché l’energia creativa divina deve essere per noi un motivo di consolazione?`