---
title:  Ricettività al vangelo
date:  23/08/2020
---

`Leggere Giovanni 4:27-30,39-42. Perché l’interazione tra Gesù e la samaritana dimostra che ogni genere di individuo è aperto al vangelo, anche nei luoghi e nei contesti più inattesi?`

La Samaria era l’ultimo luogo nel quale i discepoli si sarebbero aspettati di trovare dei cuori disposti ad accogliere il vangelo. I Samaritani erano costantemente in disputa con gli Ebrei in materia di dottrina e adorazione. Un’animosità che durava da decenni. I Samaritani avrebbero voluto prendere parte alla costruzione del tempio a Gerusalemme, ma fu loro negata questa opportunità per via della loro attitudine ai matrimoni misti con persone provenienti da culture pagane, e per le loro vedute non ortodosse. Con il risultato che si costruirono il loro tempio sul monte Garizim.

I discepoli avrebbero volentieri evitato il passaggio in Samaria perché lo consideravano un terreno refrattario alla proclamazione del vangelo. Ma Gesù vide ciò che loro non erano in grado di cogliere: cuori recettivi. Ecco come inizia il racconto dell’incontro con la donna presso il pozzo: «Lasciò la Giudea e se ne andò di nuovo in Galilea. Ora doveva passare per la Samaria» (Gv 4:3-4). Gesù «doveva» passare per la Samaria perché lo Spirito Santo lo aveva convinto che avrebbe trovato persone disponibili all’ascolto anche in quella città. Quando i nostri occhi vengono unti divinamente dallo Spirito Santo, riusciamo a scorgere possibilità là dove altri percepiscono unicamente difficoltà. Possiamo vedere un copioso raccolto di anime per il regno di Dio, mentre altri vedono solo terreni aridi.

`Leggere Atti 8:4-5,14. Che impatto ebbe l'incontro di Gesù con la Samaritana?`

I discepoli avrebbero volentieri oltrepassato la Samaria rinunciando alla possibilità di offrire a quegli abitanti l’ascolto della Parola di Dio. Gesù scorse ciò che loro non riuscivano a vedere. Riconobbe che lo Spirito Santo aveva creato disponibilità all’ascolto nel cuore di una donna, la cui eclatante conversione ebbe un impatto su tantissimi abitanti di quella città. Nelle nostre attività missionarie non riusciremo sempre a vedere risultati immediati, ma quando seminiamo in cuori recettivi, un giorno, questi produrranno raccolto alla gloria di Dio.

`Non abbiamo la certezza dell’impatto che le nostre parole e azioni hanno sugli altri, sia in senso positivo che negativo. Perché allora è fondamentale la prudenza in ciò che diciamo e facciamo in presenza di altre persone?`