---
title:  Le basi dell'accoglienza
date:  26/08/2020
---

`Leggere Romani 15:7 ed Efesini 4:32. Come descriveresti la base dell’accoglienza? Qual è l’essenza di un atteggiamento volto ad accogliere?`

In questi due passi l’apostolo Paolo presenta quei principi che sottintendono la reciproca accoglienza. Poiché Cristo ha perdonato e accettato ciascuno di noi, ci si può rifiutare di fare altrettanto? Anzi, proprio perché siamo stati accolti da Gesù, possiamo accogliere il prossimo a nostra volta, a prescindere dalle sue mancanze. 

Riflettiamo a fondo sull’implicazione di questo concetto. Rifletti su te stesso, su alcune cose che hai fatto, sui conflitti che forse tu solo vivi e conosci, su verità che solo al pensiero che possano essere note ad altri ti spaventa. E allora? Per fede, tu sei accettato in Cristo, il quale conosce tutto. Sì, conosce ogni magagna eppure ti accetta comunque, non grazie alla tua bontà, ma alla sua. Quale deve essere allora il tuo atteggiamento nei confronti degli altri? L’accoglienza genuina presuppone l’accettazione dell’altro così com’è, con tutte le sue abitudini sbagliate, perché si tratta di un essere umano creato a immagine di Dio. Poiché Cristo è morto per noi, «mentre eravamo ancora peccatori» e «siamo stati riconciliati con Dio» quando eravamo suoi nemici, noi possiamo perdonare e accettare gli altri. Il suo amore nei nostri riguardi diventa il fondamento della nostra accettazione e del nostro perdono nei confronti del prossimo (Ro 5:6-10). Ma una volta stabilita una relazione basata sull’accettazione e sulla premura, spesso è necessario confrontarsi amorevolmente con l’altro sulla base delle verità bibliche. Se non lo si fa è come se trascurassimo l’amore. In quanto amici, ci preoccupiamo al punto da voler condividere con gli altri quella verità eterna in grado di trasformare la vita.

Gesù non diceva: «Fai quello che ti piace, va tutto bene; ti accetterò comunque». No! Lui ripeteva: «A prescindere da quello che hai fatto, sono disposto a perdonarti e a fornirti la forza necessaria per cambiare». La verità biblica presentata umilmente nello spirito di Cristo, con atteggiamento affettuoso, conquista i cuori e trasforma le esistenze.

`Come si fa ad accettare un individuo senza accettarne il comportamento sbagliato? Come si fa ad accettare e, contemporaneamente, a non condonare o tollerare il peccato?`