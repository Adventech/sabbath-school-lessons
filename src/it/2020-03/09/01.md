---
title:  Sviluppare un atteggiamento vincente
date:  22/08/2020
---

### Letture
Giovanni 4:27-30,39-42; Matteo 15:21-28; 2 Tessalonicesi 1:1-4; Romani 15:7; Efesini 4:32; 1 Pietro 3:15

> <p></p>
> «Ma glorificate il Cristo come Signore nei vostri cuori. Siate sempre pronti a rendere conto della speranza che è in voi a tutti quelli che vi chiedono spiegazioni» 1 Pietro 3:15.

Più studieremo la vita di Gesù, più ci stupiremo di fronte alla sua capacità di accettare e valorizzare le persone. Nonostante abbia rimproverato bruscamente i capi religiosi del suo tempo, accoglieva di buon grado chiunque lottasse contro il peccato, fosse segnato dal senso di colpa e si sentisse irrimediabilmente condannato. La sua grazia era riservata proprio a questi individui; la sua misericordia era estesa ai peccatori più incalliti; la profondità del suo perdono era infinitamente più grande dei loro peccati. Il suo amore non conosceva limiti.

Gesù non ha mai esibito una parvenza di orgoglio o superiorità. In ogni essere umano vedeva una creatura fatta a immagine di Dio - seppure alterata dal peccato - che desiderava salvare. Nessuno era escluso dalla portata del suo amore, o caduto in basso da non potere essere raggiunto dalla sua grazia. Mostrava rispetto a chiunque incontrasse e trattava tutti con dignità. Esercitava un influsso sugli altri in vista del regno, perché credeva nelle persone. In sua presenza le loro vite cambiavano, perché Gesù le aveva a cuore, e le rendeva capaci di rispondere alle sue aspettative. 

Questa settimana analizzeremo più attentamente l’atteggiamento di Gesù nei confronti delle persone e scopriremo in che modo applicare questi principi nella nostra esistenza.