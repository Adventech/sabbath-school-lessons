---
title:  La verità presentata con amore
date:  27/08/2020
---

Gesù non ha mai rinunciato a presentare la verità “per amore dell’amore”, altrimenti non sarebbe stato amore. Amare significa cercare sempre il bene dell’altro, e non può esserci conflitto tra amore e verità. Gesù disse: «Io sono la via, la verità e la vita» (Gv 14:6), l’unica via per la salvezza (cfr. At 4:12). La sua grazia ci salva, ci consente di conoscere la sua verità e di vivere la sua vita. La verità senza amore produce un legalismo asfissiante, che soffoca la vitalità spirituale. Il cosiddetto «amore» privo della verità porta verso un sentimentalismo bonario povero di sostanza, che lascia l’individuo alla deriva in un mare di incertezze. La verità presentata in amore determina un’autentica esperienza cristiana che garantisce certezza, indirizzo e scopo.

`Leggere 1 Pietro 3:15; 2 Timoteo 4:2 e Tito 3:4-5. Quali espressioni presentano il giusto equilibrio tra la presentazione della verità biblica e uno spirito umile e accogliente?`

Gli autori del Nuovo Testamento non enfatizzano mai l’amore al di sopra della verità, ma miscelano sapientemente le due cose, così come grazia e legge, compassione e onestà. Pietro ammonisce i credenti a «rendere conto della speranza che è in voi a tutti quelli che vi chiedono spiegazioni» (1 Pt 3:15). In altre parole, bisogna sapere ciò in cui si crede e perché. Questo non vuol dire avere tutte le risposte ed essere in grado di convincere gli altri sulla base delle tue certezze. Significa solo che dobbiamo farlo «con mansuetudine e rispetto» (v. 16), ovvero con umiltà e la consapevolezza della portata degli elementi in gioco, e difendere la nostra fede.

Paolo consiglia al suo giovane “protetto” Timoteo: «Predica la parola, insisti in ogni occasione favorevole e sfavorevole, convinci, rimprovera, esorta con ogni tipo di insegnamento e pazienza» (2 Ti 4:2). Paolo ricorda a Tito che è la dolcezza e l’amore di Dio a salvare quelli che sono nati di nuovo in lui (cfr. Tt 3:5).

Anche noi siamo chiamati a presentare la verità nell’amore, con mansuetudine e umiltà. Il nostro Signore ci invita a unirci a lui nella condivisione amorevole e accogliente del suo messaggio finale, a un mondo senza Cristo che sta morendo.

`Se ti chiedessero: «Perché sei cristiano?», come risponderesti e perché?`