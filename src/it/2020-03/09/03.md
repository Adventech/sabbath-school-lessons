---
title:  Un'attitudine all'adattamento
date:  24/08/2020
---

Le nostre attitudini determinano spesso la capacità di influenzare gli altri. Un atteggiamento rigido, critico e ostile allontanerà il prossimo e, se anche riuscirai a testimoniare le tue parole, per quanto vere, difficilmente saranno recepite.

Al contrario, un atteggiamento positivo e la fiducia nell’altro sarà motivo di attrazione. Permetterà di creare vincoli di amicizia. Gesù lo ha meravigliosamente spiegato con queste parole: «Io non vi chiamo più servi, perché il servo non sa quello che fa il suo signore; ma vi ho chiamati amici, perché vi ho fatto conoscere tutte le cose che ho udite dal Padre mio» (Gv 15:15). Gli amici si accettano a vicenda nonostante le loro debolezze e gli errori, condividendo liberamente gioie e dolori.

`Leggere Matteo 15:21-28 e Marco 14:6-9. In questi testi si parla di due donne incontrate in circostanze molto diverse. Gesù è apparentemente severo con una e gentile con l’altra. Cosa ci fa capire che voleva comunque raggiungere entrambe con la sua grazia salvifica e fare in modo che si fidassero di lui?`

La donna di Matteo 15 è una Cananea. Gesù, in un primo momento, respinge intenzionalmente la sua richiesta perché sa che in questo modo, mentre la donna insiste, la sua fede aumenterà. Alla fine esaudisce il suo desiderio, poi fa un'affermazione che nessun capo religioso del tempo si sarebbe sognato di rilasciare a una povera donna cananea: «Donna, grande è la tua fede» (Mt 15:28). Uno dei migliori complimenti che qualsiasi insegnante religioso avrebbe potuto dispensare. Si può ben immaginare la gioia di quella donna e la conseguente trasformazione della sua vita.

Quella che invece unge i piedi di Gesù con una preziosa essenza è una Ebrea di pessima reputazione, che ha sbagliato tanto e peccato spesso, ma è stata perdonata, trasformata ed è rinata di nuovo. Quando gli altri la criticano, Gesù si congratula con lei e ne approva l’agire: «dovunque sarà predicato il vangelo, anche quello che costei ha fatto sarà raccontato, in memoria di lei» (Mr 14:9).

`Sulla base dei due episodi appena letti, quali sono gli elementi essenziali di un atteggiamento vincente? Dove ritieni di dover intervenire su te stesso, non solo ai fini della testimonianza, ma nel tuo modo di vivere complessivo?`