---
title:  La forza della testimonianza personale
date:  07/09/2020
---

Giovanni e Giacomo, figli di Zebedeo, erano conosciuti con l’appellativo «figli del tuono» (Mr 3:17). In realtà, fu proprio Gesù a coniare questo soprannome. Per comprenderne i motivi basta pensare all’atteggiamento avuto da Giovanni in occasione del viaggio in Samaria. Quando Gesù e i discepoli cercarono un luogo nel quale alloggiare per la notte, si scontrarono con i pregiudizi che i Samaritani nutrivano nei confronti degli Ebrei e si videro rifiutate anche le soluzioni più umili. Giacomo e Giovanni pensarono di aver trovato la soluzione: «Signore, vuoi che diciamo che un fuoco scenda dal cielo e li consumi?» (Lu 9:54). Gesù rimproverò i due fratelli e tutti abbandonarono il villaggio tranquillamente. 

La via di Gesù è quella dell’amore, non della forza conflittuale. In presenza dell’amore del Maestro, la rabbia e l’impeto di Giovanni furono trasformati in uno spirito compassionevole e un’amorevole gentilezza. Infatti, solo nella sua prima epistola, la parola «amore» ricorre circa quaranta volte e, nelle sue altre varianti, oltre cinquanta.

`Leggere 1 Giovanni 1:1-4; 3:1; 4:7-11; 5:1-5. Quale fu la testimonianza di Giovanni e in che modo cambiò grazie alla sua interazione con Gesù?`

Esiste un principio universale che è una legge dell’universo. Eccolo condensato nelle parole di Ellen G. White: «L’uso della forza è contrario ai princìpi del governo di Dio, il quale accetta solo un servizio d’amore; e questo non può essere imposto; non può venire conquistato con la forza o con l’autorità. Solo l’amore suscita amore» - DA, p. 22 [10].

Quando ci impegniamo per Cristo, il suo amore illumina anche gli altri grazie a noi. La principale testimonianza del cristianesimo è una vita trasformata. Questo non significa che non commetteremo più errori e che talvolta non ci dimostreremo canali d’amore e grazia, come sarebbe lecito attendersi. Vuole dire che, idealmente, l’amore di Cristo fluirà dalle nostre vite e sarà una benedizione per chi ci è intorno.

`In che modo ritieni di riflettere al meglio l’amore di Cristo per gli altri?`