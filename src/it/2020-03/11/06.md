---
title:  Qualcosa per cui valga la pena testimoniare
date:  10/09/2020
---

`«Sono stato crocifisso con Cristo: non sono più io che vivo, ma Cristo vive in me! La vita che vivo ora nella carne, la vivo nella fede nel Figlio di Dio il quale mi ha amato e ha dato se stesso per me» (Ga 2:20).`

Quando accettiamo Cristo siamo chiamati a fare alcuni sacrifici. Ci sono cose alle quali ci chiede di rinunciare, perché ha espresso chiaramente cosa comporti la decisione di seguirlo: «Se uno vuol venire dietro a me, rinunci a se stesso, prenda ogni giorno la sua croce e mi segua» (Lu 9:23). Quella sulla croce è una morte straziante. Quando rimettiamo la nostra vita alle richieste di Cristo, e questo «vecchio uomo» di peccato viene crocifisso (Ro 6:6), inizia un processo doloroso. Lo è talvolta dover rinunciare a desideri a lungo accarezzati e ad abitudini consolidate, ma la ricompensa supererà di gran lunga la sofferenza della rinuncia.

Le testimonianze efficaci con un impatto potenzialmente capace di trasformare il prossimo si concentrano su quello che Cristo ha fatto per ognuno di noi, non sulle rinunce fatte per lui. Si basano sul suo sacrificio, non sui nostri «presunti» sacrifici. Perché Cristo non ci chiederà mai di rinunciare a qualcosa che è nel nostro miglior interesse trattenere. Eppure, la storia del cristianesimo è ricca di esempi di persone che hanno fatto sacrifici tremendi per amore di Cristo. Ma facendoli non si sono guadagnati la salvezza né dei meriti. Nella maggior parte di questi casi, invece, consapevoli di quello che Cristo aveva fatto per loro, quegli uomini e quelle donne hanno ritenuto di deporre tutto sull’altare del sacrificio, secondo la chiamata ricevuta da Dio nella loro vita.

`Leggere Giovanni 1:12; 10:10; 14:27 e 1 Corinzi 1:30. La nostra testimonianza si basa sempre su quanto Cristo ha fatto per noi. Elenca alcuni doni della sua grazia citati nei testi appena letti.`

Alla luce di questi passi, pensa a quello che Cristo ha fatto per te. Forse sei stato un cristiano consacrato per tutta la tua vita, o invece hai vissuto una conversione molto travagliata. Medita sulla bontà che Gesù ti ha dimostrato, sulla pace e la gioia che ti ha donate. Pensa a tutte le volte che ti ha dato la forza per superare le avversità.

`Quali sacrifici sei stato chiamato a compiere per amore di Cristo? Cosa ti hanno insegnato?`