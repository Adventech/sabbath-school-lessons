---
title:  Raccontare la storia di Gesù
date:  08/09/2020
---

Quali furono i primi missionari inviati da Gesù? Non furono scelti tra i discepoli né tra i suoi seguaci di lunga data. Si trattò, invece, di uomini vittime di pazzia, posseduti da demoni e che solo poche ore prima avevano terrorizzato il territorio e diffuso la paura nei cuori dei concittadini.

Con forza demoniaca sovrannaturale uno di questi esseri posseduti spezzò le catene che lo imbrigliavano, lanciò urla terrificanti e mutilò il proprio corpo con pietre aguzze. L’agonia che traspariva dalle loro voci rifletteva quella ben più profonda del loro animo (Mt 8:28-29; Mr 5:1-5).

Poi i due incontrarono Gesù e le loro vite furono trasformate. Non sarebbero mai più stati gli stessi. Gesù scacciò dai loro corpi i demoni che li tormentavano, dirigendoli verso un branco di porci che poi si gettarono a precipizio nel mare (Mt 8:32-34; Mr 5:13-14).

`Leggere Marco 5:1-17. Cosa accadde a quegli uomini e cosa scoprirono i loro concittadini quando uscirono per capire cosa stesse succedendo?`

I posseduti diventarono persone trasformate dalla potenza di Cristo. Gli abitanti del villaggio li videro seduti ai piedi di Gesù, intenti ad ascoltare ogni parola che procedeva dalla sua bocca. Il Vangelo di Matteo ci parla di due posseduti liberati, mentre quello di Marco si concentra solo sulla storia di uno di essi. Ma il punto è che Gesù li ristabilì dal punto di vista fisico, mentale, emozionale e spirituale.

`Leggere Marco 5:18-20. Questi due nuovi convertiti desideravano rimanere accanto al loro Salvatore, ma Cristo quale incarico affidò loro?`

«Essi avevano avuto il privilegio di ascoltare gli insegnamenti di Cristo solo per pochi momenti. Non avevano mai udito un suo sermone; non erano certo capaci di istruire la gente come i discepoli, che vivevano tutti i giorni con Gesù. Ma portavano sul loro corpo la prova che lui era il Messia. Potevano raccontare ciò che sapevano, ciò che avevano visto, udito, sentito, provato della potenza di Cristo. È tutto quello che può fare ogni persona che è stata toccata dalla grazia di Dio» - DA, p. 340 [251].

La loro forte testimonianza preparò la Decapoli, le dieci città che sorgevano sulle rive del mare di Galilea, a ricevere gli insegnamenti di Gesù.