---
title:  Testimoniare con garanzia
date:  09/09/2020
---

`Leggere 1 Giovanni 5:11-13; Ebrei 10:19-22 e 1 Corinzi 15:1-2. Quale garanzia di vita eterna offre la Scrittura a chiunque testimonia con certezza la nostra salvezza in Cristo?`

Se non abbiamo la garanzia personale della salvezza in Cristo, non è possibile condividerla con altri. È impossibile portare qualcosa che non abbiamo. Ci sono cristiani coscienziosi che vivono in uno stato di perenne incertezza, che si chiedono continuamente se diventeranno mai abbastanza buoni da essere salvati. Come disse un vecchio e saggio predicatore: «Quando guardo a me stesso, non vedo alcuna possibilità di essere salvato. Quando guardo a Cristo, non vedo alcuna possibilità di essere perduto». Le parole del Signore risuonano come un’assicurazione nel corso delle epoche: «Volgetevi a me e siate salvati, voi tutte le estremità della terra! Poiché io sono Dio, e non ce n’è alcun altro» (Is 45:22).

Il nostro Signore desidera che ciascuno di noi gioisca della salvezza che ci offre gratuitamente. Vuole che ciascuno di noi viva l’esperienza di essere giustificato per la sua grazia e sia libero dalla condanna del senso di colpa determinata dal peccato. Paolo dice: «Giustificati dunque per fede, abbiamo pace con Dio per mezzo di Gesù Cristo, nostro Signore» (Ro 5:1). Aggiungendo poi che possiamo avere questa certezza: «Non c’è dunque più nessuna condanna per quelli che sono in Cristo Gesù» (Ro 8:1). L’apostolo Giovanni conferma che «chi ha il Figlio ha la vita; chi non ha il Figlio di Dio, non ha la vita» (1 Gv 5:12).

Se per fede abbiamo accettato Gesù ed egli vive nei nostri cuori, grazie allo Spirito Santo, il dono della vita eterna è nostro da subito. Non vuol dire che una volta sperimentate la grazia e la salvezza di Dio sia impossibile perderle (2 P 2:18-22; Eb 3:6; Ap 3:5). Possiamo sempre scegliere di allontanarci da lui, ma una volta sperimentato il suo amore e compresa la profondità del suo sacrificio, non dovremmo fuggire da chi ci ama così tanto. Giorno dopo giorno cercheremo nuove opportunità per condividere con altri la grazia che ci è stata donata in Gesù.

`Possiedi la certezza della salvezza in Gesù? Su quali basi? Come l’hai maturata? In caso contrario, ti sei chiesto quali siano i motivi?`