---
title:  Condividere la nostra esperienza
date:  08/07/2020
---

In Atti 26, l’apostolo Paolo è un prigioniero davanti al re Agrippa. Rivolgendosi direttamente al sovrano, Paolo offre la sua personale testimonianza, raccontando come prima avesse perseguitato i cristiani, ma poi, in seguito alla conversione, abbia dedicato la propria vita a testimoniare di Gesù e della promessa della risurrezione (At 26:8).

Quando Paolo fu convertito sulla strada di Damasco, il nostro Signore gli parlò e disse: «Ma alzati, e sta in piedi perché per questo ti sono apparso: per farti ministro e testimone delle cose che hai viste, e di quelle per le quali ti apparirò ancora» (At 26:16). La condivisione della nostra fede è sempre un’esperienza dinamica; significa raccontare quello che Cristo ha fatto per noi nel passato, cosa sta facendo attualmente e cosa ci ha riservato nel futuro. Testimoniare non riguarda mai la nostra persona, ma lui, il Dio che perdona le nostre iniquità, guarisce le nostre malattie, ci incorona con la sua amorevole grazia e ci appaga con cose buone (Sl 103:3-5). Testimoniare implica semplicemente parlare della nostra esperienza con la sua grazia salvifica, raccontare il nostro incontro personale con questo Dio e la sua stupenda grazia.

`Leggere 1 Giovanni 1:1-3 e confrontare con Galati 2:20. Quali analogie è possibile cogliere? In che misura l’esperienza di Giovanni e quella di Paolo si somigliano?`

Sebbene Giovanni e Paolo abbiano avuto esperienze di vita diverse, entrambi hanno incontrato personalmente Gesù. Il loro cammino con il Salvatore non si è mai esaurito con una conversione giunta in una determinata fase della loro vita, ma si rinnovava quotidianamente nella gioia per il suo amore e mediante la loro opera alla luce della sua verità. La conversione è un evento che appartiene esclusivamente al passato e sul quale non si torna più sopra? Leggiamo quello che dice Ellen G. White a proposito di chi ritiene che la conversione passata sia l’unica cosa che conti: «c’è chi pensa che avendo conosciuto una volta la religione non sia più necessario essere convertito quotidianamente; ma ciascuno di noi, ogni giorno, ha bisogno di essere convertito» - 4MR, p. 46.

`Indipendentemente da ogni esperienza passata, per quale motivo è importante mantenere giorno dopo giorno una relazione con il Signore?`