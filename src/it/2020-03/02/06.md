---
title:  La forza di una testimonianza personale
date:  09/07/2020
---

Torniamo alla vicenda che vede Paolo davanti ad Agrippa; l’apostolo si presenta davanti a quest’uomo, ultimo erede dei Maccabei, e alla casa di Erode. Agrippa si professa Ebreo, ma il suo cuore ragiona da Romano. L’ormai anziano apostolo, spossato dalle tante battaglie e dai viaggi missionari, segnato dal conflitto tra il bene e il male, è lì, in piedi, con il cuore colmo dell’amore di Dio e il volto radioso per la sua bontà. Qualsiasi cosa abbia subìto, si tratti di persecuzioni o tribolazioni varie, egli può dichiarare che Dio è buono.

Agrippa è cinico, scettico, indurito e francamente indifferente a qualsiasi sistema genuino di valori. Al contrario, Paolo è pieno di fede, consacrato alla verità e sostenitore convinto della giustizia. Il contrasto tra i due uomini non potrebbe risultare più evidente. In questo processo, l’apostolo chiede e ottiene da Agrippa il diritto di esprimersi.

`Leggere Atti 26:1-32. In che modo Paolo testimonia ad Agrippa? Cosa possono insegnarci le sue parole?`

La cortesia apre i cuori, mentre l’aggressività li chiude. Paolo in questo caso è incredibilmente gentile nei confronti di Agrippa. Lo definisce esperto «di tutti i riti e di tutte le questioni che ci sono tra i Giudei» (At 26:3). Poi parla della propria conversione.

`Nei versetti di Atti 26 da 12 a 18, Paolo racconta la propria conversione; i passi da 26 a 28 descrivono la reazione di Agrippa. A che cosa fu dovuta e cosa lo colpì della testimonianza dell’apostolo?`

La testimonianza resa da Paolo su come Gesù avesse cambiato la sua vita ha un impatto notevole su un re senza dio. Non esiste testimone più efficace di una vita trasformata. Una persona genuinamente convertita esercita uno straordinario influsso sul prossimo, persino un sovrano senza dio si commuove di fronte a una vita trasformata dalla grazia. Anche se la nostra storia non è così eclatante come quella di Paolo, ciascuno di noi dovrebbe essere capace di raccontare agli altri cosa significhi conoscere Gesù ed essere riscattati da lui.