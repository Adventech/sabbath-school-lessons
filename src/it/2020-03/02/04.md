---
title:  Le esistenze trasformate fanno la differenza
date:  07/07/2020
---

`«Essi, vista la franchezza di Pietro e di Giovanni, si meravigliavano, avendo capito che erano popolani senza istruzione; riconoscevano che erano stati con Gesù» Atti 4:13.`

La chiesa del Nuovo Testamento crebbe in maniera esponenziale. Il giorno della Pentecoste ci furono tremila battesimi (At 2:41) e qualche settimana dopo altre migliaia di persone vi si unirono (At 4:4). Le autorità capirono ben presto cosa stava succedendo: questi credenti erano stati con Cristo; le loro vite erano state trasformate dalla sua grazia e non potevano rimanere in silenzio.

`Leggere Atti 4:1-20. Che cosa succede quando le autorità tentano di far tacere Pietro e Giovanni? Qual è la reazione dei due discepoli?`

Questi convertiti erano nuove persone in Cristo e sentivano l’esigenza di raccontare la loro storia. Pietro, un pescatore dalla bocca larga, fu trasformato dalla grazia di Dio. Giacomo e Giovanni, i figli del tuono che faticavano a contenere il loro temperamento, furono trasformati dalla grazia di Dio. Tommaso, lo scettico, fu trasformato dalla grazia di Dio. I discepoli e i membri della chiesa primitiva avevano ciascuno la propria storia da raccontare e non potevano stare zitti: «Rivolgendoci a Cristo sentiamo subito nascere nel nostro cuore il desiderio di far conoscere agli altri quale prezioso amico abbiamo trovato in lui, perché la verità che salva e santifica non può essere limitata a noi stessi» - SC, p. 78 [81].

Facciamo attenzione alle parole dei capi religiosi, come vengono riportate al v. 16 di Atti 4. Ammettono dichiaratamente la realtà del miracolo compiuto, d’altronde la persona guarita è lì in piedi davanti a loro. Ma nonostante l’evidenza, rifiutano di cambiare atteggiamento; pur tuttavia, nonostante questo comportamento sprezzante, Pietro e Giovanni non avrebbero arretrato di un passo nella loro opera di testimonianza.

`Che relazione esiste tra conoscere e condividere Cristo? Perché conoscerlo personalmente è determinante per consentirci di testimoniarlo?`