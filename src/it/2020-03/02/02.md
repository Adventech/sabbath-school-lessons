---
title:  Testimoni improbabili
date:  05/07/2020
---

`Leggere Marco 5:15-20. Perché, Gesù, invece di tenerlo accanto a sé e farlo crescere nella fede, invia l’uomo nella Decapoli e lo fa testimoniare a familiari e amici?`

“Decapoli” è una parola composta da deca, che significa “dieci”, e polis che vuol dire “città”. La regione della Decapoli era un’area che nel primo secolo comprendeva dieci città lungo le rive del mar di Galilea. Città unite dalla cultura e dalla lingua. La persona indemoniata era ben conosciuta nella regione e aveva terrorizzato molti per via del suo comportamento imprevedibile e violento. Gesù vede in lui un individuo che desidera ardentemente qualcosa di meglio e lo libera miracolosamente dai demoni che lo tormentano. Quando gli abitanti delle città sentono dire che Gesù ha consentito a quell’orda demoniaca di impossessarsi di un branco di porci poi gettatosi da una scogliera, escono per capire cosa stia succedendo. Ecco la narrazione dell’episodio nel Vangelo di Marco: «Vennero da Gesù e videro l’indemoniato seduto, vestito e in buon senno, lui che aveva avuto la legione; e s’impaurirono» (5:15). Quell’uomo era tornato integro, da un punto di vista fisico, mentale, emotivo e spirituale. L’essenza del vangelo consiste nel ripristinare nelle persone quell’integrità originale creata da Dio e spezzata dal peccato.

Chi, se non l’indemoniato guarito, poteva testimoniare più efficacemente questa trasformazione alle dieci città della Decapoli? Lo spiega molto bene Ellen G. White: «Come testimoni di Cristo dobbiamo raccontare quello che sappiamo, quello che abbiamo visto, ciò che abbiamo udito e quello che abbiamo sentito. Se abbiamo sempre seguito Gesù, possiamo testimoniare del modo in cui egli ci ha guidati. Possiamo raccontare che abbiamo sperimentato che le sue promesse sono vere. Possiamo testimoniare ciò che abbiamo conosciuto della grazia di Cristo. Questa è la testimonianza che il Signore si aspetta da noi, senza la quale gli uomini moriranno per sempre» - DA, p. 340 [251].

Dio si serve spesso di testimoni improbabili trasformati dalla sua grazia, capaci di fare la differenza nel mondo.

`Parla della tua personale esperienza, racconta la tua conversione. Cosa dici agli altri quando spieghi l’origine della tua fede? Cosa pensi di potere offrire a una persona non convertita, perché tragga beneficio dalla condivisione della tua testimonianza?`