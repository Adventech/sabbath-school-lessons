---
title:  Proclamare Cristo risorto
date:  06/07/2020
---

Era mattina presto quella domenica, e le due donne di nome Maria stavano procedendo speditamente verso la tomba di Cristo. Non andavano per chiedergli nulla, perché era morto. Il suo corpo era macchiato di sangue, ferito e offeso. Le scene della croce erano profondamente scolpite nella loro mente. Quelle donne stavano semplicemente facendo il loro dovere, e con grande tristezza si stavano recando presso il sepolcro per imbalsamare il suo corpo. Le ombre cupe dello scoraggiamento si stavano addensando su di esse nel buio della disperazione. Il futuro era incerto e non lasciava trasparire alcuna speranza.

Quando giunsero alla tomba, si stupirono constatando che era vuota. Matteo racconta così gli eventi di quella mattina: «Ma l’angelo si rivolse alle donne e disse: “Voi, non temete; perché io so che cercate Gesù, che è stato crocifisso”» (28:5).

Le donne furono sopraffatte dalla gioia. I nuvoloni scuri della tristezza svanirono nella luce solare di un’alba che annunciava la risurrezione. La loro notte di sconforto era terminata. La felicità abbellì l’espressione del loro volto e le lacrime di disperazione lasciarono il posto a canti di gioia.

`Leggere Marco 16:1-11. Come reagisce Maria quando scopre che Cristo è risorto?`

Dopo avere incontrato Cristo risorto, Maria si precipita a raccontarlo. Le buone notizie vanno condivise e diffuse, non poteva rimanere in silenzio. Cristo era vivo! La sua tomba era vuota e il mondo doveva saperlo. Anche noi, una volta incontrato Cristo lungo la strada della vita, dobbiamo fare di tutto per raccontarlo.

Sorprende il fatto che, nonostante avesse ripetutamente annunciato a cosa sarebbe andato incontro, ovvero che sarebbe stato ucciso per poi risuscitare, proprio i discepoli scelti da Gesù si rifiutino di credere alla testimonianza di Maria: «Essi, udito che egli viveva ed era stato visto da lei, non lo credettero» (Mr 16:11). Non meravigliamoci dunque se anche altre persone non accetteranno immediatamente le nostre parole.

`Qual è stata l’ultima volta che la tua testimonianza ha incontrato dello scetticismo? Come hai reagito e cosa ti ha insegnato quell’esperienza?`