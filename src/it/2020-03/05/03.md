---
title:  Una chiesa potenziale
date:  27/07/2020
---

Il libro degli Atti degli apostoli potrebbe essere chiamato «Atti dello Spirito Santo». Si tratta di un’entusiasmante avventura i cui ingredienti sono la testimonianza, la proclamazione del vangelo e la crescita della chiesa. Gli Atti narrano la storia di credenti consacrati, riempiti dalla forza dello Spirito Santo, che hanno avuto un profondo impatto nel mondo per testimoniare Cristo. I risultati miracolosi ottenuti erano dovuti alla totale dipendenza dallo Spirito e rappresentano un esempio di ciò che egli può compiere attraverso uomini e donne completamente consacrati a lui.

`Leggere Atti 2:41-42; 4:4,31; 5:14,42; 6:7; 16:5. Cosa ti colpisce di più in tutti questi brani? Qual è il messaggio che Luca, l’autore degli Atti, desidera condividere descrivendo una crescita così rapida?`

L’intento di Luca nello scrivere il libro degli Atti è quello di condividere con ogni singolo lettore il ministero dello Spirito Santo nella chiesa delle origini. Egli non ha alcuna esitazione nell’utilizzare i numeri per misurare i progressi ottenuti grazie allo Spirito nel primo secolo dopo Cristo, contando dunque i battesimi. In Atti 2:41, Luca dà risalto al battesimo di tremila persone in una sola giornata e nel medesimo luogo. Al capitolo 4 versetto 4, parla di cinquemila battezzati. Al capitolo 5 versetto 14, si narra di moltitudini che vengono al Signore e si battezzano.

Anche quando parla di un singolo, come il raccolto di Lidia, del carceriere di Filippi, della schiava posseduta o dell’etiope eunuco, Luca riporta l’azione dello Spirito Santo nel cuore di queste persone. La cosa importante è che dietro questi grandi numeri ci sono individui, ciascuno dei quali è un figlio di Dio per il quale Cristo è morto. È vero, ci piacciono i grandi numeri, ma alla fine la testimonianza si risolve spesso in un incontro a tu per tu.

Per agevolare la rapida crescita della chiesa del Nuovo Testamento, nacquero nuove comunità. Una delle ragioni di questo sviluppo è dovuta proprio al continuo rinnovamento della chiesa grazie a nuove congregazioni. Un messaggio molto importante per la nostra attuale realtà.

`La preoccupazione primaria della chiesa del Nuovo Testamento fu la missione. Possiamo affermare con sicurezza che oggi, anche a livello di chiesa locale, la missione resta centrale?`