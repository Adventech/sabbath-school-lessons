---
title:  Gesù e la promessa dello Spirito Santo
date:  26/07/2020
---

Con la promessa dello Spirito Santo, Gesù va incontro alle preoccupazioni dei discepoli relative alla sua partenza per tornare in cielo: «è utile per voi che io me ne vada; perché se non me ne vado, non verrà a voi il Consolatore; ma se me ne vado, io ve lo manderò» (Gv 16:7). Il termine «consolatore» in greco è parakletos, ovvero “persona chiamata ad affiancarsi a un’altra” con lo scopo di aiutare. Una delle prime funzioni dello Spirito Santo è rimanere al fianco di tutti i credenti, per potenziarli e guidarli nelle loro attività di testimonianza. Quando testimoniamo per Gesù non siamo soli, lo Spirito Santo ci è accanto per indirizzarci verso persone oneste che ricercano la verità, e prepara i loro cuori prima che noi le incontriamo. Guida le nostre parole, accresce la convinzione nella mente di chi raggiungeremo e dà loro la forza per rispondere alle sue sollecitazioni.

`Leggere Giovanni 15:26-27; 16:8. Qual è il ruolo dello Spirito Santo nella testimonianza?`

Lo Spirito Santo testimonia di Gesù. Il suo scopo supremo è portare al Salvatore quanta più gente possibile, la sua missione è glorificarlo. Egli convince tutti i credenti della loro responsabilità nella testimonianza, apre i nostri occhi affinché riusciamo a vedere le possibilità nelle persone che ci circondano e agisce dietro le quinte per creare una ricettività al messaggio del vangelo.

Nel Vangelo di Giovanni è chiaramente scritto che egli «convincerà il mondo quanto al peccato» (Gv 16:8). In altre parole, scuote le coscienze perché nasca la consapevolezza di un profondo senso di separazione da Dio e il bisogno di un ravvedimento. Lo Spirito Santo, inoltre, convince il mondo «quanto alla giustizia»; non si limita a rivelare il peccato, ma ci istruisce nella giustizia, svela ai nostri occhi il contrasto tra la grandiosità della giustizia di Cristo e la nostra corruzione. Il ruolo dello Spirito Santo non si limita a farci vedere quanto siamo cattivi, ma punta a innalzare la bontà, la compassione e l’amore di Gesù per modellarci a sua immagine.

Testimoniare equivale a collaborare con lo Spirito Santo per glorificare Gesù. Nella potenza dello Spirito e sotto la sua guida noi testimoniamo questo straordinario Cristo che ha trasformato le nostre esistenze.

`Perché è importante ricordare sempre che non siamo noi a convertire gli altri, ma lo Spirito Santo?`