---
title:  La forza trasformatrice dello Spirito Santo
date:  30/07/2020
---

Uno studio attento del libro degli Atti porta alla luce l’azione che Dio compie mediante lo Spirito per operare miracoli nella vita delle persone. Il libro degli Atti è un vero e proprio «caso di studio» sul trionfo del vangelo nei confronti dei pregiudizi culturali, sulla sua capacità di trasformare definitivamente un’esistenza, di imprimere un profondo cambio di abitudini e di insegnare all’intera umanità la verità e la grazia di Cristo. Lo Spirito Santo incontra la persona lì dove si trova, ma non la lascia in quella condizione; in sua presenza la trasforma.

`Leggere Atti 16:11-15,23-24; 17:33-34; 18:8. Sono solo alcuni tra i tanti esempi di conversione narrati nella Bibbia. Che cosa ci rivelano circa la capacità della potenza divina di trasformare la vita di ogni genere di persona?`

C’è una straordinaria varietà di personaggi. Lidia era un’affermata donna d’affari ebrea, mentre il carceriere di Filippi era un servo civile della classe media romana. Lo Spirito Santo può fare breccia ad ampio spettro in ogni segmento della società. La sua capacità di trasformare raggiunge uomini e donne, ricchi e poveri, istruiti e analfabeti. Gli ultimi due personaggi della nostra lista sono anch’essi degni di attenzione. Atti 17:34 riferisce la conversione di Dionisio, l’areopagita. Questa categoria di cittadini ateniesi faceva parte del consiglio legale di giudici che intentava le cause in tribunale. Erano membri rispettati e di rilievo della società greca.

Grazie alla forza dello Spirito Santo, il ministero dell’apostolo Paolo arrivò anche alle figure apicali della società di quell’epoca. Crispo (At 18:8) era un capo della sinagoga, un dirigente religioso profondamente radicato nel pensiero ebraico dell’Antico Testamento, eppure lo Spirito Santo aprì una breccia e trasformò la sua vita. Questi casi dimostrano che quando testimoniamo per Cristo e condividiamo la sua Parola, lo Spirito Santo agisce in maniera potente nell’esistenza di ogni individuo, a prescindere dalla provenienza, dal ceto, dalla formazione e dalle convinzioni. Non possiamo e non dobbiamo speculare su chi possa o non possa essere raggiunto. Il nostro compito è testimoniare a qualsiasi persona ci sia data la possibilità di farlo. Il Signore farà il resto.

`La morte di Cristo è stata universale, ha riguardato ogni essere umano. Perché questa verità ci deve fare capire che la speranza della salvezza non può essere preclusa a nessuno?`