---
title:  Lo Spirito Santo, la Parola e la testimonianza
date:  29/07/2020
---

La Parola di Dio ha rappresentato il centro della testimonianza prodotta dalla chiesa del Nuovo Testamento. Il sermone di Pietro nel giorno della Pentecoste trasse larga ispirazione dall’Antico Testamento, per dimostrare che Cristo era il Messia. La testimonianza di Stefano morente rivisitò la storia di Israele nell’Antico Testamento. Pietro fece riferimento alla «parola che egli ha diretta ai figli d’Israele» (At 10:36) e poi parlò della risurrezione con Cornelio. L’apostolo Paolo fece leva diverse volte sulle grandi predizioni dell’Antico Testamento relative all’imminente arrivo del Messia e Filippo spiegò accuratamente a un etiope aperto alla ricezione della verità l’importanza della predizione messianica di Isaia 53. In ciascun episodio, i discepoli hanno proclamato la Parola di Dio, non la propria. La Parola ispirata dallo Spirito ha stabilito la base della loro autorità.

`Leggere Atti 4:4,31; 8:4; 13:48-49; 17:2; 18:24-25. Quale relazione lega Spirito Santo, Parola di Dio e testimonianza della chiesa delle origini?`

Il medesimo Spirito che ha ispirato la Parola di Dio opera attraverso quella stessa Parola per trasformare la vita di ognuno. La Parola di Dio possiede un’energia vitale perché, grazie allo Spirito, è Parola vivente di Cristo.

`Leggere 2 Pietro 1:21 ed Ebrei 4:12. Perché la Parola di Dio è così efficace nel trasformare la vita di una persona?`

«L’energia creativa che chiamò i mondi all’esistenza è nella Parola di Dio: essa dà potenza, genera vita. Ogni ordine che Dio dà è una promessa che, se accettata dalla volontà e accolta nell’animo, porta con sé la vita dell’Essere infinito, trasforma la natura e ricrea l’anima all’immagine di Dio» - ED, p. 126 [106].

La Bibbia ha una notevole forza trasformatrice perché il medesimo Spirito Santo che l’ha ispirata agisce anche quando noi la leggiamo, ispirandoci e trasformandoci a nostra volta. Quando la condividiamo con altri, lo Spirito opera per un cambiamento nella loro vita mediante la Parola che ha ispirato. Dio ha promesso di benedire questa sua Parola, non le nostre. La potenza risiede esclusivamente nella Parola di Dio, non nella speculazione umana.