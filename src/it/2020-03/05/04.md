---
title:  Lo Spirito Santo e la testimonianza
date:  28/07/2020
---

La potente azione dello Spirito Santo si manifesta in tutto il libro degli Atti. Egli si è prodigato nei confronti e attraverso i credenti perché testimoniassero in svariati modi. Li ha rafforzati perché resistessero alle prove e alle difficoltà di testimoniare in una cultura ostile. Li ha condotti verso quelle persone i cui cuori erano alla ricerca onesta della verità. Ha preparato le menti di individui in città intere prima che i credenti le raggiungessero, ha aperto opportunità incredibili e dato energia e sostanza a parole e azioni.

`Leggere Atti 7:55; 8:29; 11:15; 15:28-29; 16:6-10. In che modo lo Spirito Santo si è messo al servizio della testimonianza dei discepoli in ciascuna di queste esperienze elencate nei versetti sopraccitati?`

Il ministero versatile dello Spirito Santo nel primo secolo è stato davvero sorprendente. Gli episodi appena letti sono solo un campione della sua operatività. Egli ha dato a Stefano la forza di testimoniare per il suo Signore davanti a una folla spietata e fuori controllo, che lo avrebbe lapidato fino a ucciderlo; ha miracolosamente condotto Filippo ad annunciare il vangelo nel continente africano; ha dato a Pietro un segno di conferma quando anche i credenti stranieri hanno ricevuto il dono della sua effusione; è riuscito a unire la chiesa in una fase in cui si sarebbe potuta facilmente spaccare sulla questione della circoncisione, e ha aperto la strada alla predicazione del vangelo in tutta Europa mediante l’apostolo Paolo.

Lo Spirito Santo è stato attivo ai tempi della chiesa del Nuovo Testamento e lo è tutt’oggi. Egli desidera rafforzarci, insegnarci, guidarci, unirci e inviarci a compiere nel mondo la missione per eccellenza: portare uomini e donne a Gesù e alla sua verità. Occorre che tutti ci mettiamo bene in testa questo punto: lo Spirito Santo è presente e attivo anche oggi, proprio come lo è stato al tempo degli apostoli e della chiesa delle origini.

`Cosa possiamo fare per essere più aperti e inclini all’azione dello Spirito Santo nella nostra vita quotidiana? Qual è il tipo di scelta giusta che gli consentirà di operare in noi e attraverso noi?`