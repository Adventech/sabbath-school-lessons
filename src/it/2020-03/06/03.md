---
title:  Dio è colui che elargisce i doni positivi
date:  03/08/2020
---

Secondo 1 Corinzi 12:11,18; Efesini 4:7-8 e Giacomo 1:17, Dio è colui che origina tutti i doni e «ogni dono perfetto» proviene da lui. Abbiamo dunque la certezza che ci farà arrivare quei doni dello Spirito Santo che meglio si adattano alla nostra personalità e utilizzerà nel modo più efficace le nostre capacità per servire la sua causa e glorificare il suo nome. 

`Leggere Marco 13:34 e 1 Corinzi 12:11. Dio, a chi elargisce i doni spirituali?`

La Bibbia è chiara: Dio affida a ciascuno di noi un compito particolare nell’annuncio del vangelo. Nella parabola del padrone, che parte e affida la sua casa ai servi chiedendo loro di prendersene cura, quell’uomo assegna a ciascuno la propria mansione (Mr 13:34). E a ciascuno Dio elargisce i doni spirituali utili a realizzare il mandato divino al quale sono stati chiamati. Quando rimettiamo a Cristo la nostra vita e mediante il battesimo diventiamo membri del suo corpo, la chiesa, lo Spirito Santo dispensa quei doni che ci consentiranno di servire e di testimoniare al mondo.

Nel 1903, la White scrisse una lettera a un uomo per incoraggiarlo a utilizzare i doni ricevuti dal Signore: «Siamo tutti membri della famiglia di Dio, e a ciascuno, a livelli diversi, sono stati affidati talenti divini, del cui utilizzo siamo responsabili. Siano essi grandi o piccoli poco importa, quello che conta è usarli al servizio di Dio e riconoscere il diritto al loro utilizzo da parte di ogni altra persona. Non ci sarà consentito screditare il capitale spirituale o intellettuale anche più modesto» - Lettera 260, 2 dicembre 1903.

`Leggere Atti 10:36-38; Matteo 3:16-18 e Atti 2:38-42. Qual è la promessa dello Spirito Santo al battesimo?`

Come Gesù venne unto dallo Spirito Santo nel momento del suo battesimo, per prepararlo e attrezzarlo in vista del ministero verso il mondo, così a ciascuno di noi è stato promesso lo Spirito Santo nell’ora del nostro personale battesimo. Dio desidera che ogni suo figlio nutra la positiva certezza di avere adempiuto alla sua Parola e ci dispensa i doni spirituali per benedire la sua chiesa e il mondo.