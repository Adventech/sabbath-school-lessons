---
title:  Mettere a frutto i nostri doni
date:  06/08/2020
---

`Leggere la parabola dei talenti in Matteo 25:14-30. Quale concetto emerge in maniera significativa da questo racconto? Perché i primi due servitori vengono lodati dal Signore e l’ultimo condannato? Cosa ci fa riflettere sull’uso dei nostri talenti (notare in particolare il v. 29)?`

Il padrone consegnò a ciascuno dei servitori dei talenti «secondo la sua capacità» (Mt 25:15). Ognuno di essi ne ricevette una quantità distinta, chi cinque, chi due e chi uno. Furono liberi di scegliere come investire o utilizzare i talenti avuti; la cosa rilevante è che quanto ricevuto non era di loro proprietà, ma apparteneva a chi aveva affidato loro i talenti. La preoccupazione del padrone non riguardava chi ne avesse di superiori e chi di minori, nemmeno il numero complessivo degli stessi. La chiave era l’utilizzo che ne avrebbero fatto. Vediamo come ce lo spiega Paolo: «La buona volontà, quando c’è, è gradita in ragione di quello che uno possiede e non di quello che non ha» (2 Co 8:12). Per Dio non conta tanto ciò che possiedi, quanto piuttosto come lo impieghi. Il Signore elogiò i primi due servitori perché avevano utilizzato fedelmente i loro talenti, incrementandoli con l’uso. Il servo «malvagio» non fece altrettanto e i suoi talenti non fruttarono. «La legge del servizio è un ponte che ci collega a Dio e a tutta l’umanità» - COL, p. 328 [241]. 

Quella appena letta è una verità eterna. Il servitore infedele ha sperperato l’opportunità del servizio e alla fine non è più stato in grado di assolvere a questo compito. Quando usiamo i doni ricevuti da Dio per la gloria del suo nome, questi aumentano, si espandono e crescono. Come possiamo anche noi sperimentare questo miracolo? Chiedi umilmente al Padre di rivelarti in quali aree egli desidera che tu offra il tuo servizio. Quando lo avrà fatto, lasciati coinvolgere nel servizio. A mano a mano che metterai a frutto i tuoi doni, questi si svilupperanno e per te sarà motivo di grande soddisfazione.

`Rifletti sulla parabola appena esaminata e prova ad applicarla alla tua esistenza. Come hai gestito finora quello che ti è stato donato da Dio?`