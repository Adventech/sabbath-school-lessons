---
title:  Lo scopo dei doni spirituali
date:  04/08/2020
---

`Leggere 1 Corinzi 12:7 ed Efesini 4:11-16. Per quale ragione Dio dispensa doni spirituali a ogni credente? Qual è lo scopo di tali doni?`

I doni spirituali assolvono a diversi propositi. Dio li dispensa per nutrire e rafforzare la sua chiesa nell’adempimento del ministero che le è stato affidato. I doni devono servire a far crescere una chiesa unita, pronta a compiere la sua missione nel mondo. Gli autori biblici ci offrono tanti esempi di doni spirituali elargiti da Dio alla chiesa: servire, proclamare, insegnare, incoraggiare, essere generosi. Ne vengono inoltre citati altri come l’ospitalità, la misericordia, la disponibilità e l’allegria, solo per menzionarne qualcuno. Se vogliamo conoscere l’elenco integrale basta leggere Romani 12 e 1 Corinzi 12.

Forse ti chiederai quale sia la relazione tra doni spirituali e talenti naturali. I primi sono qualità dispensate divinamente mediante lo Spirito Santo a ogni credente, perché sia attrezzato per il ministero speciale nella chiesa e nel servizio al mondo. Possono comprendere anche talenti naturali santificati dallo Spirito Santo e utilizzati al servizio di Cristo.

«I doni dello Spirito non sono solo quelli citati nella parabola. Tutti i doni e le capacità ereditate o acquisite, naturali o spirituali, dovrebbero essere messe al servizio di Cristo. Diventare suoi discepoli significa consacrargli praticamente tutto ciò che siamo e abbiamo. Gesù ci restituirà poi questi doni purificati e nobilitati per poterli utilizzare alla sua gloria e per il bene del prossimo» - COL, p. 328 [242].

Dio ha poi istituito doni speciali, come quello di profezia, e ruoli particolari nella chiesa, come i pastori e gli anziani, e insegnanti all’interno del corpo di Cristo utili a nutrire e a preparare ogni membro per il servizio (Ef 4:11-12). La funzione di ogni dirigente di chiesa è aiutare tutti i membri a scoprire i loro doni spirituali e guidarli nell’utilizzo affinché contribuiscano a far crescere il corpo di Cristo.

`Quali sono alcuni tuoi talenti naturali riconosciuti, utili e vantaggiosi in un contesto secolare, ma potenziale benedizione anche per la chiesa?`