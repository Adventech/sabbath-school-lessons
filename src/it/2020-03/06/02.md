---
title:  'Doni diversi: uniti nel servizio'
date:  02/08/2020
---

Hai mai riflettuto su come i discepoli fossero profondamente diversi l’uno dall’altro? La loro provenienza, la personalità, il temperamento e i doni erano molto dissimili. Ma questo non ha rappresentato un ostacolo per la chiesa, piuttosto una forza. Matteo, un esattore delle tasse, era una persona precisa, pignola e accurata. Pietro, al contrario, spesso parlava di pancia, era un entusiasta e un impulsivo, ma era dotato di qualità naturali di leadership. Giovanni aveva il cuore tenero, ma era anche molto schietto. Andrea era un individuo del popolo, estremamente consapevole di cosa lo circondava e sensibile nei confronti del prossimo. Tommaso aveva un’inclinazione naturale al dubbio e spesso la manifestava. Ciascuno di questi discepoli, pur dotato di doni e personalità differenti, fu uno straordinario strumento di cui Dio si servì perché testimoniassero di lui.

`Leggere 1 Corinzi 12:12-13,18-22. Cosa dicono questi passi circa la bellezza di doni diversi come parte del corpo di Cristo, cioè la chiesa?`

Dio prova gioia nell’attingere a persone di differente estrazione, con talenti distinti per fornire loro quei doni utili al servizio. Il corpo di Cristo non è un gruppo omogeneo di persone simili tra loro. Non è un club esclusivo composto da membri che la pensano tutti allo stesso modo, ma un movimento dinamico e individui con doni distinti e uniti nel loro amore per Cristo e la Scrittura, votati alla condivisione del suo amore e della sua verità (Ro 12:4; 1 Co 12:12). I componenti del corpo di Cristo dispongono di doni diversi, ma singolarmente preziosi; ciascuno di essi è determinante per il funzionamento ottimale dell’apparato. Come gli occhi, le orecchie e il naso hanno funzioni diverse ma necessarie all’organismo umano, così tutti i doni sono indispensabili (1 Co 12:21-22). Non solo, anche le parti più piccole del nostro corpo hanno un ruolo cruciale. Prendiamo, per esempio, le ciglia. Cosa accadrebbe se non avessimo qualcosa di apparentemente insignificante come le ciglia? Le particelle di polvere offuscherebbero la nostra vista e potrebbero causare danni potenzialmente irreparabili. Quel membro di chiesa che nell’immaginario comune appare come il più «insignificante» è in realtà una parte importante del corpo di Cristo e ha ricevuto un dono dallo Spirito Santo. Nel momento in cui consacriamo totalmente a Dio tali doni, ciascuno di noi potrà fare un’enorme differenza.

`A prescindere da quanto tu sia talentuoso/a o meno, quali sono le caratteristiche assenti in te, ma presenti in altri fratelli di chiesa?`