---
title:  Paolo e le sue preghiere di intercessione
date:  21/07/2020
---

La preghiera di intercessione è biblica. Paolo, lungo tutto l’arco del suo ministero, ha pregato per i nuovi convertiti da lui seguiti e nutriti durante il suo ministero evangelistico. Era convinto che pregando sarebbe potuto succedere qualcosa che altrimenti non si sarebbe verificato. Nonostante fosse separato dalle persone che amava, sapeva che potevano essere uniti dalla preghiera che ciascuno elevava per l’altro e viceversa.

`Leggere Efesini 1:15-21. Paolo quali richieste avanza a Dio per i membri della chiesa di Efeso?`

La preghiera di Paolo per i credenti di Efeso è ammirevole. Chiede a Dio di donare loro saggezza e discernimento spirituale, di illuminare le loro menti con la verità divina e di offrire loro la speranza della vita eterna. Chiede anche che essi possano sperimentare personalmente la possente azione del Signore, la stessa potenza che ha operato la risurrezione di Gesù, l’evento fondante della speranza di vita eterna in lui. La sua preghiera si conclude ricordando «la ricchezza della gloria della sua eredità». Gli Efesini convertitisi al cristianesimo devono essersi sentiti incoraggiati, sapendo che Paolo stava pregando per loro, e onorati, conoscendo anche l’oggetto della sua richiesta.

`Leggere Filippesi 1:3-11. Fate attenzione al tono della preghiera di Paolo. Mettiti nei panni di un membro della chiesa di Filippi che riceve una lettera come quella dell’apostolo, nella quale ti fa sapere non solo di pregare per te ma anche i contenuti della sua preghiera. Come ti sentiresti? Quali promesse e quali moniti si trovano nelle parole di Paolo?`

Siamo in presenza di alcune tra le parole più edificanti e incoraggianti della Bibbia, piene di promesse ma anche di appelli a essere ripieni di quell’amore, conoscenza e discernimento che derivano dalla conoscenza di Gesù e che ci consentono di essere le persone che il Signore intende farci diventare in lui.