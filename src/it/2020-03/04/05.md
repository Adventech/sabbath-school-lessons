---
title:  Forze non visibili in azione
date:  22/07/2020
---

La preghiera di intercessione è un’arma efficace in questa battaglia tra il bene e il male che noi chiamiamo «gran conflitto». Una delle rivelazioni più chiare di questa contesa si trova in Daniele 10. Il profeta Geremia aveva predetto l’esilio del popolo ebraico a Babilonia per 70 anni. Al termine della vita di Daniele, questo periodo profetico della prigionia ebraica stava volgendo alla conclusione. Il profeta era preoccupato, non aveva colto prova delle parole di Geremia, e il suo popolo era ancora in esilio. Babilonia fu conquistata dai Medo-persiani, ma gli Ebrei rimasero prigionieri. Daniele digiunò e pregò per tre settimane, dimostrando una tenace intercessione per il suo popolo. Al termine di questo periodo gli apparve un angelo glorioso.

`Leggere Daniele 10:10-14. Quando furono ascoltate le preghiere di Daniele? Che cosa le aveva momentaneamente ostacolate?`

Il brano appena letto è affascinante. Per comprenderlo pienamente dobbiamo identificare alcuni protagonisti. Chi è il principe di Persia? Sicuramente non Ciro, sovrano dell’Impero persiano. Con ogni probabilità l’espressione «il capo del regno di Persia» rappresenta Satana. Gesù lo definì «il principe di questo mondo» (Gv 12:31;14:30). Paolo lo etichettò «principe della potenza dell’aria» (Ef 2:2). Se effettivamente il principe di Persia rappresenta Satana, chi è Michele? Questo termine ricorre cinque volte nella Parola di Dio (Ap 12:7; Gd 9; Da 10:13,21;12:1).

Uno studio accurato di questi passi rivela che Michele (ovvero «colui che è uguale a Dio») è un altro appellativo che identifica Gesù quale comandante di tutti gli angeli in conflitto diretto con Satana. Cristo è l’eterno, pre-esistente e onnipotente Figlio di Dio. Una delle sue funzioni è quella di sconfiggere e distruggere definitivamente Satana. Daniele 10 squarcia la cortina e rivela la battaglia tra il bene e il male. Quando Daniele prega, Michele, quel Gesù onnipotente, scende dal cielo per respingere le forze del male. Anche se non lo vediamo, Gesù opera per rispondere anche alle tue preghiere di intercessione. Lui è un Salvatore potente, e le nostre invocazioni non passano inosservate.

`In che forma il gran conflitto si manifesta nella tua vita?`