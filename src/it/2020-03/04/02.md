---
title:  Una battaglia cosmica
date:  19/07/2020
---

`Confrontare Apocalisse 12:7-9 con Efesini 6:12 e 2 Corinzi 10:4. In che misura questi passaggi influenzano la nostra comprensione della preghiera di intercessione?`

La Bibbia alza il velo che separa il mondo visibile da quello non visibile. È in atto una battaglia tra il bene e il male, tra le forze che rappresentano la giustizia e quelle delle tenebre, tra Cristo e Satana. All’interno di questo conflitto cosmico, Dio rispetta il libero arbitrio degli esseri umani. Egli non manipolerà mai la volontà né costringerà la coscienza, ma invia il suo Spirito Santo per convincere gli uomini e le donne della verità divina (Gv 16:7-8). Gli angeli celesti partecipano al conflitto influenzando le persone verso la salvezza eterna (Eb 1:14). Ma non è tutto: il Signore dispone eventi provvidenziali nella vita degli uomini per condurli a sé. Ciò che non potrà mai fare è esercitare una costrizione nei confronti della nostra coscienza. La coercizione è estranea al principio dell’amore, che è alla base del suo governo. Per questo la preghiera è così importante. Sebbene il Signore faccia tantissimo per raggiungere gli individui prima delle nostre preghiere, c’è altro ancora che decide di fare solo a seguito della nostra intercessione. Egli rispetta la libertà di scelta nella preghiera per l’altro e, alla luce del conflitto tra il bene e il male, decide di fare ancora di più nella misura in cui noi invochiamo il suo intervento.

Esaminiamo attentamente questa affermazione: «Rientra nel piano di Dio accordarci, in risposta alla preghiera della fede, quello che non otterremmo se non lo avessimo domandato» - GC, p. 525 [411].

All’interno del gran conflitto tra il bene e il male, la preghiera fa la differenza. Quando preghiamo per persone che non conoscono Cristo, Dio si serve di noi come canali attraverso i quali la sua benedizione fluisce nella loro vita. Il Signore rende onore alla nostra scelta di pregare per quelle persone e opera con potenza ancora maggiore per il loro bene. Sul tema della preghiera di intercessione, dobbiamo umilmente ammettere che non possiamo comprendere pienamente il modo di operare di Dio, ma questo non deve trattenerci dal continuare a elevare richieste di benedizioni per gli altri e per noi stessi.

`Per quale motivo ritieni che Dio agisca con maggiore potenza quando ci rivolgiamo a lui nella preghiera? Anche se non capiamo fino in fondo il meccanismo, perché l’esortazione biblica a intercedere per gli altri ci deve responsabilizzare in tal senso?`