---
title:  Gesù, intercessore per eccellenza
date:  20/07/2020
---

`Leggere Luca 3:21; 5:16 e 9:18. Quale fu la relazione tra la vita di preghiera di Gesù e l’efficacia da lui dimostrata nel suo ministero?`

Gesù ha vissuto in costante comunione divina con il Padre. Al tempo del suo battesimo, coincidente con l’inizio del ministero messianico, invocò la potenza divina per assolvere a quel mandato. Lo Spirito Santo gli donò la potenza per fare la volontà del Padre e portare a compimento l’incarico che gli era stato affidato. Quando si è trattato di sfamare cinquemila persone, di guarire un lebbroso o di scacciare dei demoni, Gesù ha dimostrato che, nella battaglia tra il bene e il male, la preghiera è l’arma più efficace per respingere le forze dell’inferno. La preghiera è un mezzo stabilito da Dio che combina la nostra debolezza e impotenza con la forza assoluta del Signore. È uno strumento che ci consente di elevarci fino a lui, l’unico in grado di toccare i cuori delle persone per le quali intercediamo.

`Leggere Luca 22:31-34 ed Ebrei 7:25. Gesù quale rassicurazione offre a Pietro per prepararlo alle tentazioni che avrebbe dovuto affrontare nell’immediato futuro?`

Le persone che hanno maggiore successo nel condurne altre alla verità sono uomini e donne di preghiera. Gesù pregò per Pietro citandolo per nome. Lo rassicurò che nel momento della peggiore tentazione, avrebbe pregato per lui. Satana aveva ben compreso le potenzialità di Pietro per favorire l’avanzamento del regno di Dio. Fece tutto il possibile per annullare il suo influsso positivo all’interno della chiesa, ma ogni volta che affrontò le tentazioni, Gesù pregava per lui, e le preghiere del Maestro erano ascoltate. È entusiasmante scoprire che Gesù prega anche per noi. Egli ci invita a unirci a lui in questa opera della preghiera di intercessione e a presentare il nome di quelle persone davanti al suo trono.

La nostra persistenza nella preghiera dimostra che se vogliamo raggiungere l’individuo per il quale intercediamo, ammettiamo la nostra totale e assoluta dipendenza da Dio.

`Per chi stai pregando in questo momento? Perché è importante non arrendersi anche quando la situazione appare difficoltosa?`