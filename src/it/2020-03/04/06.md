---
title:  Il focus della preghiera
date:  23/07/2020
---

Tutta la Bibbia mostra una particolare enfasi sulla specificità nella preghiera, che non esprime banalmente un vago desiderio del nostro animo, ma presenta a Dio richieste precise. Gesù ha pregato in modo specifico per i suoi discepoli, l’apostolo Paolo ha fatto altrettanto per i cristiani di Efeso, Filippi e Colosse. Ha pregato per i suoi giovani colleghi come Timoteo, Tito e Giovanni Marco.

`Leggere 1 Samuele 12:22-24 e Giobbe 16:21. Cos’hanno in comune questi due passaggi? Cosa ci rivelano circa la preghiera di intercessione?`

Samuele e Giobbe sottolineano entrambi la necessità di un’intercessione appassionata, sincera e specifica. Le parole di Samuele, in particolare, risultano piuttosto forti: «lungi da me il peccare contro il Signore cessando di pregare per voi!» (1 S 12:23) e quelle di Giobbe sembrano quasi riecheggiarle: «sostenga egli le ragioni dell’uomo presso Dio» (Gb 16:21). Intercedere presso Dio per uomini e donne che non conoscono Cristo è un nostro compito.

`Leggere 1 Giovanni 5:14-16. Cosa accade quando intercediamo per altri?`

Quando preghiamo per qualcun altro diventiamo un canale divino di benedizione per quella persona. Il Signore fa fluire il fiume dell’acqua della vita dal trono celeste fino a essa. Le schiere di Satana tremano al suono di un’appassionata intercessione. Ecco come la White descrive il potere della preghiera: «Satana non può sopportare l’intervento divino, perché teme e trema nei confronti della sua forza e della sua maestà. Al grido di una preghiera fervente, l’intero esercito di Satana trema» - 1T, p. 346. La preghiera ci collega alla Sorgente della potenza divina in questa battaglia per la sorte degli uomini e delle donne perdute.

`Leggere Matteo 18:18-19. Qual è il nesso tra questo brano e la preghiera di intercessione, e perché rappresenta un incoraggiamento a pregare per la salvezza di chi non conosce il Signore?`