---
title:  Il mistero di guarigione di Gesù - I parte
date:  18/08/2020
---

Il metodo evangelistico del nostro Signore supera i cliché dei discorsi recitati a memoria e delle presentazioni preconfezionate; è ricco e dinamico come lo è la vita stessa. Ogni giorno socializziamo con persone che hanno necessità di ogni genere: fisiche, mentali, emozionali e spirituali. Cristo è ansioso di rispondere a quei bisogni attraverso noi, purché si dimostri attenzione per la solitudine, il dolore e le ansie, ma anche per le gioie, le speranze e i sogni di quegli individui.

Gesù è andato in soccorso delle necessità percepite dagli altri per soddisfare in ultima analisi i loro bisogni più profondi. Un bisogno percepito è un’area della vita nella quale la persona è già convinta di non potere risolvere un determinato problema con le proprie forze: smettere di fumare, perdere peso, alimentarsi in modo più sano o ridurre lo stress. Ma anche la mancanza di cibo, di un alloggio, di cure mediche, o magari l’esigenza di una consulenza in ambito matrimoniale o delle relazioni familiari. Ma il bisogno ultimo, quello più indispensabile per l’essere umano, è avere una relazione personale con Dio e la consapevolezza che la propria vita ha una rilevanza eterna. La riconciliazione con il Signore in un mondo segnato dal peccato è quello che potremo definire un bisogno essenziale.

`Leggere gli episodi del paralitico in Matteo 9:1-7 e della donna dal flusso di sangue in Marco 5:25-34. Cosa ci dimostra che Gesù collegò la guarigione spirituale alla soddisfazione del bisogno essenziale di riconciliazione con Dio?`

Il ministero di guarigione di Gesù andava ben oltre il soccorso materiale ed emozionale. Egli desiderava che la persona sperimentasse quell’integrità che il peccato aveva mandato in frantumi. Per Cristo, la guarigione fisica senza quella spirituale era incompleta. Se l’amore di Dio ci motiva a desiderare il benessere fisico ed emozionale di un individuo, ci spingerà ancora di più ad auspicare la salute spirituale dello stesso, che gli permetterà di vivere al meglio la vita qui e ora, ma anche per l’eternità. In fondo, ogni essere umano salvato da Gesù, alla fine, ha conosciuto la morte. Ne consegue che il rispettivo vero bisogno era di tipo spirituale.

`Quali iniziative potrebbe intraprendere la nostra chiesa per supportare le necessità delle persone che vivono intorno a noi, dimostrando sincera attenzione per loro? Pensa agli abitanti della tua città. Come sta agendo la tua chiesa per fare la differenza nella loro vita?`