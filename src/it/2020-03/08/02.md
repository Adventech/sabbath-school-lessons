---
title:  L'atteggiamento di Gesù verso le persone
date:  16/08/2020
---

Gesù cercava sempre il buono negli altri e riusciva a trarne il meglio. Una delle critiche mossegli dai capi religiosi del suo tempo era dovuta al fatto che egli «accoglie i peccatori e mangia con loro» (Lu 15:2). Erano preoccupati perché si mescolava agli “empi”. Avevano una visione della religione orientata all’estraniamento più che al coinvolgimento. Rimasero sorpresi quando Gesù disse: «poiché io non sono venuto a chiamare dei giusti, ma dei peccatori» (Mt 9:13).

La religione di scribi, farisei e sadducei puntava a evitare e allontanare. «Fai tutto quello che puoi per evitare di contaminarti con il peccato», era la loro idea. L’insegnamento di Gesù fu radicalmente opposto. Egli si è lanciato in questo nido di serpenti che è il mondo per redimerlo, non per evitarlo. Egli è «luce del mondo» (Gv 8:12).

`Leggere Matteo 5:13-14. Quali sono le due immagini usate da Gesù per descrivere coloro che lo seguono? Perché pensi abbia scelto questi due esempi? Leggere anche Giovanni 1:9; 12:46; Filippesi 2:15.`

Il sale era una delle risorse più importanti nell’antichità. Era estremamente prezioso, tanto che, a volte, le legioni romane lo utilizzavano come valuta. Era simbolo di grande ricchezza e veniva utilizzato per la conservazione del cibo e del sapore. Quando Gesù scelse questa immagine a simbolo dei suoi fedeli, voleva dire che la vera ricchezza del mondo non sono le persone più potenti e benestanti che lo abitano, ma i cristiani devoti che stanno facendo la differenza in vista del regno di Dio. Le loro gesta di amore disinteressato preservano la bontà del mondo e ne insaporiscono l’atmosfera.

La seconda immagine usata da Gesù (Mt 5:14) riguarda «la luce del mondo». La luce non evita il buio, ma brilla nell’oscurità. Non ci separa dalle tenebre, ma le penetra facendole diventare appunto luce. I fedeli di Gesù sono chiamati ad aprire una breccia nel buio di questo mondo, a partire dal quartiere, dai paesi e dalle città in cui vivono, per illuminarle con la gloria di Dio.

`Dopo aver considerato le parole di Gesù in Giovanni 17:15-18, come dobbiamo interpretare l’idea di separazione dal mondo? Si tratta di due concetti analoghi? Cosa vuole intendere Gesù quando dice che i suoi fedeli devono essere nel mondo ma non del mondo?`