---
title:  Quello che davvero conta agli occhi di Gesù
date:  20/08/2020
---

Il messaggio che Gesù rivolge ai discepoli in Matteo 24, nel quale miscela gli avvenimenti legati alla distruzione di Gerusalemme con i giorni che precedono il suo ritorno, è seguito da tre parabole apocalittiche nel capitolo successivo (cap. 25). Queste evidenziano le qualità caratteriali delle persone che attendono il suo ritorno e che realmente contano agli occhi del Salvatore. La parabola delle dieci vergini amplifica la rilevanza di una vita genuina, autentica, ripiena di Spirito. Quella dei dieci talenti sottolinea l’importanza dell’uso fedele di quei doni che il Signore ci ha affidato. Infine, la parabola delle pecore e dei capri svela che il cristianesimo genuino si mette davvero al servizio delle necessità di quelle persone con le quali Dio ci mette quotidianamente in contatto.

`Leggere Matteo 25:31-46. In che modo Gesù descrive il cristianesimo genuino? Elenca quelle aree del ministero di cui si parla nel brano.`

Nonostante in questa parabola si parli di soccorrere le necessità fisiche del prossimo - un aspetto del racconto da non trascurare - è possibile che ci sia dell’altro? Nell’intimo di ogni essere umano esistono una fame e una sete nascoste di Gesù che vogliono essere soddisfatte (Gv 6:35; 4:13-14). Siamo tutti stranieri in cerca di casa fino a quando scopriamo la nostra vera identità in Cristo (Ef 2:12-13,19). Siamo spiritualmente nudi fino a quando non ci copre la sua giustizia (Ap 3:18;19:7-8).

I profeti dell’Antico Testamento hanno spesso parlato di una condizione umana irrimediabilmente malata (Is 1:5; Gr 30:12-15). La malattia del peccato è fatale, ma il profeta dice: «...Io medicherò le tue ferite, ti guarirò dalle tue piaghe» (Gr 30:17). Quel rimedio si chiama Gesù.

`La parabola delle pecore e dei capri ci spinge a sostenere le esigenze di tipo fisico e materiale di chi ci è attorno, ma va ben oltre. Rappresenta la storia di un Cristo che interviene per dare risposta ai bisogni più profondi dell’animo, di un invito, il suo, a collaborare insieme in questo ministero. Vivere in modo autoreferenziale e trascurare le necessità materiali, mentali, emozionali e spirituali di chi abbiamo intorno significa mettere a repentaglio la vita eterna. Nella parabola, chi è stato disposto a impegnarsi per l’altro più che per se stesso viene lodato dal Signore e accolto nell’eternità, chi invece persegue egoisticamente la propria agenda e trascura le necessità altrui è condannato.`