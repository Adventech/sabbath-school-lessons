---
title:  Il metodo di Gesù nel trattare le persone
date:  17/08/2020
---

Lo scopo di Gesù era quello di trarre il meglio dagli altri. Anche nelle situazioni più problematiche egli rispondeva con grazia. Il Vangelo di Luca narra che le folle «si meravigliavano delle parole di grazia che uscivano dalla sua bocca» (4:22), mentre quello di Giovanni aggiunge che «la grazia e la verità sono venute per mezzo di Gesù Cristo» (1:17). Il suo approccio nei confronti delle persone era disarmante. Le sue parole ricche di grazia e tenerezza toccavano le corde più sensibili dei loro cuori.

`Leggere Matteo 8:5-10 e Marco 12:34. Quali sono le parole che Gesù rivolge a due personaggi improbabili, come il centurione romano e lo scriba ebreo?`

L’affermazione di Gesù al comandante militare romano era rivoluzionaria. Pensiamo alle sensazioni che avrà provato questo centurione in carriera quando sentì dire da Gesù che non aveva mai incontrato in tutto Israele un uomo con una fede grande come la sua. Oppure ai pensieri che saranno balenati nella mente dello scriba quando il Salvatore gli disse: «tu non sei lontano dal regno di Dio». Egli aveva la capacità di saper fare uscire la parte migliore di una persona. Poche altre cose, come un complimento o un apprezzamento, sono in grado di aprire un cuore alla ricezione del vangelo. Cercate il buono nelle persone intorno a voi e fate loro sapere che le apprezzate.  

`Leggere Isaia 42:3; Colossesi 4:5-6 ed Efesini 4:15. Quali principi essenziali ci insegnano questi brani circa la condivisione della fede e la nostra relazione con gli altri?`

Quando ci esprimiamo con parole di incoraggiamento, permeate di grazia, queste esercitano un influsso positivo nella vita del nostro prossimo. Il discorso profetico di Isaia rivela che Gesù «non frantumerà la canna rotta e non spegnerà il lucignolo fumante». In altre parole, evitava accuratamente di ferire qualcuno che stava accostandosi alla verità per non spegnere anche le più flebili scintille di fede in quel cuore.

`Perché il modo di comunicare le cose è quasi più importante del contenuto? Come reagisci davanti a una frase del genere: “La verità è verità, gli altri devono solo accoglierla o respingerla”?`