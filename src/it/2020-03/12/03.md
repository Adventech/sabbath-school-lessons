---
title:  Il focus sui tempi finali dell'Apocalisse
date:  14/09/2020
---

I vangeli vertono prevalentemente attorno alla prima venuta di Cristo. Raccontano la storia della sua nascita, della sua vita e del suo ministero, della sua morte e della sua risurrezione. Sebbene parlino anche del suo ritorno, non è su quello che pongono la maggiore enfasi. Il libro dell’Apocalisse si concentra principalmente su questo conflitto lungo secoli, che attraversa tutte le epoche. Ciascuna delle sue principali profezie culmina nel glorioso ritorno del nostro Signore.

`Leggere Apocalisse 1:7; 11:15; 14:14-20; 19:11-18. A quale simile conclusione conducono tutti questi brani?`

Nell’Apocalisse, dal primo all’ultimo capitolo, l’apice di ogni profezia è il ritorno di Cristo. «… l’Agnello che è stato immolato» (Ap 5:12) tornerà nelle vesti di «Re dei re e Signore dei signori» (19:16). Sconfiggerà tutti i nemici che opprimono e perseguitano il suo popolo (17:14). Lo libererà da questo incubo del peccato, riportandolo a casa nella gloria. Il gran conflitto tra il bene e il male finirà, la terra sarà ri-creata e i salvati vivranno per sempre con il loro Signore (21:1-4).

In Apocalisse 22:7, Gesù dice: «Ecco, io vengo presto. Beato chi custodisce le parole della profezia di questo libro». L’appello finale del Salvatore a tutta l’umanità è di rispondere al suo amore, di accettare la sua grazia e di seguire la sua verità per farsi trovare pronti quando ritornerà. Il libro termina con questo invito: «Lo Spirito e la sposa dicono: “Vieni!”. E chi ode, dica: “Vieni!”» (v. 17).

Il Signore invita tutti quelli che ricercano la vita eterna ad andare verso di lui, poi chiama chi di noi ha accettato il messaggio della salvezza ed è ansioso di contribuire ad affrettare il suo ritorno, a unirsi a lui nel coinvolgere altri ad accettare il suo messaggio d’amore. Egli ci manda in missione per condividere il suo appello e preparare il mondo al suo prossimo ritorno. Non esiste niente di più gratificante che quello di unirsi a Gesù nella sua missione per questa terra. Niente di più appagante che collaborare nell’attuazione del suo piano finale di salvezza.

`«Vieni!». Giovanni scrisse questa parola circa duemila anni fa. Ma considerata la nostra comprensione sullo stato dei morti, si può dire che dal ritorno di Cristo ci separa un semplice istante dopo il riposo terreno?`