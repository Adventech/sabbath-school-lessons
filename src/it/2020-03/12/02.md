---
title:  Il messaggio di Pietro sulla verità presente
date:  13/09/2020
---

In tutta la storia della salvezza, Dio ha regolarmente inviato un messaggio speciale attraverso la parola profetica, per preparare il popolo a quello che stava per accadere. Il Signore prepara il suo popolo al futuro inviando profeti che ne rivelino il messaggio prima che sia emesso il suo giudizio (Is 46:9-10; Am 3:7). Nei giorni precedenti il diluvio mandò al mondo un avvertimento tramite Noè, avvertendo dell’imminente diluvio. In Egitto, il Signore suscitò Giuseppe, perché la gente si preparasse alla carestia durante i sette anni di abbondanza. I profeti ebrei ammonirono i capi israeliti dell’incombente distruzione di Gerusalemme per mano dell’esercito babilonese. Il messaggio di pentimento annunciato da Giovanni il battista preparò una nazione al primo arrivo di Gesù.

`Leggere 2 Pietro 1:12. Quale espressione usa Pietro per veicolare i messaggi di Dio alla sua generazione?`

`Leggere 2 Pietro 1:16-21. In cosa consisteva questo messaggio della «verità presente» che Pietro e i discepoli proclamavano?`

Il messaggio di rilevanza eterna per il primo secolo fu l’annuncio che Cristo era venuto. L’amore del Padre si era rivelato mediante il sacrificio sulla croce compiuto dal Figlio. Nonostante «il salario del peccato» fosse «la morte», grazie a Cristo la vita eterna è stata assicurata a tutti. Riceverla o meno è una nostra libera scelta (Ro 3:23; 6:23; Ef 2:8).

L’ultimo libro della Bibbia, l’Apocalisse, presenta Gesù e la sua salvezza in un contesto finale per preparare un popolo al suo imminente ritorno. Dall’inizio alla fine, l’Apocalisse rivela Gesù e la sua opera in favore dell’umanità. Cristo è il vero testimone del carattere del Padre. Egli è «il principe dei re della terra». È colui che «ci ama e ci ha liberati dai nostri peccati con il suo sangue, che ha fatto di noi un regno e dei sacerdoti al suo Dio e Padre» (Ap 1:1-6). L’Apocalisse riguarda Gesù e il suo messaggio finale per preparare il suo popolo al vicino ritorno.

`Quando pensi all’Apocalisse, cosa ti viene in mente? Le immagini relative alle bestie e ai simboli profetici sovrastano quella di Gesù? Perché credi che Gesù ci abbia fatto arrivare le profezie dell’Apocalisse? In che modo sono rivelatrici dei suoi progetti d’amore per l’umanità?`