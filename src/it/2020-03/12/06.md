---
title:  L'appello finale di Dio
date:  17/09/2020
---

`Leggere Apocalisse 14:8; 17:3-6 e 18:1-4. Grazie a questi versetti, cosa veniamo a sapere a proposito della Babilonia spirituale?`

Il termine «Babilonia», nel libro dell’Apocalisse assume il significato di un finto sistema religioso basato sulle opere dell’uomo, sulle sue tradizioni e false dottrine. Esso esalta l’essere umano e la propria arroganza a discapito di Gesù e della sua vita immacolata. Colloca le disposizioni di dotti religiosi al di sopra dei comandamenti di Dio. Babilonia rappresenta il centro dell’idolatria, dell’adorazione al sole e del falso insegnamento secondo cui l’anima sarebbe immortale. Questo sistema religioso contraffatto ha subdolamente integrato nel proprio corpo liturgico molte delle abitudini religiose dell’antica Babilonia. Il messaggio finale di Dio al nostro pianeta moribondo è quello di Gesù e della sua giustizia. «È caduta, è caduta Babilonia la grande!... Uscite da essa, o popolo mio» (Ap 18:2,4). Dio ha suscitato la nascita della Chiesa Cristiana Avventista del Settimo Giorno perché esaltasse il messaggio di Cristo in tutta la sua pienezza. Esaltare Gesù significa elevare ogni suo insegnamento, proclamare colui che è «la via, la verità e la vita» (Gv 14:6), significa smascherare gli errori di Babilonia contrapponendoli alla verità.

`Leggere Apocalisse 14:7,9-11. Quali sono gli oggetti di adorazione palesemente in contrapposizione in questi versetti?`

Apocalisse 14 parla di due diversi tipi di adorazione: quella del Creatore e quella della bestia. Entrambe ruotano attorno al giorno di adorazione stabilito da Dio, il vero sabato e il suo contraffatto sostituto. Il sabato rappresenta il riposo, la sicurezza e la certezza che in Cristo creatore e redentore abbiamo il nostro Re pronto a tornare. Il giorno contraffatto è invece simbolo di una sostituzione che si basa sul ragionamento dell’uomo e sui decreti che questi ha emanato.

`Leggere Apocalisse 14:12. Cosa dice il testo? In che modo vengono rivelate tanto la legge quanto la grazia e perché rappresentano due aspetti inseparabili del vangelo?`