---
title:  Il tempo della fine in Apocalisse
date:  15/09/2020
---

Il capitolo 14 di Apocalisse è di importanza capitale per il popolo di Dio che vivrà gli ultimi giorni della storia umana. Esso infatti annuncia l’ultimo messaggio del Signore all’umanità, un messaggio cruciale per il suo popolo e per tutti gli esseri umani.

`Leggere Apocalisse 14:14-20. Quale simbolismo è presente nell’immagine che annuncia il ritorno del Signore?`

Il simbolismo del raccolto, della messe, è comune in tutta la Scrittura ed è sempre associato al ritorno di Cristo (Mt 13:37-43; Mr 4:29). In Apocalisse 14, la mietitura del grano maturo rappresenta la redenzione dei giusti, la vendemmia dell’uva la distruzione dei malvagi. I versetti da 6 a 12 contengono un ultimo, urgente messaggio che intende preparare uomini e donne al raccolto finale della terra.

`Leggere Apocalisse 14:6-7. Qual è la sostanza del messaggio contenuto in questi due versetti? Perché ci aiutano a capire chi siamo in quanto avventisti del settimo giorno?`

Il messaggio del primo angelo in Apocalisse 14 fa appello alla generazione del ventunesimo secolo che si strugge per dare un senso alle proprie esistenze. Presenta il vangelo della grazia di Dio che offre il perdono a tutti. Ci purifica dal senso di colpa e ci dà la forza necessaria per essere vincitori. Questo messaggio ci autorizza a valorizzare la nostra persona per il semplice fatto che Cristo ci ha creati e redenti. Sottolinea che un giorno tutte le ingiustizie termineranno grazie al giudizio finale divino.

«Gli avventisti del settimo giorno hanno un incarico speciale da svolgere nel mondo come sentinelle e portatori di luce. A loro è stato affidato l’ultimo messaggio per un mondo che sta per perire. Su loro risplende la meravigliosa luce della Parola di Dio. A loro è stata affidata un’opera della massima importanza: la proclamazione del primo, del secondo e del terzo messaggio; nessun’altra attività deve essere di così grande importanza da distogliere la loro attenzione» - EV, p. 119.

`Cosa si deve fare perché queste parole giungano al nostro cuore?`