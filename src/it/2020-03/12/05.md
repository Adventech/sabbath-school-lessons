---
title:  Comprendere meglio il messaggio di Dio
date:  16/09/2020
---

Il messaggio finale di Apocalisse presenta Gesù al culmine della sua grazia salvifica per l’umanità (Ap 14:6). È un appello sincero a “temere” Dio in tutto quello che facciamo, a rispettare i suoi comandamenti, a rispettare la sua legge alla luce del giudizio (v. 7). Temere Dio è un concetto in qualche modo legato al nostro modo di pensare. È un appello a vivere per soddisfarlo e collocarlo al primo posto in ogni nostra riflessione; consiste in un atteggiamento di ubbidienza che ci consente di vivere esistenze consacrate (Pr 3:7; At 9:31; 1 P 2:17). Questo messaggio ci invita inoltre a dare gloria a Dio, e questo succede quando si agisce in una determinata maniera in ogni circostanza della vita.

`Leggere Ecclesiaste 12:13-14 e 1 Corinzi 6:19-20. Cosa significa “temere Dio” e contemporaneamente “dargli gloria”?`

In un’epoca segnata dall’irresponsabilità morale, dove milioni di individui sono convinti di dovere rispondere solo a se stessi e a nessun altro, questo messaggio, che annuncia il giudizio, ci ricorda invece che siamo responsabili delle nostre azioni. Esiste un nesso tra un atteggiamento di riverenza per Dio e il giudizio. L’ubbidienza è il frutto di un rapporto salvifico con Cristo; solo la sua giustizia è sufficientemente buona da farci passare indenni il giudizio e, in essa, noi siamo al sicuro. Mediante questa giustizia, viviamo per glorificare il suo nome in ogni nostro comportamento.

`Leggere Apocalisse 14:7,11; Genesi 2:1-3 ed Esodo 20:8-11. Qual è la base della vera adorazione di Dio e in che misura il sabato riflette questa comprensione?`

Satana ha attaccato il sabato perché sa che rappresenta il fulcro dell’adorazione, in quanto esalta Cristo creatore, lanciando un appello a ogni uomo e donna affinché adorino «colui che ha fatto il cielo, la terra, il mare e le fonti delle acque» (Ap 14:7). Il sabato parla con autorevolezza in un’epoca segnata dall’evoluzione. Ci richiama ad adorare Gesù, il quale ci ha creato e ci ha trasmesso il senso profondo del nostro vero valore in lui.