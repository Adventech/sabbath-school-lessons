---
title:  Paolo, il mezzo scelto da Dio
date:  22/09/2020
---

Quando Paolo accettò Cristo, la sua vita cambiò drasticamente. Gesù gli offrì un futuro completamente nuovo. Lasciò la sua zona di conforto per vivere esperienze che difficilmente si sarebbe potuto immaginare. Grazie alla guida dello Spirito Santo, l’apostolo Paolo proclamò la Parola di Dio a migliaia di persone in tutta l’area mediterranea. La sua testimonianza ha cambiato il corso della storia del cristianesimo e del mondo.

`Leggere Atti 9:3-6,10-20. Da cosa si deduce che Gesù aveva riservato uno scopo divino alla vita di Paolo?`

Gesù si sceglie spesso i candidati più inaspettati per testimoniare del suo nome. Basti pensare agli indemoniati, alla Samaritana, alla prostituta, all’esattore delle tasse, ai pescatori galilei e ora a uno spietato persecutore dei cristiani. Tutte queste persone sono state trasformate dalla sua grazia, poi inviate con la gioia nei loro cuori per raccontare quello che Cristo aveva fatto; nessuno si è mai stancato di farlo sapere. Le cose che Cristo aveva fatto per loro erano talmente straordinarie da doverle condividere. Non potevano rimanere in silenzio.

`Confrontare Atti 28:28-31 con 2 Timoteo 4:5-8. Cosa ci fa capire che Paolo non ha mai vacillato dal suo impegno di dedicarsi totalmente a Cristo e all’opera missionaria?`

Al termine della sua vita, mentre si trova a Roma agli arresti domiciliari, Paolo afferma: «questa salvezza di Dio è rivolta alle nazioni; ed esse presteranno ascolto» (At 28:28). Il testo dice che egli riceveva tutti quelli che andavano a visitarlo e a tutti predicava la Parola (vv. 30,31). Poco prima di morire esorta Timoteo a compiere l’opera di evangelista, e può dichiarare di se stesso: «Ho combattuto il buon combattimento, ho finito la corsa, ho conservato la fede» (2 Ti 4:7).

Forse la nostra chiamata non sarà “scenica” come quella ricevuta da Paolo, ma Dio ci invita a partecipare con lui in quest’opera di cambiamento del mondo. È evidente che, nonostante le tremende prove affrontate negli anni (2 Co 11:25-30), Paolo sia rimasto fedele alla sua chiamata nel Signore. La storia di questo ex persecutore dei cristiani, diventato poi il più influente difensore della fede cristiana (dopo Gesù), resta una straordinaria testimonianza di quello che il Signore può fare attraverso una persona che decide di dedicare la propria vita alla sua opera.

`Che cosa ti ha chiamato a fare il Signore?`