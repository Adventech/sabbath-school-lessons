---
title:  L'impegno dell'amore
date:  24/09/2020
---

Al termine della conversazione tra Pietro e Gesù, due uomini camminano sulla spiaggia. Mentre le onde lambiscono la riva, Gesù spiega il prezzo del discepolato. Vuole che Pietro sappia chiaramente cosa lo aspetta se accetterà di seguire l’invito a «pascere il suo gregge».

`Leggere Giovanni 21:18-19. Cosa rivela Gesù a Pietro in merito al prezzo del discepolato? Perché gli fa una rivelazione così sconvolgente?`

Con quelle parole, Cristo anticipa il martirio che un giorno Pietro avrebbe subìto. Le sue mani sarebbero state legate a una croce. Con questa rivelazione, Gesù intende offrire al discepolo una possibilità di scelta. Gli stava prospettando la gioia più grande della vita: conquistare persone per il regno di Dio. Nel giorno della Pentecoste avrebbe visto migliaia di uomini e donne venire a Cristo, avrebbe compiuto miracoli nel suo nome e gli avrebbe reso gloria in presenza di decine di migliaia di individui. Avrebbe sperimentato la gioia eterna della comunione con Cristo nel compimento della sua missione. Ma a Pietro fu chiesto di prendere un impegno consapevole, perché ora sapeva che nessun sacrificio sarebbe stato eccessivo per unirsi a Cristo nella sua missione rivolta al mondo.

`Leggere 1 Giovanni 3:16-18. Per Giovanni, l’amore è più di una vaga astrazione. Qual è la sua definizione di sacrificio d’amore supremo?`

Nell’eternità nulla di quello che avremo fatto su questa terra ci sembrerà un sacrificio. Il nostro investimento in termini di tempo ed energie sarà premiato. Che bello trasformare l’amore in azione, passare dalle intenzioni all’impegno concreto. Quando rispondiamo all’amore divino, senza risparmiarci nel servizio, per testimoniare al prossimo in qualità di ambasciatori di Cristo, adempiamo il senso della nostra vita e sperimentiamo la più grande gioia che essa possa offrire. «Se sapete queste cose, siete beati se le fate» (Gv 13:17). La gioia più grande della vita e la felicità eterna dipendono dalla capacità di dare un senso compiuto alla nostra esistenza glorificando Dio, e condividendo il suo amore e la verità con il mondo.

`Non è facile concentrarsi sul concetto di eternità, quando conosciamo solo l’orizzonte finito e limitato del tempo. Prova però a immaginare come sarà la vita eterna, sapendo che andrà ben oltre le migliori soddisfazioni sperimentate qui, in questo breve lasso di tempo.`