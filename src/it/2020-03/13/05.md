---
title:  Le esigenze dell'amore
date:  23/09/2020
---

L’amore si manifesta sempre nell’azione. Il nostro amore per Cristo ci costringe a fare qualcosa per questa umanità perduta. Lo disse chiaramente Paolo rivolgendosi alla chiesa di Corinto: «Poiché l’amore di Cristo ci costringe» (2 Co 5:14). Il cristianesimo non consiste principalmente nell’abbandonare le cose malvagie per essere salvati. Gesù non fece nulla del genere, anzi, rinunciò alle cose buone perché altri potessero essere salvati. Egli non ci invita a donare semplicemente il nostro tempo, i nostri talenti e tesori alla sua causa; ci invita a donare la nostra vita.

Nel corso di un incontro mattutino con i discepoli, lungo le rive del mar di Galilea, evidenziò in modo brillante le esigenze dell’amore divino.

`Leggere Giovanni 21:15-19. Quale domanda e perché Gesù ripete per ben tre volte a Pietro e cosa risponde il discepolo?`

Pietro rinnegò tre volte il suo Signore e Gesù ottenne una triplice risposta d’amore dalle sue labbra. Alla presenza dei discepoli, il Maestro stava ricostruendo in Pietro la fiducia nel perdono e nel fatto che egli contasse ancora su di lui per contribuire alla sua causa.

`Rileggere Giovanni 21:15-19, con particolare attenzione alla riaffermazione dell’amore di Pietro per Cristo. Come replica quest’ultimo?`

L’amore divino è attivo, non passivo. L’amore genuino è più profondo di un caloroso sentimento, di un’idea affettuosa. Esso implica il coinvolgimento, ci costringe ad agire. Ci guida a raggiungere un mondo perduto popolato da figli di Dio che hanno un disperato bisogno di aiuto. Quando Gesù disse a Pietro: «pasci i miei agnelli», si trattava di un ordine, ma anche di una consolante rassicurazione. Il Maestro sollecitava una risposta all’amore e incoraggiava altresì Pietro a proseguire nella sua opera, malgrado il suo vergognoso atteggiamento in occasione dell’arresto di Gesù, quando non solo negò di conoscerlo, ma lo fece anche con delle maledizioni, esattamente come il Salvatore gli aveva predetto.

Qual è il punto? Anche nel caso tu abbia fallito e che più di una volta abbia rinnegato il tuo Signore con i tuoi comportamenti, permane la buona notizia di una grazia sempre disponibile. Nella sua opera c’è ancora spazio per il tuo contributo, se sarai disposto a offrirlo.

`Ti è mai successo di rinnegare il Signore, come accadde a Pietro?`