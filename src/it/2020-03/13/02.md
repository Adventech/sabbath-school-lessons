---
title:  L'amore di Cristo disposto al sacrificio
date:  20/09/2020
---

L’apostolo Paolo ci incoraggia a “lasciare” o “consentire” ai pensieri di Cristo di dimorare in noi. La cosa solleva interessanti domande: come sono i pensieri di Cristo? Da quali intenzioni sono diretti? Qual è l’essenza del suo pensiero?

`Leggere Filippesi 2:5-11. Quali sono le intenzioni e i pensieri che hanno governato l’intera vita di Cristo?`

Gesù è uguale a Dio dall’eternità. Lo dichiara Paolo con queste parole: «il quale, pur essendo in forma di Dio, non considerò l’essere uguale a Dio qualcosa a cui aggrapparsi gelosamente» (v. 6). La parola «forma» deriva dal greco morphē e designa la vera essenza di una cosa. Unisce due elementi di pari valore. Leggiamo il commento del SDA Bible Commentary: «Ciò colloca Cristo in una condizione paritaria con il Padre e lo pone ben al di sopra di ogni altro potere. Paolo lo sottolinea per ritrarre in modo più limpido la profondità dell’umiliazione volontaria subita da Cristo» - vol. 7, p. 154. A proposito della sua natura eterna, Ellen G. White aggiunge: «Egli possiede la vita, una vita propria, non ricevuta» - DA, p. 530 [401].

Gesù, uguale a Dio dall’eternità, «svuotò se stesso» (v. 7), un’altra interessante espressione greca, che letteralmente si potrebbe tradurre “si privò”. Egli si privò intenzionalmente dei suoi privilegi e delle prerogative derivanti dall’essere uguale a Dio, per assumere la forma di uomo e diventare un umile servitore dell’umanità. In quanto servitore rivelò all’intero universo la legge d’amore del cielo, e alla fine compì l’atto supremo di amore sulla croce, donando la sua vita per salvare le nostre.

L’essenza del pensiero di Cristo era l’amore disposto al sacrificio. Seguire Gesù significa amare come lui ha amato, servire come lui ha servito. Consentirgli, mediante lo Spirito Santo, di svuotare la nostra egoistica ambizione ci costerà qualcosa. A Gesù è costato tutto. Ma la Scrittura dice: «perciò Dio lo ha sovranamente innalzato e gli ha dato il nome che è al di sopra di ogni nome» (v. 9).

Il cielo vale qualsiasi sacrificio si possa compiere su questa terra. Ce ne saranno lungo la strada, ma le gioie del servizio saranno maggiori e la felicità di vivere con Gesù per l’eternità li renderà pressoché insignificanti.

`Qual è l’ultima volta che hai rinunciato al tuo io per amore di Cristo?`