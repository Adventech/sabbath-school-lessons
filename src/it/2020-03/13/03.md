---
title:  Appello all'impegno
date:  21/09/2020
---

Prova a metterti nei panni di Pietro e Giovanni. Il sole è appena sorto in una radiosa mattinata della Galilea, scacciando il freddo dell’aria notturna. I tuoi pensieri sono concentrati solo su una cosa: pescare, pescare più pesce che si può. La pesca è andata bene negli ultimi tempi e ti aspetti un’altra giornata positiva. Poi, nella prima luce del mattino, ecco, vedi avvicinarsi Gesù di Nazaret. Non immagini nemmeno lontanamente che nel giro di pochi istanti la tua vita cambierà e non sarai mai più lo stesso.

`Leggere Matteo 4:18-20. Perché Pietro e Giovanni sono disposti a prendere un impegno così radicale tanto da seguire Gesù? Quali elementi rivelano che li sta chiamando a una missione ben più alta della pesca?`

Il Vangelo di Giovanni (1:35-42) ci fa capire che quegli uomini avevano già sentito parlare di Gesù da più di un anno, tuttavia non hanno ancora preso un impegno convinto nei suoi confronti. Eppure, nell’atteggiamento, nelle sembianze, nei gesti e nelle parole di quell’uomo deve esserci qualcosa che indica a quei pescatori di trovarsi davanti a una chiamata divina. Il motivo per cui abbandonano le loro barche, la loro occupazione, persino le famiglie per seguirlo è la sensazione di essere chiamati a un compito di un certo spessore. Questi normali pescatori capiscono di essere stati chiamati a una missione straordinaria. Forse Dio non ti inviterà oggi a lasciare la tua professione, comunque ti chiama a un compito eccezionale: condividere il suo amore e testimoniare la sua verità per la gloria del suo nome.

`Considera la chiamata di Matteo, l’esattore delle tasse, nel Vangelo di Matteo 9:9. Cosa ti pare particolarmente rilevante in questo passo?`

Nel mondo Romano gli esattori delle tasse erano spesso degli estorsori che si approfittavano della loro posizione ufficiale per opprimere la gente comune. Erano tra i personaggi più odiati e detestati di tutto Israele. L’invito di Cristo, «seguimi», presuppone che Matteo avesse già sentito parlare di lui e che nel suo cuore ci fosse il desiderio di seguirlo. Quando giunge l’invito, Matteo è pronto. È stupito perché Cristo lo ha accettato e sta per farlo diventare uno dei suoi discepoli. 

Nel profondo del cuore di ciascuno di noi, si nasconde il desiderio di una vita più significativa, di vivere per qualcosa che valga la pena, per un proposito più alto e nobile. Ecco, quindi, che Cristo ci invita a seguirlo, proprio come ha fatto con Matteo.