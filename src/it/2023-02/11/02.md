---
title:  Resistenza tenace
date:   04/06/2023
---

Come abbiamo letto in Apocalisse 14:7, il Signore lancia un appello a tutti gli esseri umani perché adorino il Creatore. È il messaggio del primo angelo. 

Al v. 8, il Signore ci ammonisce contro «Babilonia», un falso sistema religioso che affonda le radici nell’antica Babilonia. È il messaggio del secondo angelo.

Ai vv. 9 e 10 il terzo angelo ci mette in guardia dall’adorare la bestia, dichiarando ad alta voce: «Chiunque adora la bestia e la sua immagine, e ne prende il marchio sulla fronte o sulla mano, egli pure berrà il vino dell’ira di Dio».

`Leggere Apocalisse 14:12. Quali sono le due caratteristiche del popolo di Dio enunciate in questo versetto? Perché sono entrambe importanti?`

«Costanza» viene dalla parola greca hupomone, che sarebbe più fedelmente traducibile con «tenace resistenza». Dio potrà contare negli ultimi tempi su un suo popolo che gli sarà leale anche di fronte alla contestazione e alla violenta persecuzione. Queste persone, per mezzo della sua grazia, opporranno una resistenza tenace e vivranno una vita di ubbidienza, con Dio al centro.

L’adorazione del Creatore (Ap 14:7) è in diretta contrapposizione a quella della bestia (v. 9) e trova espressione in un popolo che osserva i comandamenti di Dio e ha la fede in Gesù (v. 12). Questo conflitto finale, sulla fedeltà nei confronti di Cristo o del potere della bestia, gira attorno all’adorazione e il sabato sarà la cartina di tornasole della battaglia tra il bene e il male.

`Leggere Romani 8:1-4; Efesini 2:8-10 e Colossesi 1:29. Secondo questi versetti, vivere per fede quale risultato produce?`

Vivendo per fede riceviamo la sua grazia e la nostra esistenza viene trasformata. Il popolo fedele e impegnato per il Salvatore non solo avrà la fede «in» Gesù, ma anche la fede «di» Gesù. Grazie alla qualità di questa fede resteranno leali fino alla morte, proprio come Cristo.

`Quanto ritieni di essere fedele nelle piccole cose? Quanto può incidere questo tuo atteggiamento quando arriveranno le prove vere? Cfr. Lu 16:10`