---
title:  Quelli che seguono l’Agnello
date:   07/06/2023
---

`Leggere Apocalisse 13:1,2. Da dove proviene questa bestia e chi le conferisce la sua autorità?`

La prima bestia di Apocalisse 13 riceve il potere, il trono e la grande autorità dal dragone. Apocalisse 12:9 e 20:2 identificano il dragone con Satana. Egli è un nemico astuto e agisce servendosi di forze terrene. Apocalisse 12:3-5 dice che questo «dragone» tenterà di distruggere il «figlio maschio» appena partorito; figlio maschio che viene «rapito vicino a Dio e al suo trono». 

Ovviamente, il riferimento è a Gesù Cristo. Nel tentativo di uccidere il piccolo Gesù, Satana si affidò a Erode e alla Roma imperiale. Al termine della vita di Gesù, un governatore romano, Pilato, lo condannò a morte, un boia romano lo inchiodò alla croce crudele, un soldato romano lo infilzò con una lancia e alcuni soldati romani rimasero a guardia della sua tomba. Secondo Apocalisse 13:2, il dragone, Satana, servendosi della Roma pagana, darebbe il trono del suo governo a questa bestia emergente.

«Il dragone, seppure rappresentazione principale di Satana, in un senso secondario è simbolo dell’Impero romano… Il potere che gli è succeduto, e che ha ricevuto dal dragone “la sua potenza, il suo trono e una grande autorità“ è con chiara evidenza la Roma papale» - 7BC, p. 817.

Lo storico A.C. Flick spiega che «dalle rovine della Roma politica sorse un grande impero morale, sotto forma “gigante” della chiesa romana» - The Rise of the Medieval Church (1900), p. 150, citato in 7BC, p. 817.

`Leggere Apocalisse 13:3 e 14:4. Quali immagini contrapposte presentano questi versetti?`

In contrasto con «tutto il mondo», che segue la bestia, Dio disporrà di un popolo che invece «seguirà l’Agnello». Come sempre, ci saranno due schieramenti contrapposti, bisognerà scegliere l’uno o l’altro; con Gesù o contro di lui. Allora come oggi non potrà esistere una posizione neutrale. Chi non si impegna convintamente per Gesù sta schierandosi, consapevolmente o meno, dall’altra parte.

`«Sarete odiati da tutti a causa del mio nome; ma chi avrà perseverato sino alla fine sarà salvato» (Mt 10:22). Pensi di essere pronto a resistere fino alla fine?`