---
title:  Approfondimento
date:   09/06/2023
---

«Fin dalle origini del conflitto in cielo, lo scopo di Satana è stato quello di abolire la legge di Dio. Per questo egli si ribellò a Dio e, una volta espulso dal cielo, proseguì la sua lotta sulla terra. Ingannare gli uomini e indurli a trasgredire la legge divina è la meta che persegue con ostinazione. Se ciò si realizza mediante il rifiuto di tutta la legge di Dio o il rigetto di uno dei suoi precetti, il risultato finale sarà identico… 

Per gettare il discredito sui princìpi divini, Satana ha alterato le dottrine della Bibbia al punto tale che vere e proprie eresie si sono introdotte nella fede di migliaia di persone che affermano di credere nelle Scritture. L’ultimo grande conflitto fra la verità e l’errore costituirà la battaglia finale della lotta secolare contro la legge di Dio. Noi stiamo per affrontare una lotta fra le leggi degli uomini e i precetti di Dio, fra la religione delle Scritture e la religione delle favole e della tradizione» - GC, 582 [p. 455].

Nell’Apocalisse, adorazione e creazione sono indissolubilmente collegate. L’essenza del gran conflitto tra bene e male, e le questioni inerenti al marchio della bestia, ruotano attorno a un tema: se Dio sia degno o meno di essere adorato.

Il concetto di Cristo creatore, lo ribadiamo, è il vero nocciolo dell’osservanza del sabato. Gesù sottolinea coerentemente l’importanza di quel giorno di cui lui stesso si definisce «signore» (Mt 12:8; Mr 2:28; Lu 6:5). 

Il sabato rappresenta un memoriale eterno della nostra identità. Ci ricorda chi siamo in quanto esseri umani, attribuisce valore a ogni individuo e rinforza costantemente l’idea che siamo esseri creati e che chi lo ha fatto è meritevole della nostra fedeltà e adorazione. Questo è il vero motivo per cui Satana odia così tanto il sabato. Questo giorno è l’anello d’oro che ci unisce al Creatore e per questo giocherà un ruolo determinante nel momento della crisi finale.

**Domande per la condivisione**

`1. Su quali principi basilari la bestia che viene dal mare rivendica la sua autorità? In che modo atteggiamenti analoghi possono alloggiare nel cuore a nostra insaputa?`

`2. Quali argomenti utilizzeresti con chi afferma che l’idea di un Satana letterale sia una superstizione primitiva che la cultura e l’istruzione, o per lo meno le persone intelligenti, non dovrebbero considerare seriamente?`