---
title:  Gesù, nostro unico mediatore
date:   08/06/2023
---

`Leggere Apocalisse 13:4,5. Quali segni distintivi del marchio della bestia scopriamo da questi passi?`

La bestia di Apocalisse è un potere religioso apostata che sorge dalla Roma pagana e si ingrandisce fino a diventare un sistema mondiale di adorazione. Al capitolo 13:5 viene definita un potere blasfemo. Nel Nuovo Testamento la blasfemia è equiparata all’assunzione dei privilegi e delle prerogative di Dio.

`Leggere Luca 5:18-26 e Giovanni 10:33. Quali due aspetti della blasfemia sono identificati in questi versetti?`

Gesù fu accusato di blasfemia dai capi religiosi. Nel suo caso le accuse furono ingiuste perché egli aveva tutta la potenza e le prerogative di Dio, compreso il diritto di perdonare i nostri peccati. Semplicemente perché Gesù è Dio o, come lui stesso ha efficacemente espresso, «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre; come mai tu dici: “Mostraci il Padre”?» (Gv 14:9).

1 Timoteo 2:5 spiega che esiste un solo mediatore tra Dio e l’umanità, Gesù Cristo uomo. Al contrario, la Chiesa cattolica romana insegna che il sacerdote funge da mediatore tra Dio e l’umanità peccatrice; ma dal momento che il sacerdote stesso è un essere umano peccatore, egli non può fungere da mediatore, anzi, anche a lui ne serve uno. La blasfemia viene altresì definita come la pretesa da parte di un uomo di essere Dio o di sostituirlo. Ecco due dichiarazioni tratte da fonti autorevoli cattoliche: «Il papa assume una così elevata dignità da non potere essere un semplice uomo… è come se fosse Dio sulla terra» - L. Ferraris, articolo 2 nel suo Prompta Bibliotheca (1763), vol. 6, pp. 25-29.

Papa Leone XIII si vantò: «Noi [i papi] deteniamo su questa terra il posto del Dio onnipotente» - The Great Encyclical Letters of Pope Leo XIII, Benzinger, New York, 1903, p. 193.

Queste rivendicazioni assumono ulteriore rilevanza nel momento in cui capiamo che il termine «anti», come nel caso di anticristo, non sempre significa «contro», ma può anche voler dire «al posto di»; ne consegue che anticristo significa ugualmente «al posto di Cristo».