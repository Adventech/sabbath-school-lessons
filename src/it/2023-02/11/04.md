---
title:  Si raccoglie ciò che si è seminato
date:   06/06/2023
---

La profezia sul marchio della bestia riguarda l’intolleranza religiosa, il boicottaggio economico, la persecuzione e alla fine una condanna a morte. Sorprendentemente, è anche un messaggio di incoraggiamento. Anche nell’epoca più buia della storia, Dio sosterrà quelli che «osservano i comandamenti di Dio e la fede in Gesù» (Ap 14:12). Tra questi comandamenti, naturalmente, c’è il sabato in quanto settimo giorno.

La profezia sul marchio della bestia del capitolo 13 rivela la parte peggiore, il picco di febbre assoluto della guerra scatenata da Satana contro Dio. La sua prima strategia di questa campagna è l’inganno. Apocalisse 13 ci parla di un tempo futuro nel quale il diavolo agirà per mezzo di un potere politico-religioso terreno chiamato bestia, ricorrendo all’uso della forza. La persecuzione religiosa non è certamente una novità. C’è sempre stata fin da quando Caino uccise Abele, perché quest’ultimo aveva adorato secondo le indicazioni divine (Ge 4:1-8). Gesù ha detto che la persecuzione avrebbe riguardato anche i credenti del primo secolo e sarebbe proseguita in ogni epoca: «anzi, l’ora viene che chiunque vi ucciderà, crederà di rendere un culto a Dio» (Gv 16:2; cfr. Mt 10:22; 1 P 4:12). La profezia sul marchio della bestia riguarda l’anello finale di questa catena demoniaca. Analogamente alle persecuzioni passate, ha lo scopo di costringere chiunque a conformarsi a un certo impianto di credenze e a un sistema di adorazione imposto.

`Leggere Apocalisse 13:15,17. Cosa dovrà affrontare il popolo di Dio degli ultimi tempi durante la crisi finale?`

Secondo la profezia, la persecuzione inizierà con delle sanzioni economiche: «Nessuno poteva comprare o vendere» senza portare il «marchio». Quando questo avverrà, la stragrande maggioranza capitolerà. Chiunque vi si opponga andrà incontro alla pena di morte. Satana, quando arriverà la prova finale, attraverso dei compromessi nella loro vita, sta preparando persone che si professano cristiane a ricevere il marchio della bestia. L’amore di Dio per ciascuno di noi ci rafforzerà e ci preserverà durante quest’ultima tribolazione.

`Leggere Galati 6:7-9. Pur se queste parole non sono scritte nel contesto degli eventi finali, perché il principio espresso acquisisce estrema importanza nell’ottica delle questioni relative al marchio della bestia e alla nostra resistenza?`