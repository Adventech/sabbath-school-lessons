---
title:  La lotta cosmica
date:   05/06/2023
---

`Leggere Matteo 27:45-50. Che cosa ha sperimentato Gesù sulla croce? Cosa intendeva dire quando chiede al Padre il perché del suo abbandono? In che modo questa scena ci aiuta a comprendere cosa significhi «avere la fede di Gesù»?`

Inchiodato alla croce, avvolto dalle tenebre, appesantito dalla colpa, dalla vergogna e dalla condanna dei peccati del mondo, interrotto il flusso con l’amore del Padre, Gesù dipendeva dalla relazione che per tutta la vita aveva avuto con Dio. Mediante una vita di totale dipendenza da lui, anche nei momenti migliori, si era preparato per quelli peggiori, e anche per la croce. Il Salvatore aveva fiducia, nonostante le circostanze di quella situazione giustificassero la presenza del dubbio. Anche quando pareva che Dio lo avesse abbandonato, Gesù non si è arreso. «In mezzo alle tenebre orrende, apparentemente abbandonato da Dio, Cristo aveva bevuto sino in fondo la coppa del dolore umano. In quelle ore terribili aveva confidato nella benevola accettazione del suo sacrificio, di cui il Padre aveva testimoniato nel passato… Per fede Cristo riportò la vittoria» - DA, 756 [p. 565]. 

La fede di Gesù è talmente profonda, responsabile e devota che tutti i demoni del cosmo e le prove della terra non sarebbero in grado di scuoterla. È una fede che confida quando non può vedere, che crede quando non può comprendere, che permane anche quando non c’è niente a cui aggrapparsi. Questa «fede di Gesù» è essa stessa un dono che riceviamo per fede e che ci accompagnerà quando attraverseremo la crisi che è davanti a noi. Grazie alla «fede di Gesù» che dimora nel nostro cuore possiamo adorare Cristo in quanto essere supremo e resistere tenacemente quando il marchio della bestia acquisirà ulteriore forza.

Pur tuttavia, non si tratta di qualcosa che spunta improvvisamente dal nulla. Chi crede in Dio ha imparato a vivere per fede giorno dopo giorno, a partire dal presente; nei tempi buoni come in quelli meno buoni, quando sente Dio vicino o quando sembra lontano, non ha importanza. «Il giusto vivrà per fede» (Ga 3:11; cfr. Eb 2:4). Il tempo della preparazione è adesso; ogni prova affrontata oggi, se sopportata con fede, porterà frutti preziosi nella nostra vita.

`Pensa a un momento particolare nel quale il mondo sembrava crollarti addosso e tutto quello cui potevi aggrapparti era la fede. Come ne sei uscito? Che cosa hai imparato? Quali particolari della tua esperienza potrebbero aiutare altre persone alle prese con qualcosa di analogo?`