---
title:  La misericordia e il giudizio divini
date:   24/04/2023
---

Croce e giudizio rivelano che Dio è giusto e misericordioso. La legge infranta esige la morte del peccatore. La giustizia dichiara: «il salario del peccato è la morte». La misericordia ribatte: «il dono di Dio è la vita eterna in Cristo Gesù, nostro Signore» (Ro 6:23). 

Se fosse stato possibile cambiare o abolire la legge di Dio, la morte di Cristo sarebbe risultata del tutto superflua. Al contrario, essa stabilisce la natura eterna della legge, e quest’ultima è il fondamento su cui poggia il giudizio.

`Leggere Apocalisse 20:12. In che modo saremo giudicati? Qual è la relazione tra le nostre buone opere e la salvezza?`

Le azioni rendono manifeste le nostre scelte e la nostra lealtà nei confronti di Dio. «Infatti è per grazia che siete stati salvati, mediante la fede… Non è in virtù di opere affinché nessuno se ne vanti» (Ef 2:8,9). Ma quando Cristo ci salva, ci cambia: «Infatti siamo opera sua, essendo stati creati in Cristo Gesù per fare le opere buone, che Dio ha precedentemente preparate affinché le pratichiamo» (v. 10).

Le nostre buone opere, potenziate dallo Spirito Santo, non ci salvano, ma attestano che la nostra fede è genuina. Il giudizio finale di Dio smaschererà ogni messinscena, ipocrisia, falsità, e ci penetrerà fino in fondo all’animo. Nel descrivere la nostra posizione davanti a Dio, Ellen G. White ci offre questo acuto inserto che ci mostra come vangelo e giudizio vadano di pari passo: «Il fatto che il popolo riconosciuto da Dio come suo sia raffigurato davanti al Signore in abiti sporchi, dovrebbe indurre all’umiltà e a un profondo esame di coscienza tutti quelli che professano il suo nome. Quanti realmente purificano la loro anima con l’ubbidienza alla verità avranno una modesta opinione di se stessi. Più considerano il carattere immacolato di Cristo, più forte sarà in loro il desiderio di ispirarsi alla sua immagine, e meno santità e purezza scopriranno in se stessi. Però nel renderci conto del nostro stato di colpevolezza dobbiamo fare affidamento su Cristo come nostra giustizia, nostra santificazione e redenzione. Non possiamo replicare alle accuse di Satana nei nostri confronti: solo Gesù ci può difendere validamente. Solo lui può imporre il silenzio all’accusatore con argomenti basati non sui nostri meriti, ma sui suoi» - 2TT, 174 [p. 118].

`In che modo queste parole presentano l’inseparabilità del vangelo dal giudizio? Quale speranza pensi di trarre da questo legame inscindibile?`