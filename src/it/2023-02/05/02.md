---
title:  L’importanza dell’ora del giudizio
date:   23/04/2023
---

L’ultimo libro della Bibbia, l’Apocalisse, si concentra sulla fase decisiva del conflitto tra il bene e il male. Lucifero, un angelo ribelle, ha sfidato la giustizia, l’equità e la saggezza divine, sostenendo che Dio è stato ingiusto nel modo di amministrare l’universo. Il giudizio finale di Apocalisse si colloca al centro di questa disputa sul carattere di Dio.

`«Temete Dio e dategli gloria, perché è giunta l’ora del suo giudizio. Adorate colui che ha fatto il cielo, la terra, il mare e le fonti delle acque» (Ap 14:7). Perché è significativo il fatto che il primo angelo, subito dopo averci parlato del «vangelo eterno», citi il giudizio di Dio? Cosa ha a che vedere il «vangelo eterno» con quel giudizio?`

Il vangelo e il giudizio, entrambi presenti nel messaggio del primo angelo, sono inseparabilmente intrecciati. Se non fosse per il vangelo eterno, non avremmo alcuna speranza in fase di giudizio. Quel vangelo, come vedremo, rappresenta in realtà la nostra unica speranza. Nessuno può confutare il fatto che parte del suo contenuto riguardi proprio l’annuncio del giudizio.

In questa fase, i mondi non caduti vedranno che Dio ha fatto tutto quello che poteva per salvare ogni essere umano. Il giudizio rivela la sua giustizia e la sua misericordia, ci dice qualcosa sul suo amore e sulla sua legge; ci parla della sua grazia salvifica e della sua potenza liberatrice.

Il giudizio è parte della soluzione definitiva al problema del peccato. Durante il gran conflitto tra il bene e il male nell’universo, Dio ha risposto alle accuse di Satana sulla croce, ma nella fase del giudizio rivelerà di aver fatto tutto quello che era possibile per salvarci e guidarci verso quella croce.

I registri infiniti, minuziosi, dettagliati ed esatti verranno aperti (Da 7:10). Siamo talmente preziosi agli occhi di Dio che l’intero universo si fermerà per considerare le scelte che abbiamo fatto, alla luce del corteggiamento dello Spirito Santo e la redenzione che Cristo ci ha offerto gratuitamente sulla croce al Calvario.

`Leggere attentamente Salmo 51:1-4, in particolare l’ultimo versetto. Secondo quello che leggiamo, qual è il senso e lo scopo del giudizio?`