---
title:  Un assaggio del cielo
date:   26/04/2023
---

In Apocalisse 4, Giovanni osserva una porta aperta nel cielo e riceve questo invito: «Sali quassù e ti mostrerò le cose che devono avvenire in seguito» (v. 1). Gesù invita l’apostolo a guardare attraverso la porta del santuario celeste, per vedere scene eterne nel gran conflitto tra il bene e il male. Anche noi, come Giovanni, possiamo dare un’occhiata oltre quella porta e ricevere un assaggio del piano eterno della salvezza. Siamo testimoni di situazioni che vengono decise nel tribunale del cielo, questioni di fondamentale importanza che emergono dal conflitto tra bene e male e che si dipanano davanti ai nostri occhi.

`Leggere Apocalisse 4:2-4. Quali analogie riscontri con la scena del giudizio descritta in Daniele 7?`

Lo scenario è evidentemente quello di una stanza del trono. Dio padre è assiso su quel trono circondato da creature celesti. Il lampo e il fulmine sono il simbolo del suo giudizio. Al versetto 4 si parla di ventiquattro anziani presenti in quella stanza. Di chi si tratta? Nell’antico Israele c’erano ventiquattro divisioni nel sacerdozio dei leviti. Questi sacerdoti rappresentavano le persone davanti a Dio. In 1 Pietro 2:9, l’apostolo afferma che i credenti del Nuovo Testamento sono una «stirpe eletta», un «sacerdozio regale». Quei ventiquattro anziani potrebbero rappresentare tutti i redenti che un giorno gioiranno attorno al trono di Dio, oppure le persone risorte alla risurrezione di Cristo e ascese in cielo insieme a lui (Mt 27:52; Ef 4:7,8).

Quale che sia l’ipotesi corretta, si tratta di un bell’evento. Intorno al trono divino ci sono alcuni dei redenti provenienti dalla terra, i quali hanno affrontato le tentazioni, esattamente come noi oggi, e le hanno sconfitte per merito della grazia di Cristo e della potenza dello Spirito Santo. Sono vestiti con vesti bianche, simbolo della giustizia di Cristo, che li ricopre e purifica i loro peccati.

Indossano una corona d’oro, dimostrazione che sono usciti vittoriosi dalla battaglia con il male, e che adesso fanno parte di una stirpe regale di credenti colmi di fede.

Vediamo ancora un trono collocato nel cielo sul quale è assiso Dio. Intorno a esso scorgiamo altre creature celesti e di lì a poco tutto il firmamento inizierà a cantare, con un crescendo continuo della lode: «Tu sei degno, o Signore e Dio nostro, di ricevere la gloria, l’onore e la potenza, perché tu hai creato tutte le cose, e per tua volontà esistettero e furono create» (Ap 4:11).