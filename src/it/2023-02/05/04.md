---
title:  Una scena magniﬁca
date:   25/04/2023
---

I libri profetici di Daniele e Apocalisse sono raccolte che si integrano tra loro e ci rimandano a eventi che accadranno nei giorni finali della storia di questo pianeta. Il libro dell’Apocalisse annuncia che l’ora del giudizio di Dio è giunta. Quello di Daniele ci dice quando è cominciato quel giudizio. Al capitolo 7, Dio rivela a Daniele la storia del mondo. Nazioni che sorgono e poi cadono, poteri persecutori che opprimono il popolo di Dio. Dopo avere descritto Babilonia, la Medo-Persia, la Grecia, Roma, la caduta dell’Impero romano e la persecuzione della chiesa per i 1.260 anni indicati nel testo (Da 7:25; cfr. anche Ap 12:14), Dio fa sì che la mente di Daniele si concentri su un glorioso evento che rimetterà tutto a posto. L’attenzione del profeta si sposta dall’ascesa e caduta di nazioni e poteri che opprimono la terra alla sala del trono dell’universo e al giudizio finale, quando Dio riparerà ogni torto e stabilirà il suo regno eterno di giustizia. Il Signore rapì Daniele in visione profetica trasportandolo dal caos e dai conflitti terreni alle glorie del santuario celeste e al trono della corte suprema dell’universo, dove Cristo, il legittimo sovrano di questo mondo, avrebbe ricevuto dal Padre il regno che gli apparteneva di diritto.

`Leggere Daniele 7:9,10,13 e descrivere cosa ha visto il profeta in quei versetti. Qual è il risultato finale di questo giudizio (cfr. 7:14,26,27)?`

La sorte dell’intero genere umano viene decisa nel tribunale del cielo, dove prevale la giustizia e trionfa la verità. Siamo davanti a una delle più straordinarie, incredibili e spettacolari scene di tutta la Scrittura. La bella notizia è che ci sarà un lieto fine per il popolo fedele, per chi è rivestito dalla giustizia di Cristo.

Gesù si accosta al Padre in presenza dell’intero universo. Le creature celesti si accalcano attorno al suo trono. Quell’universo, popolato da esseri non caduti, assiste con soggezione a questa scena. Il lungo conflitto durato millenni sta per terminare. La battaglia per la conquista del trono dell’universo è ormai definitivamente decisa.

`Daniele ha avuto ragione circa la successione dei quattro grandi imperi affermatisi e poi distrutti, come da lui predetto. Perché non dare fiducia alle sue parole che parlano del «regno eterno» che non passerà mai?`