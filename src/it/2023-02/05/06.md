---
title:  Gesù è degno
date:   27/04/2023
---

In Apocalisse 5:1-3 viene descritto ancora una volta un trono. Viene introdotto un libro scritto su entrambi i lati. È sigillato con un sigillo divino e nessun essere, in terra come in cielo, lo può aprire. Le creature celesti iniziano a tremare. La faccenda è molto seria. Nessun essere angelico può rappresentare l’umanità nel giudizio finale sulla terra. Giovanni piange perché nessuno può aprire il libro, ma uno degli anziani dei redenti provenienti dalla terra consola il cuore dell’apostolo: Gesù, l’Agnello di Dio, è degno di aprire quel libro. Giovanni è testimone della risposta definitiva alla questione del peccato. L’anziano profeta scorge l’unica strada percorribile per passare indenne nel giudizio finale presso il trono divino. «Ma uno degli anziani mi disse: “Non piangere; ecco, il leone della tribù di Giuda, la radice di Davide, ha vinto per aprire il libro e i suoi sette sigilli”. Poi vidi… un Agnello in piedi, come immolato…» (Ap 5:5,6).

`Leggere Apocalisse 5:8-12. Come risponde il cielo all’annuncio secondo cui Gesù è degno di aprire il libro del giudizio e di redimerci?`

Gesù, l’Agnello di Dio che ha sacrificato la sua vita per la salvezza di tutta l’umanità, prende il libro del giudizio e lo apre. Tutto il cielo prorompe in una lode estasiata. La sua vittoria sulle tentazioni di Satana, la sua morte sulla croce, il suo ministero sommo-sacerdotale hanno posto le condizioni per salvare tutti quelli che scelgono per fede di rispondere alla sua grazia. Il giudizio diventa una notizia incredibilmente bella per il popolo di Dio, parla della fine del regno del peccato e della liberazione dei fedeli del Signore. Niente di più incoraggiante. Gesù ci rappresenta, la sua vita perfetta ci copre. La sua giustizia opera in noi per rinnovarci. La sua grazia ci perdona, ci trasforma e ci dà la forza per vivere in modo consacrato.

Non dobbiamo avere paura. Gesù sta dalla nostra parte nel giudizio e le forze del male sono ormai sconfitte. Il potere di giudicare passa al popolo di Dio (Da 7:22). Il suo scopo non è quello di rivelare quanto siamo perfidi, ma di mostrare quanto sia buono Dio.

`Gesù nostro sostituto. Perché questa verità rappresenta la nostra unica speranza?`