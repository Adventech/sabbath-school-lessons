---
title:  Un appello alla fedeltà
date:   31/05/2023
---

Il messaggio del secondo angelo in Apocalisse 14 è questo: «Babilonia è caduta». Al capitolo 17, la donna identificata nella Babilonia spirituale, vestita di porpora e scarlatto, è seduta su una bestia color scarlatto, e passa il calice con il suo vino facendo ubriacare il mondo con l’errore. Chiesa e Stato si uniscono, la falsità ha il sopravvento, i demoni operano i loro miracoli per ingannare e il mondo si catapulta verso il conflitto finale e risolutivo.

Contemporaneamente, il popolo di Dio viene calunniato, ridicolizzato, oppresso e perseguitato, ma resta saldo al proprio impegno grazie a Cristo e al potere dello Spirito Santo. Le potenze infernali e le forze del male non possono spezzare la loro lealtà nei riguardi del Salvatore, nel quale trovano sicurezza. Egli è loro «rifugio e forza, un aiuto sempre pronto nelle difficoltà» (Sl 46:1).

Dio lancia un appello al suo popolo degli ultimi tempi perché recuperi la fedeltà alla sua Parola. Gesù prega con queste parole: «Santificali nella verità: la tua parola è verità» (Gv 17:17). La verità della Parola di Dio, non le tradizioni o le opinioni umane, sono la stella polare che ci guiderà in quell’ora critica della storia terrena.

Ecco una lettura notevole da parte del dr. Edward T. Hiscox, autore dello Standard Manual for Baptist Churches. Nel 1893, egli si rivolse a centinaia di pastori battisti, sconvolgendoli, mentre spiegava loro in che modo fosse stata introdotta la domenica nella chiesa cristiana.

«Che peccato sapere che essa [la domenica] sia stata etichettata con il marchio del paganesimo, e battezzata con il nome del dio sole, poi adottata e approvata dall’apostasia papale e tramandata come eredità sacra al protestantesimo» - E. Hiscox, a un gruppo di pastori radunatosi a New York, il 13 novembre 1893.

`Leggere Ezechiele 20:1-20. Qual è l’essenza del messaggio appena letto e cosa ha a che vedere il sabato con questo appello alla fedeltà?`

Ezechiele 20 è un appello accorato a Israele perché abbandoni le pratiche pagane e adori il Creatore al posto dei falsi dèi, in questo caso «gli idoli dell’Egitto». Nel messaggio dei tre angeli, Dio lancia un appello simile ad «adorare il Creatore», poiché «Babilonia è caduta». E come sappiamo, il sabato e la sua osservanza svolgeranno un ruolo di primo piano durante gli eventi finali.

`Cosa mi può insegnare quanto scritto in Ezechiele 20:1-20 (leggi anche 1 Co 10:11)?`