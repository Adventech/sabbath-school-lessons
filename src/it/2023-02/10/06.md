---
title:  Grazia in vista dell’ubbidienza
date:   01/06/2023
---

La donna vestita di porpora e scarlatto, seduta sulla bestia scarlatta, ha distribuito il suo calice di vino e il mondo si è ubriacato con le false dottrine di Babilonia. A proposito del «vino di Babilonia», Ellen G. White commenta così, senza equivoci: «Che cos’è quel vino? Le sue false dottrine. Lei ha dato al mondo un sabato falso al posto di quello del quarto comandamento e ha reiterato la menzogna già pronunciata da Satana a Eva, nell’Eden: l’immortalità dell’anima» - Review and Herald, 6 dicembre 1892. 

Questi falsi insegnamenti hanno ingannato milioni di individui. Per contro, Dio sta inviando al suo popolo, ancora consolidato nell’errore, un appello finale.

`Leggere Apocalisse 18:4,5. In che modo Dio esorta le moltitudini ancora presenti nelle organizzazioni religiose corrotte?`

Lo abbiamo già detto, ma giova ripeterlo. Tante persone di Dio si trovano all’interno di organizzazioni religiose che hanno compromesso gli insegnamenti biblici. Non comprendono le verità della Scrittura e l’appello di Dio è quanto mai diretto: «Uscite da essa, o popolo mio, affinché non siate complici dei suoi peccati e non siate coinvolti nei suoi castighi» (Ap 18:4).

`Leggere 1 Giovanni 3:4 e Romani 14:23. La Bibbia, come definisce il peccato? In che modo questi testi biblici sono in armonia?`

Il peccato è la trasgressione della legge di Dio. L’unico modo per osservarla è la fede nella potenza del Cristo vivente. Siamo esseri umani deboli, fragili, vacillanti e peccatori. Quando accettiamo Cristo per fede, la sua grazia espia per il nostro passato e consolida il nostro presente. Egli ci dona «grazia e apostolato perché si ottenga l’ubbidienza» (Ro 1:5). L’appello del cielo al suo popolo, che frequenta chiese non rispettose della legge divina, è quello di uscirne per fede. L’appello rivolto agli avventisti, le cui comunità osservano il sabato, è quello di abbandonare l’egocentrismo, gli sforzi umani e vivere una vita consacrata per fede nella grazia di Cristo, che ci libera dalla condanna e dal dominio del peccato. E così, come la fedeltà di Israele alla legge (De 4:6) si sarebbe dimostrata una potente testimonianza al mondo, anche la nostra fedeltà potrà fare altrettanto e aiutarci a fare uscire le persone da Babilonia.