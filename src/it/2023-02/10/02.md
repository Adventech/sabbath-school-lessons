---
title:  Quella che agli occhi dell’uomo sembra la via giusta
date:   28/05/2023
---

Parlando di ultimi giorni, Gesù pronunciò un efficace avvertimento: «perché sorgeranno falsi cristi e falsi profeti e faranno segni e prodigi per sedurre, se fosse possibile, anche gli eletti» (Mr 13:22). Chi sono «gli eletti»? Più tardi dirà: «E manderà i suoi angeli con gran suono di tromba per riunire i suoi eletti dai quattro venti, da un capo all’altro dei cieli» (Mt 24:31). È piuttosto inquietante leggere che negli ultimi giorni l’inganno raggiungerà livelli tali da mettere in pericolo anche i fedeli.

`Leggere Apocalisse 12:9. Chi viene ingannato da Satana? Come interpretare queste parole?`

Anche negli ultimi giorni, come è successo in ogni epoca, Dio potrà contare su un suo popolo fedele. Tuttavia, la formulazione del versetto appena letto mostra quanto sia diffuso l’inganno satanico.

`Leggere Proverbi 14:12. Quale chiaro avvertimento comunica questo versetto?`

Alle persone viene spesso detto di seguire la propria coscienza per determinare autonomamente cosa sia giusto e cosa sbagliato, e così si regolano di conseguenza. Ma la Scrittura afferma che siamo tutti peccatori, tutti corrotti (Gr 17:9; Ro 3:9-18), quindi confidare nei nostri sentimenti pare quasi una strada sicura per condurci all’errore. Nel corso dei secoli sono state compiute tante atrocità da parte di persone totalmente convinte che la loro fosse una giusta causa. Seguirono quella strada che a loro pareva essere corretta.

Il nostro dovere è invece quello di immergerci nella Parola di Dio e da quella imparare a distinguere, con l’aiuto dello Spirito Santo, la verità dall’errore, il bene dal male. Se ci affidiamo alle nostre sensazioni saremo facilmente preda degli inganni del nemico.

`Pensa a quante persone nella storia hanno agito in modo malvagio, credendo di fare la cosa giusta, addirittura convinti che quella fosse la volontà di Dio. Cosa ci insegnano simili, tragici eventi?`