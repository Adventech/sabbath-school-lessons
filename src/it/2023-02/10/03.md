---
title:  L’antica menzogna dell’immortalità
date:   29/05/2023
---

`Leggere Apocalisse 16:13,14 e 18:2,23. Quali accenni allo spiritismo emergono da questi passi?`

Espressioni come «covo di ogni spirito immondo», «ricettacolo di demoni» o «magia» indicano tutte un’attività demoniaca. Abbiamo ricevuto un chiaro avvertimento: dei due grandi inganni che caratterizzeranno gli ultimi giorni, uno riguarderà «l’immortalità dell’anima» - cfr. Il gran conflitto, 588 [p. 460].

La cosa, oggi, è piuttosto evidente. Anche nel mondo cristiano l’anima immortale è una dottrina assolutamente centrale. Molti credenti cristiani credono che, alla morte, i salvati volino via direttamente in cielo e i perduti siano gettati all’inferno. Per esempio, dopo la morte del grande evangelista Billy Graham si è sentito dire spesso che «egli ora è al sicuro nel cielo, tra le braccia amorevoli di Gesù». Questo genere di argomento viene insegnato ripetutamente dai pulpiti, nei gruppi di studio e soprattutto in occasione di funerali.

`Leggere Ecclesiaste 9:5; Giobbe 19:25-27; 1 Tessalonicesi 4:16,17 e Apocalisse 14:13. Quali chiare istruzioni comunica Dio al suo popolo a proposito dello stato dei morti? Dove riponiamo la nostra speranza?`

Una delle colonne dell’inganno babilonese è la falsa comprensione della morte, che si basa sul concetto di immortalità dell’anima e prepara la strada all’influsso deleterio dello spiritismo. Se credi che i defunti continuino in qualche forma a vivere e siano addirittura in grado di comunicare con noi, che protezione possiamo sperare di avere dalla miriade di inganni preparati da Satana? Se qualcuno che credi possa essere tua madre o tuo figlio defunto dovesse improvvisamente apparire e parlarti, quanto ci metterebbero i tuoi sensi a crederci? È successo nel passato, succede oggi e di certo succederà con maggiore frequenza avvicinandoci agli ultimi giorni. La nostra unica protezione è rimanere saldamente ancorati a ciò che insegna la Bibbia sullo stato dei morti e sul loro sonno in attesa del ritorno di Cristo.

`Quali esempi di spiritismo moderno sono presenti oggi nella tua cultura? Perché la salda aderenza alla Parola di Dio rappresenta la nostra unica barriera protettiva?`