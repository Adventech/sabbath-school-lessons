---
title:  Scelte eterne
date:   02/04/2023
---

Apocalisse 14 contiene il messaggio finale di Gesù, denso di misericordia e destinato a un mondo caduto e ribelle, che per circa seimila anni è stato immerso nel peccato e nella malvagità. Verrà il giorno in cui ogni essere umano vivente sul nostro pianeta prenderà la propria irrevocabile, definitiva decisione: per Gesù o contro.

Il messaggio dell’Apocalisse sulla giustizia di Cristo, che ci libera dalla condanna del peccato, così come la morsa del peccato nella nostra vita, suonerà e risuonerà su tutta la terra.

`Leggere Matteo 24:14 e confrontarlo con Apocalisse 14:6. Qual è la promessa che Gesù fa ai suoi discepoli e che riguarda la diffusione globale del vangelo nell’immediata vigilia del suo ritorno?`

La promessa di Gesù, secondo cui «questo vangelo del regno sarà predicato in tutto il mondo», trova adempimento nel messaggio finale di Cristo in Apocalisse 14:6, dove dice che il vangelo è proclamato a «ogni nazione tribù, lingua e popolo» (v. 6).

Per ben tre volte, al cap. 22, Gesù dice che sta per tornare (vv. 7,12,20) e aggiunge: «Chi è ingiusto continui a praticare l’ingiustizia; chi è impuro continui a essere impuro; e chi è giusto continui a praticare la giustizia, e chi è santo si santifichi ancora» (v. 11).

Il libro dell’Apocalisse avanza verso un apice glorioso in cui ogni individuo viene chiamato a decidere se stare dalla parte di Cristo o meno. Naturalmente, anche nelle cosiddette «piccole cose» di ogni giorno decidiamo con chi schierarci. Non è plausibile credere che una persona costantemente propensa a scelte sbagliate nella vita di oggi, improvvisamente, durante la crisi finale, deciderà di stare dalla parte di Gesù, soprattutto nel momento in cui la forza del mondo malvagio si accanirà contro i giusti. Ogni giorno siamo chiamati a scegliere di rimanere fedeli a Cristo e ai suoi comandamenti. «Perché questo è l’amore di Dio: che osserviamo i suoi comandamenti» (1 Gv 5:3). Come ha scritto Ellen G. White, «Gesù, al suo ritorno, non cambierà il nostro carattere. La trasformazione deve avvenire ora. Le nostre azioni attuali determinano il destino futuro» - LDE, 295 [p. 169].

`In che modo Dio modella il nostro carattere? Quali mezzi usa per farci crescere nella grazia? Cosa possiamo fare per consentire allo Spirito Santo di trasformarci a immagine di Gesù?`