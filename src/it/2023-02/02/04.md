---
title:  Il giudizio in cielo
date:   04/04/2023
---

`Leggere Apocalisse 14:14 e Atti 1:9-11. Quali analogie riscontri?`

Giovanni racconta: «Poi guardai e vidi una nube bianca; e sulla nube stava seduto uno, simile a un figlio d’uomo» (Ap 14:14). All’ascensione di Gesù, Luca spiega che, mentre i discepoli fissavano il cielo, «una nuvola, accogliendolo, lo sottrasse ai loro sguardi» (At 1:9). Gesù salì in cielo su una nuvola di angeli e ritornerà nello stesso modo. Mentre ascendeva al cielo gli angeli dissero ai discepoli stupiti: «Questo Gesù, che vi è stato tolto ed è stato elevato in cielo, ritornerà nella medesima maniera in cui lo avete visto andare in cielo» (v. 11). Questo passaggio integra una verità divina che potrebbe non risultare così evidente. «Questo Gesù», il «Figlio dell’uomo», colui che ha percorso le strade polverose di Nazaret, che ha offerto il suo ministero in quelle affollate di Gerusalemme, che ha guarito i malati nei villaggi d’Israele e predicato lungo i verdi pendii della Galilea, ritornerà.

Il Figlio dell’uomo viene menzionato anche alla luce del giudizio di cui si parla in Daniele 7.

`Leggere Daniele 7:9,10,13,14. Perché Daniele definisce Gesù «Figlio dell’uomo» in un contesto come quello del giudizio? Perché dovrebbe confortarci sapere che il «Figlio dell’uomo» è centrale rispetto a quel giudizio?`

In Daniele 7:9,10, il profeta vede i troni della corte celeste su cui è assiso «il vegliardo», circondato da diecimila miriadi di esseri angelici. Il giudizio sta per cominciare e i libri - i registri celesti nei quali sono registrate le nostre vite - vengono aperti davanti all’intero universo. Ai versetti 13 e 14, il Figlio dell’uomo si avvicina al vegliardo, l’«Antico dei giorni» (ND), il Padre, dal quale riceve il suo regno eterno. Il giudizio rivela davanti all’universo che il Padre, il Figlio e lo Spirito Santo hanno fatto tutto quello che era possibile per salvare l’umanità. Il giudizio scagiona non solo i santi, ma lo stesso carattere di Dio dalle false accuse di Satana (Gb 1-2; Sl 51:1-4).

`Tutta la tua vita sarà passata in rassegna davanti a Dio. Quale sarà la tua sola speranza quando verrà quel momento (Ro 8:1)?`