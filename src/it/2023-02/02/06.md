---
title:  Ogni seme deve essere mietuto
date:   06/04/2023
---

In Apocalisse 14 si parla di due mietiture. Quella del grano rappresenta i giusti, mentre la vendemmia è il simbolo degli ingiusti o perduti. Entrambi i raccolti sono arrivati a piena maturazione, ogni singolo seme è maturo.

`Leggere Apocalisse 14:17-20. Cosa vuol dire l’espressione «nel grande tino dell’ira di Dio»? Leggere anche 14:10; 15:1 e 16:1.`

«E un altro angelo, che aveva potere sul fuoco, uscì dall’altare» (Ap 14:18). È l’angelo che comanda le fiamme del giudizio finale di Dio. Il raccolto è maturo, il peccato ha colmato la misura, la ribellione ha oltrepassato la linea della misericordia di Dio. Se finora peccato e malvagità non si sono risparmiati, prima che tutto finisca sarà anche peggio. Il Dio d’amore ha fatto il possibile per l’uomo, arrivando a offrirsi come sacrificio per i nostri peccati. «Colui che non ha conosciuto peccato, egli lo ha fatto diventare peccato per noi, affinché noi diventassimo giustizia di Dio in lui» (2 Co 5:21; cfr. Ga 3:13). Cos’altro avrebbe potuto fare oltre la croce? La grazia non può andare oltre per salvare quanti hanno ripetutamente respinto lo Spirito Santo.

Ecco il pressante messaggio profetico di Apocalisse 14. Ogni seme deve essere mietuto; il grano è pienamente maturo, così come la vite. Il popolo di Dio rivela la sua immagine di grazia, compassione, misericordia e amore davanti all’universo.

I figli del male mostrano invece avidità, concupiscenza, gelosia e odio. Il carattere di Gesù si identifica con un gruppo, quello di Satana con l’altro.

L’universo, osservando il popolo del Signore, ammirerà una rivelazione della giustizia che forse nessuna generazione precedente aveva mai visto. In contrasto con la giustizia di Cristo, che si rivela nel suo popolo, l’universo prenderà anche atto delle conseguenze definitive della ribellione contro Dio. Malvagità, crudeltà, peccato e anarchia verranno svelate senza filtri agli uomini e agli angeli. La contrapposizione tra bene e male, tra giusto e sbagliato, tra ubbidienza e disubbidienza sarà evidente all’intero universo.

`Sei in grado di discernere il contrasto tra bene e male? Perché è importante riuscirci? (cfr. Eb 5:14)`