---
title:  La corona della vittoria
date:   05/04/2023
---

Giovanni definisce Gesù «Figlio dell’uomo», descrivendolo con una corona d’oro in testa e una falce affilata nella mano (Ap 14:14).

La parola originale per corona è stephanos. Si tratta di una corona di vittoria. Quando un atleta vinceva una competizione importante riceveva uno stephanos, una corona d’onore, di gloria o vittoria.

Gesù indossò una corona di spine, simbolo di scherno e umiliazione. Fu detestato e respinto dagli uomini, insultato, ridicolizzato, bersaglio di sputi, picchiato e frustato. Al versetto 14 indossa una corona di gloria e tornerà nelle vesti di «Re dei re e Signore dei signori» (Ap 19:16; cfr. 17:14).

`Leggere Apocalisse 14:15 e Marco 4:26-29; quali analogie cogli tra i due testi? Di cosa parlano entrambi?`

L’angelo viene fuori dal tempio, dalla presenza gloriosa di Dio, vola verso Gesù gridandogli a gran voce: «“… è giunta l’ora di mietere; perché la messe della terra è matura”. Vai a prendere i tuoi figli e riportali a casa».

Gesù attinge ripetutamente nel Nuovo Testamento a immagini tratte dal mondo agricolo. In più di una circostanza ricorre al simbolismo della mietitura per illustrare la crescita del seme del vangelo nella vita delle persone che lo seguono.

«La germinazione del seme rappresenta l’inizio della vita spirituale, e lo sviluppo della pianta è una bella immagine della crescita cristiana. Come nella natura, così avviene nella fede: non c’è vita senza crescita. La pianta cresce o muore. Lo sviluppo della vita cristiana, come quello della pianta, è silenzioso e impercettibile, ma continuo. Ogni fase dello sviluppo è in sé perfetta; perseguendo lo scopo che Dio ha per noi, la nostra vita può essere un continuo miglioramento, un costante progresso» - COL, 65,66 [p. 41].

La maturazione del grano rappresenta tutti coloro che sono trasformati dalla grazia, motivati dall’amore e che vivono nell’ubbidienza alla gloria del nome di Cristo. I loro cuori battono all’unisono con quello di Gesù e desiderano fare solo la sua volontà.

`Come intendi la frase di Ellen G. White «ogni fase dello sviluppo è in sé perfetta»? Che cosa significa, soprattutto alla luce degli errori che commettiamo oggi e di un carattere pieno di difetti?`