---
title:  Vangelo, giudizio, creazione
date:   10/05/2023
---

Il messaggio del primo angelo, in sintesi, è: vangelo eterno, ora del giudizio, adorazione del Creatore. Consideriamo fino a che punto questi concetti sono legati tra loro. Quando ci troveremo davanti al nostro Creatore nel giudizio, solo grazie al vangelo avremo una speranza. «Non c’è dunque più nessuna condanna per quelli che sono in Cristo Gesù» (Ro 8:1). Nessuna condanna adesso, e certamente neanche nel giudizio.

Il messaggio che parla del Dio creatore diventa ancora più centrale rispetto alla verità presente, soprattutto in un momento nel quale l’evoluzionismo, seppur rivestito di un abito “cristiano”, minaccia di distruggere le fondamenta stesse della nostra fede.

Ma anche in fase di pieno assalto da parte del pensiero evoluzionista, Dio ha suscitato una chiesa, un popolo il cui stesso nome è una testimonianza contro il concetto di evoluzione, un popolo che proclama la verità fondante di Dio creatore e redentore.

`Leggere Efesini 3:9; Colossesi 1:13-17; Apocalisse 4:11 e Romani 5:17-19. Cosa ci dicono questi passi su Gesù creatore e redentore?`

Il Gesù creatore è strettamente connesso al Gesù redentore. Nel momento in cui il suo ruolo di creatore viene ridimensionato, come tenta di fare l’evoluzionismo, anche quello di redentore viene messo in discussione. Gesù viene per affrancarci dal peccato, dalla morte, dalla sofferenza e dalla violenza, mentre l’evoluzione insegna che proprio il peccato, la morte, il dolore e la violenza sono strumenti di creazione. Dio ci libererebbe quindi da quel medesimo processo cui è ricorso per crearci nel principio? Una pericolosa menzogna, resa addirittura peggiore dal fatto che l’evoluzionismo si fa beffe della stessa idea della morte in croce di Gesù. Perché? Paolo (leggere Romani 5:17-19) lega in modo inseparabile l’introduzione del peccato, da parte di Adamo, alla morte di Gesù. Esiste un collegamento diretto tra Adamo e Gesù. Tuttavia, in nessun modello evoluzionistico un Adamo senza peccato avrebbe potuto introdurre la morte, perché proprio la morte - milioni di anni di morte - sarebbe presumibilmente stata la forza necessaria per creare Adamo. Ne consegue che l’evoluzionismo distrugge, già come presupposto, il fondamento biblico della croce. Gli avventisti, al contrario, esortando il mondo ad adorare il Creatore, si pongono come testimoni viventi a difesa di questo errore.