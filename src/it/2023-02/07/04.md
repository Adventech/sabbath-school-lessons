---
title:  Un Dio vicino
date:   09/05/2023
---

Il Dio creatore, che ha fatto il sole, la luna e le stelle, con la cui potenza sbalorditiva ha creato questo pianeta e lo ha popolato di cose viventi, è anche un Dio che si interessa a ognuno di noi; che ha liberato il suo popolo dalla schiavitù in Egitto, guidandolo nel deserto, facendo scendere la manna dal cielo; è quello stesso Dio che ha fatto crollare le mura di Gerico e ha sconfitto i nemici d’Israele; colui che ha liberato tutta la sua infinita forza per creare l’universo, la utilizza anche per sconfiggere le forze del male che scatenano la battaglia per le nostre anime.

`Leggere 2 Corinzi 5:17; Salmo 139:15-18; Atti 17:27 e Colossesi 1:17. Cosa ci insegnano questi versetti a proposito della vicinanza di Dio?`

I teologi parlano di trascendenza di Dio, un concetto in base al quale egli esiste sopra e al di là di tutto il creato. Ma parlano anche di immanenza divina. Significa che egli esiste in qualche modo anche all’interno del nostro mondo e, come dimostra il racconto biblico, è intrinsecamente e strettamente coinvolto con esso. Sebbene il Signore dimori in un «luogo eccelso e santo», egli è altresì «vicino a chi è oppresso e umile di spirito» (Is 57:15).

Gesù stesso, parlando dei suoi fedeli seguaci, ha detto: «io in loro e tu in me; affinché siano perfetti nell’unità, e affinché il mondo conosca che tu mi hai mandato, e che li ami come hai amato me» (Gv 17:23). Non potrebbe esistere una relazione più stretta e intima di questa.

C’è una straordinaria notizia che riguarda il nostro Dio: la sua grandezza e la sua potenza sono talmente vaste da raggiungere ogni area del cosmo fino a penetrare nelle nostre vite. Egli promette di trasformarci completamente, di modellarci a sua immagine. Pensa alle implicazioni di quanto appena detto. Il Dio che ha creato e sostiene miliardi di galassie è lo stesso nel quale non solo «viviamo, ci moviamo e siamo» (At 17:28), ma che agisce nei nostri cuori per rinnovarli, purificarci dal peccato e renderci nuove creature in Cristo. Prendere consapevolezza che un Dio dotato di una simile potenza ci ama e si preoccupa per noi, è un pensiero incredibilmente consolante.

`Come si impara a trarre speranza e consolazione dalla consapevolezza dell’immanenza di Dio? Oppure ti spaventa sapere che egli conosce i tuoi segreti più reconditi? A tal proposito, in che modo il vangelo può offrirti la serenità?`