---
title:  Adorare il Creatore
date:   08/05/2023
---

`Leggere Apocalisse 14:7. Come termina il messaggio del primo angelo? Qual è l’appello finale di questo avviso riguardante l’ora del giudizio (cfr. Is 40:26; Gv 1:1-3; Ro 1:20)?`

Apocalisse 14:7 termina con un vibrante appello ad adorare il Creatore; un appello oggi particolarmente importante, se consideriamo che la gran parte del mondo scientifico e anche cristiano ha accettato l’evoluzione, insegnamento in stridente contrasto con quello biblico. Se l’evoluzione fosse una realtà, quello che diciamo risulterebbe, per forza di cose, una menzogna. Un concetto crudo, ma le cose stanno esattamente così.

L’appello finale dell’Apocalisse è quindi radicato nel primo libro della Bibbia, la Genesi. Non saremo mai in grado di comprendere fino in fondo attorno a cosa ruoti questo conflitto cosmico sull’adorazione, se prima non capiamo l’importanza della creazione. «Nel principio Dio creò i cieli e la terra» (Ge 1:1). Questo versetto è il fondamento dell’intera Scrittura. Il verbo ebraico tradotto con «creare» in questo passaggio è bara, abbinato solo ed esclusivamente a Dio in quanto soggetto.

Per avere giusto una pallida idea della potenza senza limiti del Signore, consideriamo uno degli oggetti del suo creato: il Sole. Questa stella produce più energia in un secondo di quella che l’umanità ha prodotto finora mediante il petrolio, il gas, il carbone o il fuoco. 

Il Sole ha un diametro approssimativo di 1.392.097 chilometri e potrebbe contenere un milione di pianeti con le stesse dimensioni della terra. Ma il Sole è solo una delle almeno cento miliardi di stelle della nostra galassia, la Via Lattea. Un’altra, chiamata Stella Pistola, rilascia una potenza dieci milioni di volte superiore a quella generata dal Sole. Un milione di stelle di pari dimensione del Sole potrebbero tranquillamente adattarsi all’interno della sfera della Stella Pistola. Come si fa a capacitarsi razionalmente di tutto quello che implica e contiene il creato?

La creazione rivela un Dio di una potenza sconvolgente e illimitata. La stessa che non ha fatto esistere solo i cieli e la terra, ma ha operato a beneficio del suo popolo attraverso i secoli. Stiamo parlando dello stesso Dio che ha dato vita a questo mondo, al cui interno è sempre presente, e che non abbandonerà mai il suo popolo.

`In che modo la travolgente dimensione del creato non fa che amplificare la realtà dell’amore di Dio, mostrando che, nonostante le nostre minime dimensioni, Cristo è comunque morto per noi?`