---
title:  Il Creatore sulla croce
date:   11/05/2023
---

Per quanto ci si possa stupire davanti al Signore nostro creatore e adorarlo, c’è dell’altro: l’idea, già ribadita, che egli sia anche nostro redentore. Il Dio che ci ha creato è lo stesso che ci ha liberati. Il Dio che ha detto: «Facciamo l’uomo a nostra immagine, conforme alla nostra somiglianza» (Ge 1:26), è lo stesso che, sulla croce, ha urlato: «“Elì, Elì, lamà sabactàni?”, cioè: “Dio mio, Dio mio, perché mi hai abbandonato”?» (Mt 27:46). Sono questi i motivi per temere Dio, e ancora di più per rendergli gloria e adorarlo!

Noi essere umani caduti, quale adeguata risposta possiamo dare a questa straordinaria verità? Che cosa potremmo fare? Lo scopriamo nel messaggio del primo angelo: «Temete Dio e dategli gloria, perché è giunta l’ora del suo giudizio. Adorate colui che ha fatto il cielo, la terra, il mare e le fonti delle acque» (Ap 14:7).

`Leggere Giovanni 19:16-30, il racconto della crocifissione di Gesù. Pensa anche ai passi biblici che parlano di Gesù creatore, di colui nel quale «sono state create tutte le cose che sono nei cieli e sulla terra, le visibili e le invisibili: troni, signorie, principati, potestà; tutte le cose sono state create per mezzo di lui e in vista di lui» (Cl 1:16). Come siamo chiamati a rispondere a questa incredibile espressione dell’amore di Dio?`

Il messaggio del primo angelo, l’esortazione ad adorare il Creatore, giunge dopo la croce, dopo che l’universo e i fedeli di Cristo avevano ormai capito che colui che ha fatto «il cielo, la terra, il mare e le fonti delle acque» è lo stesso che, tramite il Padre, «svuotò se stesso, prendendo forma di servo, divenendo simile agli uomini; trovato esteriormente come un uomo, umiliò se stesso, facendosi ubbidiente fino alla morte, e alla morte di croce» (Fl 2:7,8).

Deve essere stato qualcosa di sbalorditivo per chi conosceva Gesù prima che scendesse sulla terra da uomo. Anche le creature del cielo lo adorano. Per quanto riguarda noi, che siamo stati liberati grazie al suo sangue, cos’altro potremmo fare se non adorare il nostro Creatore e Redentore?

`Perché l’idea che gli esseri umani possano aggiungere qualcosa a quello che Cristo ha fatto sulla croce si può considerare eretica?`