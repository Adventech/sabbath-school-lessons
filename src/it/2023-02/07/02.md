---
title:  Compagno nella tribolazione
date:   07/05/2023
---

Dopo essere asceso in cielo (At 1:9), Gesù fece visita all’ultimo apostolo vivente, Giovanni, sull’isola di Patmos, dove questi era stato esiliato dallo spietato imperatore romano Domiziano.

`Leggere Apocalisse 1:9; Matteo 13:21; Atti 14:22 e Giovanni 16:33. Qual è il messaggio per tutti quelli che cercano di seguire Gesù in questo mondo?`

Separato dal sostegno della famiglia, degli amici e della comunità cristiana, Giovanni non fu lasciato solo nelle tribolazioni e nelle prove affrontate in quanto seguace di Gesù. Il suo ministero non era concluso; la sua testimonianza non era completa. Un visitatore angelico di abbagliante splendore lo andò a trovare su quell’isola sperduta portandogli un messaggio proveniente direttamente dal trono di Dio. Era stato inviato da Gesù con lo scopo di riecheggiare nei corridoi del tempo attraverso i secoli. Un messaggio di speranza per ogni generazione, ma soprattutto un messaggio per preparare il popolo di Dio degli ultimi tempi al ritorno di Cristo. Conteneva un serio monito ma anche un incoraggiamento nella fase che precede le prove degli ultimi giorni (o qualsiasi prova chiunque di noi stia affrontando nel presente).

Se ti capitasse di entrare nella presunta caverna dell’incontro tra Giovanni e l’angelo del cielo recante la rivelazione profetica, noteresti immediatamente queste parole scritte su una targa all’ingresso, che riassumono l’intero libro dell’Apocalisse: «Temete Dio e dategli gloria, perché è giunta l’ora del suo giudizio. Adorate colui che ha fatto il cielo, la terra, il mare e le fonti delle acque» (Ap 14:7). 

Il tema centrale di questo libro è l’adorazione. Siamo esseri creati per adorare e ciascuno di noi adora qualcuno o qualcosa. La vera adorazione, quella del Creatore, ci consente di scoprire il vero scopo della vita, ci fornisce una ragione per vivere, per sopportare anche le tribolazioni, se necessario. Quando inizierà la crisi finale comprenderemo meglio queste parole: «dobbiamo entrare nel regno di Dio attraverso molte tribolazioni» (At 14:22).

`Tanti fedeli servitori di Dio, come Giovanni, hanno attraversato sofferenze severe. Cosa ci fa pensare che non potrebbero toccare anche a noi (1 P 4:12-15)?`