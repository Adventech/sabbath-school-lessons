---
title:  I 2.300 giorni e la ﬁne del tempo
date:   01/05/2023
---

`Leggere Daniele 8:17,19,26. Secondo l’angelo, a quale periodo temporale corrisponde la visione di Daniele 8 e i 2.300 giorni? Perché è importante capirlo?`

Secondo qualcuno i 2.300 giorni sarebbero da considerare letterali. Aggiungendo che il piccolo corno di Daniele 8 identificherebbe Antioco IV Epifane (216-164 a.C.) capo militare e re seleucida, il quale attaccò Gerusalemme e contaminò il tempio, anche se i 2.300 giorni letterali non rientrano nemmeno nel lasso di tempo della sua persecuzione (167-164 a.C.).

Tuttavia, quest’interpretazione è contraria alla dichiarazione esplicita dell’angelo «riguarda il tempo della fine», e Antioco non è certo vissuto a sufficienza per arrivare a quel tempo.

Al capitolo 8 Gabriele comincia a spiegare la profezia dei 2.300 giorni: il montone rappresenta i re Medo-persiani (v. 20), mentre il capro è simbolo della Grecia (v. 21). Il piccolo corno, diversamente dagli altri due imperi, non viene identificato esplicitamente, ma non può che trattarsi di Roma (vv. 9,23,24). Poi l’angelo descrive una fase religioso-politica che contraddistingue Roma, la quale avrebbe «gettata a terra la verità» (vv. 10-12,25) e interferito con il ministero di Cristo nel cielo. La purificazione del santuario citata al versetto 14, apice del capitolo, è la risposta di Dio alla sfida lanciata dalle forze secolari e religiose della terra, che hanno tentato di usurpare la sua autorità. È parte della soluzione divina al problema del peccato. Gabriele è pronto a rivelare i dettagli secondo la tabella temporale profetica del Signore. Al termine del capitolo 8, si capisce chiaramente che Daniele non aveva compreso la parte della visione relativa ai 2.300 giorni (v. 27). La prima sezione, quella del montone, del capro e del piccolo corno, era stata tutta interpretata e i nomi dei due primi imperi esplicitamente svelati (vv. 20,21). Non altrettanto per quanto riguarda la purificazione del santuario. Nel capitolo 9 torna l’angelo Gabriele, che dice: «Quando hai cominciato a pregare c’è stata una risposta e io sono venuto a comunicartela, perché tu sei molto amato. Fa’ dunque attenzione al messaggio e comprendi la visione» (v. 23). 

Quale visione? Come vedremo domani, si riferisce a quella dei 2.300 giorni, l’unica parte di quella precedente che non era stata spiegata a Daniele.

`Gabriele, riferendosi a Daniele, dice che è «molto amato». Cosa ci rivelano queste parole circa la stretta connessione tra cielo e terra?`