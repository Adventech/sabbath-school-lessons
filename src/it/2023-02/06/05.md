---
title:  Il Messia «isolato»
date:   03/05/2023
---

Gabriele comincia a spiegare questa profezia dei 490 anni con un evento di estrema importanza per Daniele e per gli Ebrei: l’ordine di restaurare e ricostruire Gerusalemme. Nonostante fossero stati emanati diversi decreti a tal proposito, in Esdra 7 scopriamo che quello approvato nel 457 a.C. consentì agli Ebrei non solo di fare ritorno nella loro patria, ma anche di diventare comunità religiosa (Ed 7:13,27).

È sintomatico rilevare come il decreto di Artaserse venga emanato nell’autunno del 457 a.C. Da quel momento fino all’avvento di un Messia, secondo il libro di Daniele, sarebbero trascorse 69 settimane, ovvero 483 anni. Partendo dalla data del 457 a.C., aggiungendo 483 anni si arriva al 27 d.C.

La parola Messia vuol dire «unto». Nel 27 d.C. Gesù Cristo, il Messia, venne battezzato (Mt 3:13-17). Daniele predisse secoli prima l’anno esatto del battesimo di Cristo, il momento in cui egli avrebbe iniziato il suo ministero durato poi tre anni e mezzo.

`Leggere Romani 5:6-9 insieme a Daniele 9:26. Quali grandi verità vengono rivelate?`

«Dopo le sessantadue settimane un unto sarà soppresso, nessuno sarà per lui» (Da 9:26). Il Messia sarebbe stato «isolato» o crocifisso. Il versetto aggiunge: «nessuno sarà per lui». La morte di Cristo sul Calvario serviva a noi, non a se stesso, per questo Paolo ha potuto scrivere: «Dio invece mostra la grandezza del proprio amore per noi in questo: che, mentre eravamo ancora peccatori, Cristo è morto per noi» (Ro 5:8).

In Daniele 9:27 si legge che nel mezzo della settimana, gli ultimi sette anni, Cristo avrebbe fatto «cessare sacrificio e offerta». A metà di questa settantesima settimana, nel 31 d.C., Cristo confermò il patto eterno con il suo sangue morendo sulla croce, e il sistema sacrificale perse ogni significato profetico.

Queste profezie rivelano che Cristo, il Messia, sarebbe stato crocifisso, causando la fine del sistema dei sacrifici nel 31 d.C. Predizioni adempiutesi in ogni minimo dettaglio. Esattamente a Pasqua, mentre il sacerdote stava offrendo l’agnello pasquale, Cristo si è sacrificato per noi.

`Leggere Marco 15:38 e Matteo 3:15,16. In che modo questi versetti ci aiutano a comprendere la profezia di Daniele 9:24-27?`