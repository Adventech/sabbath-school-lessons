---
title:  La puriﬁcazione del santuario
date:   30/04/2023
---

Come abbiamo già studiato, deve svolgersi un giudizio prima del ritorno di Cristo. L’angelo annuncia ad alta voce che «è giunta l’ora del suo giudizio» (Ap 14:7). Il libro di Daniele ci svela quando questo è iniziato.

`Leggere Daniele 8:14. Quale specifico riferimento temporale ci svela Daniele circa la purificazione del santuario?`

Ogni Ebreo comprendeva chiaramente il significato della purificazione del santuario. Ricorreva nel giorno dell’espiazione, che era quello del giudizio. Nonostante anche a Daniele fosse ben evidente il concetto di purificazione del santuario e del giudizio, rimase confuso sui 2.300 giorni.

`Leggere Daniele 8:27 e 9:21,22. Come reagì il profeta dopo avere ricevuto la visione dei 2.300 giorni, e come intervenne il Signore?`

Al termine del capitolo 8, Daniele sviene ed esclama: «Ero stupefatto della visione, perché non la potevo comprendere» (v. 27-Cei). Il profeta fa riferimento alla parte dei 2.300 giorni, il resto della visione gli era già stato spiegato (vv. 19-22).

Al capitolo successivo, l’angelo Gabriele si presenta da lui per spiegare quest’ultima profezia. «Daniele, io sono venuto perché tu possa comprendere» (9:22). Gabriele sorprende Daniele rivelando una risposta alla sua invocazione molto più ampia di quello che immaginava. L’angelo accompagna l’uomo lungo la linea del tempo, rivelandogli la verità sul Messia che sarebbe venuto, fornendo le date esatte dell’inizio del suo ministero e della sua morte crudele, eventi direttamente collegati alla purificazione del santuario in Daniele 8. Ne consegue che la morte di Cristo e il giudizio sono inscindibili.

`Perché è importante capire che la morte di Cristo è direttamente collegata al giudizio di cui si parla in Daniele 8:14? Quale grande verità è rivelata grazie a questa connessione?`