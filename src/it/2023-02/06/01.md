---
title:  L’ora del suo giudizio è venuta
date:   29/04/2023
---

### Letture
Daniele 8 e 9; Esdra 7; Matteo 3:13-17; Romani 5:6-9; Marco 15:38; Levitico 16:16

> <p></p>
> «E questo dobbiamo fare, consci del momento cruciale: è ora ormai che vi svegliate dal sonno, perché adesso la salvezza ci è più vicina di quando credemmo» Romani 13:11

Diversi anni fa, la rivista National Geographic parlò dell’incendio nel parco nazionale statunitense di Yellowstone. Domato il fuoco, i ranger percorsero la montagna per verificare l’entità dei danni. Uno di loro trovò un uccello letteralmente incenerito ai piedi di un albero. Sconvolto da quella vista inquietante, toccò il corpo del volatile con un bastoncino. All’improvviso, tre piccoli uccellini scapparono freneticamente da sotto le ali della madre morta. Quella madre amorevole, perfettamente consapevole dell’imminente tragedia, aveva portato la prole sotto quell’albero, proteggendola sotto le sue ali. Avrebbe potuto volare verso la salvezza, ma si era rifiutata di abbandonare i suoi piccoli. Un’immagine che ricorda efficacemente quella del credente, che trova la salvezza in Cristo.

Le fiamme del giudizio divino lo hanno investito direttamente sul Calvario, e tutti quelli che sono in Cristo si ritrovano al sicuro sotto la sua ala protettrice. Alla croce, Cristo è stato giudicato alla stregua di un peccatore e condannato perché potessimo essere giudicati giusti nel tribunale del cielo. Fu giudicato come un criminale in modo che potessimo essere liberati dai fuochi distruttivi della condanna eterna, sia in modo figurato sia letterale.