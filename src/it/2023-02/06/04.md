---
title:  Le istruzioni dell’angelo a Daniele
date:   02/05/2023
---

`Leggere Daniele 9:23. L’angelo quale precisa istruzione comunica a Daniele? Perché è significativa alla luce della comprensione relativa alla purificazione del santuario di Daniele 8:14?`

L’angelo dice espressamente a Daniele di fare attenzione al messaggio e di comprendere la visione (9:23). Quale messaggio e quale visione? Poiché in quel capitolo non risulta alcuna visione, Gabriele deve riferirsi alla porzione di quella del capitolo precedente, che parla dei 2.300 giorni e che non è stata compresa dal profeta (8:27).

`Gabriele prosegue nella spiegazione al capitolo 9:24-27. A quali eventi della vita e del ministero di Gesù fa riferimento?`

La prima parte di questa profezia si riferisce al popolo di Dio, gli Ebrei. «Settanta settimane sono state fissate riguardo al tuo popolo» (v. 24), la nazione ebraica. Nella profezia biblica, un giorno equivale a un anno letterale (Ez 4:6; Nu 14:34). Anche nei libri di Daniele e Apocalisse, quando si è di fronte a immagini simboliche, si parla generalmente di una profezia temporale simbolica. Perché si può essere certi che qui viene applicato il principio giorno-anno? Perché quando lo applichiamo nella profezia di Daniele, ogni evento sulla linea del tempo combacia perfettamente (come vedremo nella lezione di domani). Se applichiamo tale principio, settanta settimane sono composte da 490 giorni. Dal momento che un giorno profetico equivale a un anno letterale, stiamo parlando di 490 anni.

Gabriele dice a Daniele che sono stati «isolati» (significato letterale del verbo ebraico chatak, anche se spesso tradotto con «fissate, stabilite») 490 anni. Isolati da cosa? L’allusione non può che riguardare l’altra profezia temporale dei 2.300 giorni di Daniele 8:14. Questi 490 anni sono collegati direttamente alla profezia di Daniele 8:14, l’unica parte della visione non interpretata, ma anche l’unica profezia temporale del capitolo 8. Capiamo allora che Gabriele la utilizza per aiutare Daniele a comprendere quello che era rimasto insondato nel capitolo precedente: i 2.300 giorni.