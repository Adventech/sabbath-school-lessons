---
title:  Prepararsi per la crisi ﬁnale
date:   18/06/2023
---

`Leggere 1 Tessalonicesi 5:1-6. Qual è l’avvertimento di Paolo rispetto agli ultimi giorni della storia umana?`

L’apostolo Paolo esortò i credenti della chiesa di Tessalonica a «vegliare» ed «essere sobri» per quanto riguarda il ritorno di Cristo. Se si è espresso così a quell’epoca, oggi cosa ci direbbe?

Disse anche che i credenti erano «figli di luce» (1 Te 5:5), li invitò a non farsi trovare «nelle tenebre, così che quel giorno abbia a sorprendervi come un ladro» (il giorno del ritorno di Gesù - v. 4). Gesù usò il verbo «vegliare» a proposito della preghiera sincera e onesta (Mt 24:42; 26:40,41). Vegliare significa essere spiritualmente vigili. Essere sobri vuol dire considerare seriamente i tempi che stiamo vivendo e concentrarsi sulle cose importanti.

Ellen G. White aggiunge: «Noi che conosciamo la verità dovremmo prepararci ad affrontare quello che sta per accadere e che arriverà come un’enorme sorpresa» - LD, 41 [p. 24]. Se il mondo potrà essere colto di sorpresa da questo evento, non altrettanto dovrà accadere a noi. Non sappiamo quando si verificherà, ma ci sono segnali sufficienti per capire che non manca molto, e oggi è il giorno giusto per farsi trovare pronti.

`Rileggere Daniele 2. Notare la sequenza dei regni sorti e caduti, esattamente come predetto. Perché questo ci fa capire che ci dobbiamo fidare di Dio e delle sue parole, sapendo che quanto ha predetto prima o poi accadrà?`

Cristo ci ha lasciato questi messaggi relativi agli ultimi giorni per consentirci di prepararci in tempo. Le profezie di Daniele e Apocalisse, combinate con il dono di profezia moderno, ci forniscono le intuizioni divine sulla sorte che attende questo mondo. La parola profetica del Signore evidenzia in anticipo la storia della salvezza e Daniele 2 offre prove razionali e straordinarie che ci dimostrano di poter confidare in Dio.

`Paolo avverte di «non dormire», come altri hanno fatto. Che cosa significa e da cosa si capisce se stiamo davvero dormendo? Che cosa serve per destarci?`