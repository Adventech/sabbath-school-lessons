---
title:  L’Agnello immolato
date:   22/06/2023
---

Nell’Apocalisse troviamo tanti simboli biblici importanti: un dragone nel cielo (12:3,4,7), angeli che volano in mezzo al cielo (14:6), una donna seduta su una bestia scarlatta (17:3) e così via. Si trovano tutti nella Parola di Dio; lo Spirito Santo ha ispirato Giovanni a collocarveli; quindi, hanno un ruolo rilevante nel rivelare la verità a quanti leggono le pagine di questo libro: «Beato chi legge e beati quelli che ascoltano le parole di questa profezia e fanno tesoro delle cose che vi sono scritte, perché il tempo è vicino!» (1:3). Appare ripetutamente in tutto il libro anche un’altra immagine; di che cosa si tratta e che cosa rappresenta?

`Leggere Apocalisse 5:6,8,12; 7:17; 14:1; 15:3; 19:7; 21:22,23; 22:1,3. Qual è il simbolismo dell’Agnello e perché compare così frequentemente nell’Apocalisse?`

Le parole iniziali del libro lo dicono chiaramente: questa è una rivelazione «di Gesù Cristo». Non si parla semplicemente di un agnello, ma di un Agnello «immolato» (Ap 5:6,12; 13:8), ovvero Gesù Cristo crocifisso. Qui si trovano anima e corpo non solo di tutta la Bibbia, ma dell’Apocalisse e del messaggio dei tre angeli. Senza l’Agnello immolato, senza Gesù crocifisso che si è sacrificato per i nostri peccati, punto focale del nostro messaggio, non potremmo compiere l’opera che Dio ha affidato a questa chiesa da lui suscitata.

«Dobbiamo collocare intenzionalmente l’Agnello immolato al centro delle nostre dottrine e della nostra missione; deve costituire il nucleo di ogni predicazione, di ogni articolo pubblicato, di ogni preghiera elevata, di ogni canto, di ogni studio biblico, di ogni cosa che facciamo. Consentiamo all’amore rivelato sulla croce dall’Agnello di trasformare i nostri rapporti interpersonali e di sensibilizzarci alla cura per questo mondo» - A.M. Rodriguez, The Closing of the Cosmic Conflict: Role of the Three Angels’ Messages, p. 70.

Ci sono, è vero, le immagini della bestia pericolosa, di un dragone che fa guerra, di piaghe, di persecuzioni e del marchio della bestia, ma al centro di tutto si staglia l’Agnello immolato e lui soltanto, con ciò che ha fatto, sta facendo e farà per il nostro bene prima che tutto finisca. È lui, in definitiva, il tema del messaggio dei tre angeli.

`Perché conservare il tema dell’Agnello immolato al centro del nostro messaggio è determinante non solo per condurre gli altri a lui ma anche per la nostra stessa vita spirituale?`