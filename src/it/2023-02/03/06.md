---
title:  Un movimento per la missione
date:   13/04/2023
---

I primi avventisti, attraverso uno studio profondo e puntuale della Bibbia, compresero via via sempre meglio la rilevanza di questi messaggi. Sentirono che il Signore aveva un messaggio cucito su misura per questa generazione, un messaggio finale pressante da annunciare a ogni nazione, tribù, lingua e popolo, per preparare il mondo al ritorno di Cristo. I messaggi dei tre angeli sono stati il propellente che fin dall’inizio ha animato le missioni avventiste. 

Nel 1874 la Conferenza Generale inviò il primo missionario in Europa: si trattava di John Andrews, che Ellen G. White definì «l’uomo più abile tra le nostre fila».

Andrews parlava sette lingue, era in grado di recitare a memoria il Nuovo Testamento e conosceva la maggior parte dell’Antico. Era uno studioso brillante, un autore prolifico, un efficace predicatore e un teologo competente.

Perché mai inviare un uomo così dotato in un luogo abitato da un numero esiguo di credenti? Per quale ragione mandare «l’uomo più abile» in missione in un territorio sconosciuto? E cosa lo convinse a rendersi disponibile? Sua moglie era morta pochi anni prima, che cosa poteva spingerlo ad abbandonare i suoi familiari e gli amici in America per navigare con i due figli verso una terra ignota, rischiando tutto per la causa di Cristo?

C’era una sola ragione: credeva fermamente che Cristo sarebbe tornato presto e che il messaggio finale dovesse essere fatto pervenire a tutto il mondo.

La nostra storia è ricca di personalità brillanti, altamente preparate che hanno viaggiato fino alle estremità della terra per proclamare il messaggio finale di Dio. Stiamo parlando di insegnanti, personale medico, pastori, agricoltori, periti, falegnami e artigiani di ogni tipo. Alcuni di essi erano impiegati della denominazione, molti altri no. Furono semplicemente dei laici, convinti che Gesù stesse per tornare.

`Leggere Apocalisse 14:6; Atti 1:8 e Matteo 24:14. Quali analogie presentano questi versetti?`

La predicazione del vangelo eterno scavalca i confini geografici. Penetra nelle aree più remote e nascoste del nostro pianeta; raggiunge persone di ogni lingua e cultura e alla fine avrà un impatto sul mondo intero. È straordinario sapere che il nostro messaggio, finora, ha raggiunto oltre 210 nazioni delle 253 complessivamente riconosciute dall’Onu.

`Cosa puoi fare per dare il tuo contributo alla diffusione del messaggio dei tre angeli a ogni «nazione, tribù, lingua e popolo»?`