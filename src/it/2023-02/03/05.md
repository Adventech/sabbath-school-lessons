---
title:  In tutto il mondo
date:   12/04/2023
---

`Rileggere Apocalisse 14:6. Qual è l’estensione geografica prevista della proclamazione del vangelo eterno e perché la risposta diventa così importante per noi come singoli, come chiesa e per la missione che ci è stata affidata?`

Secondo il messaggio finale e urgente del primo dei tre angeli, il vangelo eterno deve essere annunciato a ogni nazione, tribù, lingua e popolo. Siamo davanti a una missione talmente grandiosa, imponente e completa da essere totalizzante. Richiede i nostri migliori sforzi e una dedizione assoluta. Sposta la nostra preoccupazione dall’interesse personale alla passione per il servizio dedicato a Cristo. Ci ispira a impegnarci in qualcosa di più grande di noi e ci guida oltre gli stretti confini della nostra mente per aprirla a una visione più ampia.

`Leggere Matteo 28:19,20. In che senso questi versetti combaciano con il messaggio del primo angelo?`

Nel suo libro intitolato A Quest for More: Living for Something Bigger Than You (Alla ricerca di qualcosa di più: vivere per qualcosa più grande di te, ndr), Paul David Tripp analizza il bisogno psicologico tipico di ogni essere umano di far parte di qualcosa di più grande di sé: «Gli esseri umani sono stati creati per far parte di qualcosa più grande di loro. Il peccato ha ridotto la loro esistenza a dimensioni limitate e circoscritte. La grazia di Cristo serve a soccorrerci dai confini claustrofobici del nostro piccolo regno fondato sull’ego e ci libera per lasciarci inseguire scopi eterni e le appaganti gioie del regno di Dio».

Non c’è nulla di più stimolante, soddisfacente e gratificante dell’essere parte di un movimento divino, istituito provvidenzialmente da Dio per portare a compimento un mandato così grande che nessuna persona avrebbe mai potuto realizzare da sola. L’incarico conferito dal Signore in Apocalisse 14 è il più grandioso mai affidato alla sua chiesa. Si tratta di un appello accorato a dedicare le nostre vite allo scopo sublime di rivelare l’incomprensibile amore divino proprio alla soglia del ritorno di Cristo.

`Ti sei mai ritrovato coinvolto in qualcosa più grande di te? In che modo quell’esperienza ti aiuta a comprendere meglio il tema di oggi? Cosa può esserci di più grande del fatto di essere strumenti del Creatore del cosmo per fare la differenza, addirittura una differenza eterna nell’universo?`