---
title:  Il vangelo «eterno»
date:   10/04/2023
---

Notiamo l’inizio di Apocalisse 14:6, messaggio dei tre angeli: si parla di un vangelo «eterno». Se non riusciamo a cogliere la profondità di questo punto, perderemo l’essenza stessa del messaggio. Non riusciremo a comprendere fino in fondo le richieste riguardanti il giudizio divino, la caduta di Babilonia o il marchio della bestia, se non capiamo il vangelo.

`Leggere 1 Corinzi 15:1-4, Romani 3:24-26 e 5:6-8. Come viene presentato in questi testi il «vangelo eterno»? Quale grande speranza ci viene svelata?`

Il vangelo è la notizia incredibilmente bella della morte di Gesù per i nostri peccati, della sua risurrezione gloriosa, del suo amore e della sua preoccupazione nei nostri confronti, sempre presente. Veniamo liberati dalla punizione e dal potere del peccato, mediante la fede nel sangue versato da Cristo e nel potere della sua risurrezione. Egli ha assorbito i pensieri dell’apostolo Paolo e ha rappresentato il centro della sua predicazione e del suo insegnamento. Cristo crocifisso lo ha liberato dalla condanna e dalle colpe del suo passato, donandogli la forza per il presente; il Cristo che tornerà gli regala la speranza per il futuro.

Facciamo attenzione a questi quattro punti che emergono nei versetti tratti dall’epistola ai Romani:

1. Siamo giustificati per grazia, gratuitamente;
2. La grazia è una dichiarazione della giustizia di Dio;
3. La grazia giustifica coloro che per fede accettano Cristo;
4. L’amore di Dio per noi si è manifestato mentre eravamo ancora peccatori.

La grazia di Cristo è immeritata e non la si conquista. Gesù ha sofferto quella morte dolorosa e agonizzante che sarebbe legittimamente spettata ai peccatori. Ha sperimentato la tremenda e totale ira del Padre, il giudizio contro il peccato. Per essere accettato ha dovuto farsi respingere. Ha conosciuto la morte, che doveva essere nostra, per consentirci di vivere la sua vita.

Possiamo dunque meravigliarci se la salvezza può avvenire solo per fede, senza le opere della legge? Cosa potremmo aggiungere di nostro, cosa potrebbero portare in più le nostre opere, per quanto caratterizzate dalle migliori intenzioni e permeate dallo Spirito Santo, a ciò che Cristo ha compiuto per amore nostro alla croce?

Questo piano della salvezza è stato attuato prima ancora dell’inizio dei tempi (2 Ti 1:9; Tt 1:2; Ef 1:4), e ciò spiega l’appellativo di «vangelo eterno». Prima che il mondo fosse creato, Dio sapeva cosa sarebbe successo e così ha elaborato il piano della salvezza per fronteggiare la crisi nel momento in cui si sarebbe manifestata.