---
title:  Una storia di grazia
date:   11/04/2023
---

Il messaggio dei tre angeli è una storia di grazia. Quella che racconta l’amore, oltre ogni limite, di un Salvatore, quella di Gesù che ci ha amati al punto da essere disposto a morire piuttosto che rinunciare a uno solo di noi. È la storia di un amore senza confini, insondabile, incomprensibile, inesauribile e infinito.

Dio non si lascia mai cogliere alla sprovvista, non è soggetto ai venti mutevoli delle scelte compiute dal genere umano. Come abbiamo già visto, il suo piano per liberarci dal dominio del peccato non è stato un ripiego di fronte al male; che sollevava il suo capo ripugnante. Dio non aveva abbassato la guardia davanti al terribile dramma del peccato.

`Leggere Apocalisse 13:8 e 1 Pietro 1:18-20. Cosa ci dicono questi passi circa il piano della salvezza?`

L’espressione «vangelo eterno» di Apocalisse 14:6 si riferisce al passato, al presente e al futuro. Quando Dio creò un’umanità in grado di compiere scelte morali, previde che avrebbe potuto prendere decisioni sbagliate. Potendo scegliere, le sue creature avevano anche la facoltà di ribellarsi contro la sua natura amorevole. L’unico modo per evitare questa realtà sarebbe stato creare esseri meccanici, controllati e manipolati da un qualche piano cosmico divino. La lealtà imposta è contraria alla natura stessa di Dio. L’amore esige la possibilità di scelta che, a sua volta, presuppone la possibilità di scelte sbagliate. Il piano della salvezza fu quindi concepito nella mente di Dio prima della ribellione dei nostri progenitori nell’Eden.

«Il piano per la nostra redenzione non fu un ripiego, concepito dopo la caduta di Adamo. Esso è la rivelazione “del ministero che fu tenuto occulto fin dai tempi più remoti” (Ro 16:25), la manifestazione dei princìpi che sono alla base del governo di Dio sin dall’eternità» - DA, 22 [p. 10].

Il «vangelo eterno» non parla solo del passato e del presente, rappresenta la base per un futuro denso di speranza. Spiega che vivremo eternamente con colui il cui cuore anela a stare per sempre con noi. 

`Leggere Efesini 1:4. Prima ancora «della creazione del mondo» sei stato scelto in Cristo per avere in lui la salvezza. Perché una simile verità deve incoraggiarti?`