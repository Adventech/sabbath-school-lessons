---
title:  Un libro di speranza che “trasuda” grazia
date:   09/04/2023
---

La maggior parte delle persone, quando pensa all’ultimo libro della Bibbia, l’Apocalisse, non riflette sulla grazia di Dio. Quando considera l’ultimo messaggio al mondo da parte del Signore, il pensiero è attratto piuttosto da bestie terrificanti, simboli mistici e strane immagini. Il libro dell’Apocalisse rassicura tante persone, ma ne terrorizza altrettante ed è un peccato, perché “trasuda” di grazia ed è colmo di speranza. Nonostante le creature spaventose e gli avvertimenti della persecuzione e dei tempi difficili che ci attendono, il Signore ci offre ancora motivo per rallegrarci nella sua salvezza.

`Leggere Apocalisse 1:1-3 e 14:6. È corretto dire che questi versetti, presi nel loro insieme, ci parlano non solo dell’Apocalisse ma anche del «vangelo eterno»?`

L’Apocalisse è tutta incentrata su Gesù, contiene il messaggio rivolto alla sua gente ed è particolarmente applicabile alla sua chiesa negli ultimi giorni. Si tratta di un messaggio colmo di grazia, che riguarda la nostra speranza nel tempo della fine. Nell’intero libro Cristo viene descritto come l’Agnello immolato, e a quelli che leggono, comprendono e mettono in atto le verità rivelate sono promesse le benedizioni.

Secondo Apocalisse 1:5,6, Gesù è colui «che ci ama e ci ha liberati dai nostri peccati con il suo sangue, che ha fatto di noi un regno e dei sacerdoti del Dio e Padre suo». In lui veniamo perdonati. La grazia condona il nostro passato, rinvigorisce il presente, ci garantisce la speranza per il futuro. In Cristo veniamo liberati dalla colpa e dalla potenza del peccato, ma presto saremo affrancati anche dalla sua presenza. Questo è il messaggio contenuto nell’ultimo libro della Bibbia.

Stiamo parlando anche di un messaggio urgente, illustrato dall’immagine di un angelo che vola rapidamente in mezzo al cielo portando il «vangelo eterno».

Il vangelo, la salvezza per fede in Cristo, la sua morte espiatrice, la promessa della vita eterna non in virtù di quello che possiamo fare, ma di ciò che egli ha fatto per noi: sono questi i temi presentati all’inizio del messaggio dei tre angeli. Non potevano che essere note ricche di speranza, di una promessa per esseri “spezzati” e sofferenti come siamo noi.

`È comprensibile concentrarsi sulle bestie e gli avvisi relativi agli ultimi giorni presenti nell’Apocalisse. Come trovare il corretto equilibrio tra queste cose e quello che è il messaggio inequivocabilmente portante di questo libro, vale a dire la morte di Cristo per la nostra salvezza?`