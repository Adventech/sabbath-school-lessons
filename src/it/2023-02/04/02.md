---
title:  Temete Dio
date:   16/04/2023
---

Lo scopo del libro dell’Apocalisse, per la nostra generazione, è quello di preparare un popolo al ritorno di Gesù e di unirsi a lui nell’annunciare il suo ultimo messaggio indirizzato al mondo. L’Apocalisse rivela i piani divini e smaschera quelli di Satana. Presenta l’appello finale del Signore, il suo messaggio pressante, eterno e universale a tutta l’umanità.

`Leggiamo il messaggio scritto dall’apostolo Giovanni in Apocalisse 14:7 (leggere anche Ge 22:12, Sl 89:7; Pr 2:5; Ec 12:13,14; Ef 5:21). Quali precise istruzioni ci affida?`

Phobeo è la parola greca che in Apocalisse 14:7 viene tradotta con «temere». Non significa aver paura di Dio, ma indica timore reverenziale, soggezione e rispetto. Veicola il concetto di lealtà assoluta al Signore e di resa completa alla sua volontà. Si tratta di un atteggiamento mentale che ci predispone a mettere al centro Dio, non il nostro io. Esattamente l’opposto dell’atteggiamento di Lucifero di cui si parla in Isaia 14:13,14, quando dice nel suo cuore: «Io salirò in cielo, innalzerò il mio trono al di sopra delle stelle di Dio; mi siederò sul monte dell’assemblea, nella parte estrema del settentrione; salirò sulle sommità delle nubi, sarò simile all’Altissimo».

Cristo, invece, «pur essendo in forma di Dio… umiliò se stesso, facendosi ubbidiente fino alla morte, e alla morte di croce» (Fl 2:6,8).

Il tema centrale del gran conflitto è la sottomissione a Dio. Lucifero volle e pretese ogni cosa, rifiutandosi di sottoporsi a qualsiasi autorità che non fosse la sua. Piuttosto che assoggettarsi a colui che siede sul trono, ambiva a comandare da quello stesso trono. Per dirla con parole semplici, temere Dio significa collocarlo al primo posto nei nostri pensieri, rinunciare all’egoismo e all’orgoglio e vivere esclusivamente per lui. È evidentemente qualcosa di molto importante se le parole iniziali pronunciate dal primo dei tre angeli sono proprio «temete Dio». Poniamo estrema attenzione.

`Cosa significa temere Dio? Come lo spiegheresti in termini positivi?`