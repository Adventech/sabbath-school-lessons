---
title:  Dare gloria a Dio
date:   19/04/2023
---

Uno studio sull’utilizzo dell’espressione «date gloria a Dio» (Ap 14:7) nell’Antico Testamento dimostra che spesso compare nel contesto del giudizio divino (ma non solo): Giosuè 7:19; 1 Samuele 6:5; Geremia 13:15,16; Malachia 2:2, analogamente a quello che succede con il messaggio del primo angelo (Ap 14:7). Lo stesso concetto si ripropone in Apocalisse 19:1,2: «Alleluia! La salvezza, la gloria e la potenza appartengono al nostro Dio, perché veritieri e giusti sono i suoi giudizi».

`Leggere 1 Corinzi 3:16,17; 6:19,20 e 10:31. In che modo questi versetti ci aiutano a comprendere l’unico modo possibile per dare gloria a Dio?`

Secondo l’apostolo Paolo, il nostro corpo è un santuario, il luogo nel quale dimora lo Spirito di Dio, un tempio reso sacro proprio dalla presenza del Signore. La Scrittura ci lancia un vibrante appello a glorificare Dio in ogni aspetto della nostra esistenza. Quando egli occupa il centro della vita, il nostro unico desiderio è dargli gloria. In che modo? Mediante la nostra alimentazione, il modo di vestirci, di divertirci e di interagire con gli altri. Gli diamo gloria nel momento in cui riveliamo al mondo il suo carattere d’amore e ci impegniamo a fare la sua volontà. Questo atteggiamento acquisisce ulteriore importanza alla luce del giudizio finale.

`Leggere Romani 12:1,2. Qual è l’appello dell’apostolo Paolo circa le nostre scelte di vita?`

In questo passaggio, la parola greca tradotta con «corpi» è somata, che in realtà veicola l’idea della somma collettiva del nostro essere: corpo, mente ed emozioni. 

Quando ci assumiamo l’impegno totale di «temere Dio» e «dargli gloria» in ogni cosa che facciamo, consacrando a lui la nostra mente, il nostro corpo e le nostre emozioni, stiamo facendo un atto di adorazione intelligente. Inoltre, alla luce del giudizio divino, essere attenti a ubbidire è davvero una buona idea.

`Pensa a come gestire il tuo corpo. Cosa puoi fare per essere certo di rendere gloria a Dio anche con esso?`