---
title:  Vincitori
date:   20/04/2023
---

«Qui è la costanza dei santi; qui sono coloro che osservano i comandamenti di Dio e la fede di Gesù» (Ap 14:12 ND). Ecco la descrizione del popolo fedele di Dio negli ultimi giorni. È possibile osservare i comandamenti di Dio, allora come adesso, solo mediante la fede di Gesù. Notare come il testo non dica «fede in Gesù» (per quanto estremamente importante) ma «fede di Gesù», che è qualcosa di più. È la qualità della fede che ha consentito a Cristo di sconfiggere le più feroci tentazioni di Satana. La fede è un dono riservato a ogni credente. Quando esercitiamo la fede che lo Spirito Santo mette nel nostro cuore, questa aumenta. Siamo vincitori, non grazie alla nostra forza di volontà, ma grazie alla potenza di Cristo vivente che opera mediante la nostra persona. Vinciamo non per i nostri meriti, ma per l’essenza stessa di Cristo. Ci riusciamo perché ci è riuscito lui. Possiamo trionfare sulla tentazione perché egli ha trionfato per primo.

`Leggere Ebrei 4:14-16 e 7:25. Qual è il mezzo per vincere e vivere nel timore di Dio, rendendogli gloria?`

Gesù, il divino Figlio di Dio, ha sconfitto le astuzie di Satana. Ha affrontato le tentazioni confidando nelle promesse del Padre, sottoponendo la propria volontà a quella di Dio e dipendendo dalla sua potenza. Se abbiamo fede in lui, se lo contempliamo e gli crediamo, anche noi potremo essere vittoriosi. Gesù è il nostro tutto, e il messaggio dei tre angeli è totalmente centrato su di lui. Quello di Apocalisse è un messaggio di vittoria, non di sconfitta. Ci parla di un popolo che mediante la sua grazia e la sua potenza è destinato a vincere.

Questo verbo, in una forma o nell’altra, ricorre undici volte nel libro dell’Apocalisse. Nella visione delle sette chiese, che rappresentano la chiesa cristiana dai suoi albori fino a oggi, ci sono credenti di ogni generazione che, secondo Giovanni, «hanno vinto». Alla fine dei tempi, «chi vince erediterà queste cose» (21:7). Non stiamo parlando di legalismo, ma della vittoria mediante Gesù Cristo, la cui vita di perfetta giustizia, e solo quella, rende possibile la promessa della vita eterna. Si tratta di fede in azione, della grazia miracolosa che cambia e trasforma la vita del credente.

`Ci sono cose che fanno parte della tua vita e che vorresti sconfiggere? Come trasformare il desiderio in pratica? Cosa puoi fare per diventare uno dei «vittoriosi» di cui parla l’Apocalisse?`