---
title:  Vivere una vita con Dio al centro
date:   18/04/2023
---

In un’epoca caratterizzata dal consumismo, dove i valori secolarizzati hanno posto al centro il proprio io, l’appello particolare proveniente dal cielo è quello di allontanarsi dalla tirannia e dalla schiavitù di un egocentrismo smisurato, per mettere Dio al centro della nostra vita. Tanti affidano il primo posto al denaro, altri allo sport, alla musica o al divertimento. Il messaggio dell’Apocalisse è un appello squillante a temere, rispettare e onorare Dio in quanto vero centro dell’esistenza.

`Leggere Matteo 6:33; Colossesi 3:1,2 ed Ebrei 12:1,2. Cosa significa mettere Dio al centro della nostra vita?`

Il tema al centro del conflitto finale sulla terra è una battaglia per la mente. In realtà ha a che vedere con la lealtà, l’autorità e l’impegno nei confronti della volontà divina.

La battaglia finale del gran conflitto tra il bene e il male riguarda il controllo dei nostri pensieri. L’apostolo Paolo ci esorta in questo modo: «Abbiate in voi lo stesso sentimento che è stato anche in Cristo Gesù» (Fl 2:5). La mente è la cittadella del nostro essere, la sorgente dalla quale scaturiscono le nostre azioni. «Abbiate in voi» vuol dire consentite, oppure scegliete; indica un esercizio intenzionale della volontà. La scelta di avere la mente di Cristo è quella che consente a Gesù di modellare i nostri pensieri, permeandoli con le cose dell’eternità. Le nostre azioni rivelano in che punto si trova il nostro processo di elaborazione del pensiero. Temere Dio significa metterlo al primo posto nella nostra vita.

Se ci pensiamo bene, per certi versi è facile avere il controllo dei propri pensieri, almeno quando si è consapevoli che occorre farlo. Il problema, spesso, è legato al fatto che in assenza di uno sforzo cosciente nel riflettere sulle cose giuste, «le cose di lassù, non quelle che sono sulla terra», la nostra mente, la cui natura è caduta e corrotta, tenderà a concentrarsi invece sulle cose di questo mondo.

Come disse Paolo, occorre scegliere intenzionalmente e ponderatamente di riflettere sulle cose celesti, utilizzando il dono sacro del libero arbitrio.

> <p></p>
> «Quindi, fratelli, tutte le cose vere, tutte le cose onorevoli, tutte le cose giuste, tutte le cose pure, tutte le cose amabili, tutte le cose di buona fama, quelle in cui è qualche virtù e qualche lode, siano oggetto dei vostri pensieri» (Fl 4:8).

`Come si impara a fare quello che dice Paolo?`