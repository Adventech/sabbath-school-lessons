---
title:  Temete Dio e dategli gloria
date:   15/04/2023
---

### Letture
Apocalisse 14; Genesi 22:12; Ecclesiaste 12:13,14; Colossesi 3:1,2; Ebrei 12:1,2; 1 Corinzi 3:16,17

> <p></p>
> «Qui è la costanza dei santi che osservano i comandamenti di Dio e la fede in Gesù» Apocalisse 14:12

Lo scrittore danese Søren Kierkegard racconta una parabola sulla fine dei tempi.

Un incendio scoppiò nel backstage di un grande teatro. Un clown, che faceva parte della compagnia di attori, si precipitò in sala per avvertire il pubblico: “Uscite, è scoppiato un incendio!”. I presenti pensarono a uno scherzo, che quell’irruzione fosse prevista dal copione e così applaudirono. Il clown ripeté l’avvertimento: “Per favore, uscite, mettetevi in salvo!”. Ma la sua enfasi non servì che a fare alzare i decibel degli applausi. Secondo Kierkegard, il mondo farà la stessa fine: un grande applauso da parte dei presenti, convinti che sia tutto un grande scherzo.

La fine del mondo, e gli eventi che la precederanno, non sono affatto uno scherzo, lo sappiamo bene. Il mondo affronta la crisi più grave dal tempo del diluvio; lo stesso Pietro riprende la storia di quell’evento come simbolo della fine, ammonendo che come il mondo antico scomparve per mano delle acque, negli ultimi giorni «i cieli passeranno stridendo, gli elementi infiammati si dissolveranno, la terra e le opere che sono in essa saranno bruciate» (2 P 3:10). Siamo stati avvisati di quello che accadrà, sta a noi adesso prepararsi.