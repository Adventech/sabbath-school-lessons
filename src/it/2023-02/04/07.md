---
title:  Approfondimento
date:   21/04/2023
---

Riflettiamo sulle straordinarie parole di Paolo in Ebrei 7:25. Parlando di Gesù quale nostro sommo sacerdote, egli dice che «può salvare perfettamente quelli che per mezzo di lui si avvicinano a Dio». «Salvare perfettamente»; questo avverbio, in greco, significa «pieno, completo, totale». È Gesù a salvarci; il nostro compito è quello di arrenderci a lui, di reclamare come nostra la sua vittoria. Riponiamo la nostra fiducia su di lui, non su noi stessi.

«Possiamo sintetizzare la forza dell’espressione di Apocalisse “temere Dio” definendola l’appello finale di Dio all’umanità affinché scelga lui come Signore glorioso… il quale sconfiggerà le forze del male che gli si oppongono, come si oppongono al suo piano per il genere umano [cfr. Ap 14:9-11]. Questo timore, almeno per il momento, non si manifesta (cfr. 6:14-17) con il terrore e il tremore, ma mediante la gioiosa resa alla legge di Dio e alla sua esclusiva adorazione. Nessun altro potere deve essere riconosciuto meritevole di tale devozione e lealtà. Non esistono opzioni, perché quelle che all’orizzonte del conflitto cosmico si configurano come possibilità, sono in realtà azioni delle potenze demoniache destinate all’estinzione (Ap 16:13,14; 17:14; 20:11-15). Il timore di Dio rappresenta un invito positivo divino… schierarsi dalla parte di Dio in questo conflitto cosmico per presentarsi davanti alla sua gloriosa presenza, pieni di gioia e in comunione eterna con lui (21:3,4; 22:3-5) - A.M. Rodriguez, The Closing of the Cosmic Conflict: Role of the Three Angels’ Messages, p. 27. 

**Domande per la condivisione**

`1. Pensa alla potenza incredibile di Dio, colui che ha creato e sostiene il cosmo intero. L’idea di cosmo per noi è pressoché inafferrabile, figuriamoci chi lo ha creato. Egli è così immensamente più grande e potente di noi. Questo Dio un giorno ci giudicherà. Questi dati, in che modo ci aiutano a comprendere il significato di «temere Dio»?`

`2. Come possiamo evitare di scadere nel legalismo quando parliamo dei concetti biblici di santità e vittoria? Perché occorre sempre ricordarsi che la vittoria ottenuta da Cristo per noi resta l’unico fondamento della nostra speranza di salvezza?`

`3. Come mai, nonostante le promesse di vittoria sul peccato, ci ritroviamo spesso mancanti e non aderenti ai parametri di giustizia che Gesù in persona ha stabilito per noi? Quali errori stiamo commettendo nel non consentire a Dio di compiere in noi l’opera che ci ha promesso?`