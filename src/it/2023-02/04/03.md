---
title:  Temere Dio e ubbidirgli
date:   17/04/2023
---

Cos’altro dice la Bibbia in merito al significato di temere Dio?

`Leggere Deuteronomio 6:2; Salmo 119:73,74 ed Ecclesiaste 12:13,14. Quanto rivelato in questi versetti è frutto del «temere Dio»?`

Secondo questi brani c’è un collegamento tra «temere Dio» e l’osservanza dei suoi comandamenti. La prima è un’attitudine di rispetto reverenziale che conduce all’ubbidienza. L’appello pressante del cielo rivolto a quanti sono salvati per grazia è di osservare i comandamenti divini (Ef 2:8-10). La grazia non ci esime dall’ubbidienza; il vangelo ci affranca dalla condanna della legge, non dalla nostra responsabilità di rispettarla. La grazia non solo ci libera dalla colpa del nostro passato, ma ci rafforza per consentirci di vivere nel presente una vita consacrata. L’apostolo Paolo dichiara che «abbiamo ricevuto grazia e apostolato perché si ottenga l’ubbidienza della fede fra tutti gli stranieri, per il suo nome» (Ro 1:5).

Alcune persone hanno la strana idea che la salvezza per fede neghi in qualche modo la legge di Dio o minimizzi la necessità di osservarla. Ritengono che ogni discussione sull’ubbidienza significhi legalismo. Hanno affermato: «Tutto quello che voglio è Gesù». Sì, ma quale Gesù? Un Cristo che ci siamo modellati da soli o quello della Scrittura? Quest’ultimo non ci incoraggia affatto a svilire la legge, che poi risulta essere rivelazione del suo carattere. Il Cristo della Scrittura non ci guiderà mai a sottovalutare le dottrine bibliche, le quali rivelano con chiarezza la sua essenza e il suo piano per il mondo; non ci spingerà mai a ridurre il suo insegnamento a banali stereotipi irrilevanti. Cristo è la personificazione di tutta la verità dottrinale. Egli è la verità incarnata e messa in pratica.

L’appello finale di Apocalisse ci invita ad accettare mediante la fede in Cristo la pienezza di tutto ciò che egli offre. Ci esorta a «temere Dio», ovvero ad avere fede nella sua capacità di donarci la forza per vivere una vita di ubbidienza e consacrazione.

`«E non temete coloro che uccidono il corpo, ma non possono uccidere l’anima; temete piuttosto colui che può far perire l’anima e il corpo nella geenna» (Mt 10:28). In che modo queste parole di Gesù ci aiutano a comprendere cosa significhi temere Dio?`