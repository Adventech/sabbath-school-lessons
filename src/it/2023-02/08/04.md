---
title:  Un inganno non così sottile
date:   16/05/2023
---

Nel tentativo di distruggere l’unicità della nostra creazione, Satana ha introdotto una contraffazione non poi così sottile. Essa, accettata anche da qualcuno di noi, recita più o meno così: Dio è la prima causa della creazione; ha impiegato lunghe ere per portare la vita all’esistenza e per farlo ha utilizzato il processo dell’evoluzione. Questo approccio cerca di armonizzare “l’evidenza scientifica” con il racconto della Genesi. Asserisce che i giorni della creazione equivalgano a lunghi e indefiniti periodi di tempo e che la vita sulla terra sia vecchia miliardi di anni.

`Leggere Salmo 33:6,9 ed Ebrei 11:3. Cosa ci dicono questi passaggi estremamente chiari su come Dio ha creato il mondo?`

Il racconto biblico non lascia adito a dubbi. Dio «parlò e la cosa fu» (Sl 33:9). «Per fede comprendiamo che i mondi sono stati formati dalla parola di Dio» (Eb 11:3). Il primo capitolo della Genesi afferma che Dio creò il mondo in sei giorni letterali di 24 ore e si riposò il settimo giorno. La struttura linguistica di Genesi 1 e 2 non consente interpretazioni diverse. Persino studiosi che non credono nella creazione in sei giorni letterali ammettono che l’intento dell’autore era quello di insegnare la creazione nei sei giorni di cui prima.

La parola ebraica tradotta con «giorno», in Genesi 1, è yom. Nella Bibbia, ogni volta che un numero modifica il termine yom come aggettivo (terzo giorno, primo giorno, ecc.), limita il periodo temporale alle 24 ore. Non esiste un solo esempio in cui un numerale che modifichi il nome yom indichi un periodo di tempo indefinito. Senza eccezioni, yom indica sempre un periodo di 24 ore.

E ancora, se Dio non avesse creato il mondo in sei giorni letterali, che rilevanza avrebbe il sabato in quanto settimo giorno? Perché Dio lo avrebbe previsto? Non avrebbe alcun senso mantenere quel giorno come simbolo di un’eredità eterna della creazione in sei giorni, se tale creazione non si fosse mai verificata in quei termini. Accettare l’idea di lunghe ere prima della creazione significa dubitare della necessità stessa di un settimo giorno e solleverebbe seri dubbi riguardo all’integrità della Scrittura. Satana, attaccando il sabato, sta sfidando il cuore stesso dell’autorità di Dio; e cosa potrebbe essere più efficace per cancellare il ricordo della creazione in sei giorni, se non negare la realtà stessa di tale atto? Di sicuro sono tante le persone, cristiani compresi, che ignorano la realtà del sabato inteso come settimo giorno. Uno scenario perfetto in vista dell’inganno finale.