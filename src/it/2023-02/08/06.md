---
title:  Il sabato e il riposo eterno
date:   18/05/2023
---

Il sabato è un luogo di rifugio per un mondo esausto. Ogni settimana mettiamo da parte le preoccupazioni quotidiane per entrare al centro del rifugio di Dio, il sabato. Il noto autore ebraico Abraham Heschel definisce il sabato «un tempio nel tempo». Ogni settimo giorno, il tempio celeste del Signore discende da lassù fino alla terra ed egli ci invita nella gloria della sua presenza per questo arco di 24 ore, da trascorrere in intima comunione con lui.

Nel suo libro dedicato alla bellezza e solennità del sabato, Heschel esprime con queste parole l’importanza di quel giorno: «Il sabato è una metafora del paradiso e una testimonianza della presenza di Dio; nelle nostre preghiere, anticipiamo un’era messianica che sarà un sabato, e ogni sabato ci prepariamo per quell’esperienza: se non si impara ad assaporare il gusto del sabato… non si riuscirà a godere il sapore dell’eternità nel mondo che verrà».

Alla creazione, Gesù ha costruito per noi una dimora speciale nella quale possiamo trovare rifugio e sentirci al sicuro. La sua opera è completa, finita. Quando il sabato ci riposiamo lo facciamo nella sua tenera cura. Ci riposiamo in attesa del riposo eterno che ci attende nei nuovi cieli e nella nuova terra che presto verranno.

`Leggere Isaia 65:17; 66:22; 2 Pietro 3:13 e Apocalisse 21:1. In che modo l’osservanza del sabato ci indica il futuro eterno?`

Quel Dio che ha creato la terra una prima volta, lo farà di nuovo e il sabato resterà un simbolo eterno di lui in quanto Creatore (Is 66:23). In realtà, gli Ebrei avevano compreso il sabato come simbolo, antipasto di ciò che in ebraico si dice olam haba, il mondo che verrà. Il messaggio dei tre angeli, il quale ci esorta ad adorare il creatore, è la risposta del cielo alla desolata disperazione di tanti esseri umani in questo ventunesimo secolo. Esso ci indica il nostro Creatore, colui che ha fatto tutte le cose, e anche il Redentore, colui che, dopo il giudizio e l’annientamento del peccato, rifarà tutte le cose nuove. «E colui che siede sul trono disse: “Ecco, io faccio nuove tutte le cose”. Poi mi disse: “Scrivi, perché queste parole sono fedeli e veritiere”» (Ap 21:5).

`Cosa puoi fare per godere in anteprima il sapore del cielo nella tua vita e nella tua famiglia?`