---
title:  Il sabato e la creazione
date:   15/05/2023
---

Dio ci ha donato il sabato perché il nostro mondo ha un disperato bisogno di un messaggio rassicurante sulla creazione. Intorno alla metà dell’800, quando le ipotesi evoluzioniste ebbero l’effetto di un tornado sul mondo intellettuale, Dio ha risposto con un messaggio di incredibile speranza che noi abbiamo studiato in Apocalisse 14:6,7.

Satana le ha provate tutte per distorcere l’idea della creazione, perché odia Gesù e non vuole che riceva l’adorazione dovuta in quanto Creatore e Redentore. Il sabato si trova al centro della grande controversia sulla dignità di Cristo di ricevere la nostra adorazione. Il messaggio degli ultimi giorni inviatoci da Dio chiede all’umanità di tornare ad adorare Cristo, in quanto Creatore del cielo e della terra. Alla base della sua adorazione c’è il fatto stesso che egli ci ha creati.

`Leggere Genesi 2:1-3; Esodo 20:8-11 e Deuteronomio 5:12-15, nel contesto di Apocalisse 14:6,7. Nel comandamento sul sabato, dove si nota il collegamento tra creazione e redenzione?`

Il sabato è il simbolo eterno del nostro riposo in lui. È un segno speciale di lealtà al Creatore (Ez 20:12,20); non è un requisito legalistico arbitrario, rivela piuttosto che il vero riposo dalla giustizia delle opere lo si trova in Cristo. Il sabato ci parla di un Dio che ha ottenuto per noi qualcosa che non saremmo mai stati capaci di raggiungere. La Scrittura ci invita a riposare nel suo amore ogni sabato. Questo giorno è simbolo del riposo, non delle opere; della grazia, non del legalismo; della rassicurazione, non della condanna; della dipendenza da lui e non da noi stessi; ogni sabato ci rallegriamo nella sua bontà e gli rendiamo lode per la salvezza che possiamo trovare solo in Cristo. Il sabato rappresenta anche l’anello di congiunzione eterna tra la perfezione passata nell’Eden e la gloria futura dei nuovi cieli e della nuova terra (Is 65:17; Ap 21:1). Ci richiama alle nostre radici, costituisce un legame con la nostra famiglia delle origini. Da quando è iniziato il tempo, il sabato è stato osservato ininterrottamente. Lo potremmo definire un collegamento continuo che ci riporta indietro alla nostra creazione e ci mantiene concentrati su una gloriosa verità: siamo figli e figlie di Dio. Il sabato ci esorta ad avere una stretta, intima relazione con lui.

`In che modo in Apocalisse 14:6,7 si fa cenno al comandamento del sabato e perché è importante rispetto al nostro messaggio finale? (Cfr. Es 20:8-11)`