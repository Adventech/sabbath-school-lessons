---
title:  Giudizio, creazione e responsabilità
date:   14/05/2023
---

Se fossimo semplicemente un insieme di cellule assemblate in maniera fortuita, un puro prodotto del caso e nient’altro che un’evoluzione di un primate africano, allora la vita avrebbe poco significato. Se il nostro obiettivo e quello di altri otto miliardi di nostri simili fosse artigliarsi a vicenda per avere uno spazio vitale su un pianeta chiamato Terra, potremmo parlare solo di sopravvivenza. Al contrario, la creazione di cui narra la Bibbia fornisce una ragione di vita, anzi, un imperativo morale per vivere. Siamo stati creati da Dio e siamo responsabili nei suoi confronti di quello che facciamo. Egli ha stabilito degli assoluti, anche in un mondo dominato dal “relativismo morale”.

`Leggere Apocalisse 14:7; Romani 14:10 e Giacomo 2:8-13. Che cosa implica il giudizio rispetto a un tema come quello della responsabilità? Come sono collegati i comandamenti di Dio e l’adorazione?`

Il messaggio dei tre angeli in Apocalisse 14 annuncia che «è giunta l’ora del suo giudizio» (v. 7). Essendo stati creati da Dio con la capacità di fare delle scelte morali, siamo automaticamente responsabili delle nostre decisioni. Se fossimo un insieme casuale di cellule, prodotto esclusivo della nostra eredità e dell’ambiente, le nostre azioni sarebbero in gran parte determinate da forze sulle quali non abbiamo alcun controllo. Ma il giudizio implica la responsabilità morale. In questa ora critica della storia della terra, nel momento del giudizio, il Signore ci chiama a prendere delle decisioni alla luce dell’eternità. Il primo pressante appello ad adorare «colui che ha fatto il cielo, la terra, il mare e le fonti delle acque», riconosce che alla base dell’adorazione c’è il fatto di essere stati creati da Dio.

Nel frattempo, la nostra adesione al sabato dimostra che crediamo in Gesù, degno di essere adorato in quanto Creatore. Rivela che abbiamo accettato la sua legge del decalogo, riconoscendo che quei principi divinamente ispirati ci aiutano a vivere la vita nella sua pienezza. Poiché la legge è il fondamento del governo di Dio e ne rivela il carattere, essa diventa parametro in base al quale giudicarci. La nostra fedeltà al comandamento del sabato è la testimonianza dell’impegno a vivere una vita di ubbidienza.

`In che modo la comprensione della creazione influenza il nostro comportamento? Che relazione hanno le nostre scelte quotidiane con l’eredità e l’ambiente? Come possiamo sconfiggere i difetti del nostro carattere che potremmo definire “innati”?`