---
title:  Appello all’impegno
date:   24/05/2023
---

L’appello di Apocalisse è un’esortazione urgente all’impegno, riassunta nel simbolismo delle due donne. Anche se talvolta sembrerà di vedere che il popolo di Dio sta subendo la sconfitta nel conflitto cosmico tra verità ed errore, il Signore promette che alla fine la sua chiesa trionferà.

`Leggere Matteo 16:18 e Apocalisse 17:14. Qual è la promessa comunicata da Gesù ai discepoli riguardante la sua chiesa?`

Cristo rappresenta le solide fondamenta sulle quali è edificata la sua chiesa, che si appoggia sugli insegnamenti della sua Parola ed è guidata dal suo Spirito. Babilonia, al contrario, affonda le radici nelle tradizioni e negli insegnamenti umani. Qualsiasi capo religioso sostituisca la volontà divina rivelata nella Scrittura con opinioni e tradizioni umane, sta semplicemente alimentando la confusione di babilonese memoria.

Ai tempi dell’antica Babilonia, Stato e chiesa erano una cosa sola. Quando il re Nabucodonosor sedeva sul trono, presumibilmente parlava per gli dèi. In una circostanza, sfidando il vero Dio, il re babilonese emanò un decreto universale che imponeva l’adorazione e ordinava a tutti i sudditi di inginocchiarsi davanti alla statua d’oro, simbolo potente di quello a cui il popolo fedele di Dio, non disposto a piegarsi e adorare la falsa immagine, andrà incontro negli ultimi giorni (cfr. Da 3). 

Nelle fasi finali della storia della terra sorgerà un sistema Stato-chiesa, una Babilonia spirituale che avrà un capo spirituale che sosterrà di parlare per bocca di Dio. La sua parola sarà dichiarata parola di Dio e i suoi ordini dovranno essere considerati provenienti da Dio stesso. Nel corso dei secoli i pontefici cattolici hanno dichiarato di occupare il posto di Dio sulla terra. Nell’enciclica del 20 giugno 1894, papa Leone XIII affermava: «In questa terra occupiamo il posto del Dio onnipotente». Il dizionario ecclesiastico Ferraris aggiunge: «Il papa ha una tale ed elevata dignità da non poter essere considerato un semplice uomo, ma come se fosse Dio e il vicario di Dio». Leggiamo queste parole significative dell’apostolo Paolo: «… fino al punto da porsi a sedere nel tempio di Dio, mostrando se stesso e proclamandosi Dio.

`Perché dobbiamo fare molta attenzione a non giudicare i singoli individui, piuttosto il sistema all’interno del quale si trovano?`