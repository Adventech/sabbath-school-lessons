---
title:  Babilonia, centro dell’idolatria
date:   25/05/2023
---

Ecco un ulteriore indizio per identificare con chiarezza il «mistero di Babilonia, la grande». L’idolatria era al centro dell’adorazione di quella città.

`Leggere Geremia 50:33-38 e 51:17,47. Cosa emerge in questi versetti sull’adorazione delle immagini nell’antica Babilonia e sulla reazione di Dio a questa pratica?`

I capitoli 50 e 51 di Geremia predicono la distruzione di Babilonia a opera dei Medi e dei Persiani. Una delle ragioni della fine di Babilonia è l’idolatria. I suoi abitanti credevano che quelle immagini fossero rappresentazioni delle loro divinità. Nella religione babilonese, la cura del rituale e l’adorazione delle statue rappresentanti divinità pagane erano considerate sacre; gli dèi vivevano simultaneamente nelle loro statue dentro i tempi e nelle forze naturali che incarnavano. Il saccheggio o la distruzione di idoli equivaleva alla perdita dell’intercessione divina; durante il periodo neo-babilonese, il principe caldeo Marduk-apla-iddina II fuggì nelle paludi della Mesopotamia meridionale con le statue delle divinità babilonesi per salvarle dall’esercito assiro di Sennacherib (Jane R. McIntosh, Ancient Mesopotamia: New Perspectives, ABL-CLIO, Inc., Santa Barbara, Ca, 2005, pp. 35-43).

I profeti biblici contrastarono l’adorazione di queste immagini inermi con quella del Dio creatore, vivente e dispensatore di vita (Gr 51:15,16,19).

`Leggere Esodo 20:4-6 e Salmo 115:4-8. Cosa ci dicono sull’idolatria?`

Nonostante il tema dell’idolatria della Babilonia spirituale sia più ampio del semplice inginocchiarsi davanti a immagini di legno e di pietra, quest’ultima è equivalente all’antica Babilonia per quel che riguarda l’introduzione delle immagini nel servizio di adorazione. Tale pratica, detta anche “venerazione”, è una violazione del secondo comandamento, perché limita la capacità dello Spirito Santo di imprimere nella nostra mente il pensiero dell’eternità e ridimensiona la maestà di Dio a una statua inerme. Quelle immagini furono introdotte nel cristianesimo a partire dal IV secolo d.C., per rendere quella religione più accettabile alla popolazione pagana. Purtroppo, fu spesso conferita loro la sacralità che appartiene esclusivamente a Dio; per questo motivo l’intero impianto è da considerarsi spiritualmente degradante.