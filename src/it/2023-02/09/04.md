---
title:  'Mistero: Babilonia, la grande'
date:   23/05/2023
---

`Leggere Apocalisse 17:4-6. Cosa rivelano questi passi circa la natura di quel sistema malvagio?`

Come abbiamo visto, Apocalisse 17 descrive un sistema apostata che introduce all’interno del cristianesimo molti degli insegnamenti proposti dalla Babilonia dell’Antico Testamento.

«Se vogliamo cercare di capire la natura di Babilonia, dobbiamo tornare al primo riferimento che la riguarda, nella Genesi. Tutto ebbe inizio nella pianura di Scinear, una regione della Mesopotamia meridionale, che oggi coincide con l’Iraq, chiamata Babilonia. È lì che fu costruita la torre di Babele, simbolo dell’autoreferenzialità umana e della sua indipendenza da Dio (Ge 11:1-4)» - A.M. Rodriguez, The Closing of the Cosmic Conflict: Role of the Three Angels’ Messages, p. 43.

La torre di Babele, sede dell’antica Babilonia, fu costruita per sfidare apertamente la Parola di Dio. I costruttori eressero questo monumento alla loro gloria e Dio ne confuse il linguaggio. «Perciò a questa fu dato il nome di Babel, perché là il SIGNORE confuse la lingua di tutta la terra e di là li disperse su tutta la faccia della terra» (Ge 11:9).

Questo sistema è talmente malvagio da essere descritto in questi termini: «ubriaca del sangue dei santi e del sangue dei martiri di Gesù» (Ap 17:6) - immagine cruenta che evidenzia il livello di corruzione raggiunto da Babilonia (cfr. Isaia 49:26).

In sostanza, la Babilonia spirituale rappresenta una religione fondata su insegnamenti umani, che poggia su idee umane ed è supportata da tradizioni umane. Una forma di religione costruita dall’uomo, magari da brillanti leader religiosi, ma che si contrappone alla potenza del vangelo e della chiesa voluta da Cristo, una chiesa edificata sull’amore, non sulla violenza.

Apocalisse descrive questi due sistemi religiosi. Il primo fondato sulla fede totale in Gesù e sulla dipendenza dalla sua Parola. Il secondo basato sulla fiducia nell’autorità umana e dipendente da insegnamenti provenienti da esseri umani.

Uno è rappresentato da una fede che ha Cristo al centro, la sua grazia, il suo sacrificio e la sua espiazione per la salvezza. L’altro costituisce un approccio umanistico alla fede, che sostituisce la dipendenza totale da Cristo, affidandosi invece alle tradizioni della chiesa, sufficienti a salvarsi. 

`Come proteggersi dal subdolo influsso di Babilonia, vista la tendenza diffusa a fare dipendere la salvezza da noi stessi e non interamente da Dio?`