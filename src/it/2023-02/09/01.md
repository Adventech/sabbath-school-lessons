---
title:  Una città chiamata confusione
date:   20/05/2023
---

### Letture
Apocalisse 17:1,2,4-6,15; 18:1-4; Matteo 16:18; Geremia 50:33-38; Salmo 115:4-8

> <p></p>
> «Combatteranno contro l’Agnello e l’Agnello li vincerà, perché egli è il Signore dei signori e il Re dei re; e vinceranno anche quelli che sono con lui, i chiamati, gli eletti e i fedeli» Apocalisse 17:14

Il tema del gran conflitto viene sintetizzato in Apocalisse con il simbolismo di due donne: una illuminata dal sole, al capitolo 12, l’altra vestita di scarlatto, al capitolo 17. 

Il simbolo suggestivo «di una donna rivestita del sole», nell’abbagliante gloria di Cristo, si trova in Apocalisse 12. Quella donna resta fedele al suo vero amante, Gesù. Non si lascia contaminare dalla corruzione delle false dottrine. La donna pura, in tutta la Bibbia, simboleggia la sposa di Gesù o la vera chiesa. In Geremia 6:2, il profeta dice: «La bella, la voluttuosa figlia di Sion, io la distruggo!». L’espressione «figlia di Sion» sta per popolo di Dio (Ef 5:25-32; Os 2:20).

L’apostasia viene invece assimilata alla prostituzione o all’adulterio (Gm 4:4). A proposito della ribellione e dell’infedeltà di Israele, Ezechiele lamenta: «ma come una donna adultera, che riceve gli stranieri invece di suo marito» (16:32).

La lezione di questa settimana affronterà il tema di queste due donne e sonderà ancora più approfonditamente il conflitto tra verità ed errore.