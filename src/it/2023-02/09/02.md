---
title:  I sistemi contrastanti
date:   21/05/2023
---

`Leggere Apocalisse 12:17 e 17:14. Come viene descritta la chiesa di Dio e come reagisce Satana nei suoi confronti?`

Nel corso dei secoli Dio ha sempre potuto contare su un popolo che gli è rimasto fedele. Apocalisse 12:17 descrive la loro fedeltà in questi termini: «quelli che osservano i comandamenti di Dio», definiti altrove come «i chiamati, gli eletti e i fedeli» (17:14).

`Leggere Apocalisse 14:8 e 17:1,2. Qual è il solenne annuncio dell’angelo e cosa fece Babilonia per meritarsi un simile “encomio”?`

Giovanni scrisse l’Apocalisse alla fine del primo secolo. A quell’epoca, l’antica città di Babilonia era ridotta a un cumulo di polvere. Quando Giovanni scrisse il messaggio di quel libro, la città vera e propria era stata distrutta diversi secoli prima.

In Apocalisse, l’antica Babilonia viene presa come simbolo, o tipo, della Babilonia finale. Nelle profezie del libro essa rappresenta un falso sistema religioso che avrà caratteristiche simili alla Babilonia di cui si parla nell’Antico Testamento. I principi che la guidarono saranno la struttura di sostegno della moderna, spirituale Babilonia.

In Apocalisse 17:1-6, una donna vestita di porpora e scarlatto attraversa a grandi passi il paesaggio del tempo e lo fa seduta su una bestia di colore scarlatto. La Bibbia la definisce una prostituta. Ha abbandonato il suo vero amore, Gesù Cristo. L’apostolo Giovanni ci offre un ritratto vivido di un sistema religioso apostata che ha un potente influsso sul mondo. Questo potere era tutt’uno con i «re della terra», i quali «hanno fornicato con lei e gli abitanti della terra si sono ubriacati con il vino della sua prostituzione» (Ap 17:2). Ubriacati? Nella Bibbia ha sempre un’accezione negativa. Fornicazione? Simbolica del falso insegnamento, della falsa dottrina e delle false pratiche.

`Tanto i leader quanto la gente comune sono stati negativamente influenzati da questo potere. Qual è la nostra unica protezione (Ef 6:10-18)?`