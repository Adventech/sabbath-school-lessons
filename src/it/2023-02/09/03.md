---
title:  Il vino dell’ira
date:   22/05/2023
---

`Leggere Apocalisse 17:1,2,15 e 18:1-4. Fin dove si estende l’influsso esercitato da Babilonia?`

Il sistema della chiesa apostata ha una portata internazionale in grado di influenzare persone di tutto il mondo con i suoi inganni. Satana è adirato perché il vangelo sarà proclamato a ogni «nazione, tribù, lingua e popolo» e questo «vangelo del regno sarà predicato in tutto il mondo», e così usa ogni menzogna possibile per ammaliare la mente degli «abitanti della terra» (Ap 14:6; 17:2; Mt 24:14).

Apocalisse 17:2 prosegue nella sua spiegazione del mistero di Babilonia, la grande, dichiarando che ha «fornicato» con i re della terra. Che cos’è la fornicazione? Un’unione illecita. Nel sistema della chiesa apostata, configura l’unione con lo Stato. Nel sistema della vera chiesa, la chiesa è unita a Gesù Cristo. La chiesa caduta guarda ai leader politici della terra per ottenere potere e autorità, cerca lo Stato per convalidare i suoi decreti. Invece di trarre forza da Gesù quale suo vero capo, si rivolge allo Stato per ottenere supporto.

Apocalisse 17:2 prosegue nella sua drammatica descrizione: «I re della terra hanno fornicato con lei e gli abitanti della terra si sono ubriacati con il vino della sua prostituzione». Il simbolismo del succo d’uva puro viene usato in tutto il Nuovo Testamento per rappresentare il sangue puro e non contaminato di Cristo, sparso per la nostra salvezza sulla croce (Mt 26:27-29). In Luca 22:20 Gesù dice: «Questo calice è il nuovo patto nel mio sangue, che è versato per voi».

Quando il vino nuovo, puro del vangelo viene distorto e gli insegnamenti della Parola di Dio sono sostituiti da quelli di leader religiosi umani, diventa il «vino di Babilonia» (cfr. Mt 15:9): Dio chiama il suo popolo a uscire da Babilonia. In altri termini, per quanto corrotto e malvagio, quel sistema è talmente vasto da comprendere, almeno per un certo tempo, i fedeli del Signore, o il «mio popolo» (Ap 18:4), come egli li definisce.

Arriverà però il momento in cui Dio li inviterà a uscire da quel sistema corrotto e malvagio, sul punto di collassare proprio per questa sua natura perversa, ad abbandonare quel «ricettacolo di demoni, covo di ogni spirito immondo, rifugio di ogni uccello impuro e abominevole» (v. 2).

`Quale ruolo svolgono quelli che proclamano il messaggio dei tre angeli nel contesto dell’appello a «uscire da Babilonia»?`