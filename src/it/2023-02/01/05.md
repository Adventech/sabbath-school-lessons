---
title:  La donna nel deserto
date:   29/03/2023
---

`Leggere Apocalisse 12:6 e confrontare con Apocalisse 12:14-16. Osservare con attenzione il periodo temporale, Satana che si scaglia contro «la donna» (la chiesa di Dio) e il Signore che provvede al suo popolo. Di cosa parlano questi versetti?`

I 1.260 giorni di Apocalisse 12:6 sono paralleli a «un tempo, dei tempi e la metà di un tempo» del versetto 14. Questa stessa profezia temporale, che descrive lo stesso periodo di tempo, si trova in Daniele 7:25; Apocalisse 11:2,3 e 13:5. Poiché parliamo di simboli profetici (non esiste letteralmente una donna con le ali che vaga nel deserto), occorre applicare il tempo profetico, quindi il principio “giorno-anno” (cfr., per esempio, Numeri 14:34 ed Ezechiele 4:4-6). Significa semplicemente che un giorno della profezia simbolica equivale a un anno nel suo compimento storico. A proposito del medesimo lasso temporale profetico di Apocalisse 11:2, l’Andrews University Study Bible commenta: «Gli interpreti storicisti, dunque, hanno generalmente compreso il periodo dei 1.260 giorni profetici come 1.260 anni letterali, che vanno dal 538 al 1798 d.C.» (p. 1.673, commento ad Apocalisse 11:2). Una chiesa corrotta, con la complicità di uno Stato corrotto, opprime, perseguita e alla fine uccide le persone fedeli a Dio.

Questa feroce persecuzione satanica nei confronti dei cristiani che credono alla Bibbia è un’estensione del gran conflitto tra il bene e il male. Usciti dalle tenebre del Medioevo, uomini e donne si trovarono di fronte a una scelta al tempo della Riforma: restare fedeli alla Parola di Dio o accettare l’insegnamento di sacerdoti e prelati. Ancora una volta è stata la verità a trionfare e Dio ha potuto contare su un popolo che gli è rimasto leale nonostante le violente persecuzioni. 

Nei versetti che stiamo studiando troviamo espressioni dell’attenzione di Dio nei nostri confronti che sono suggestive e incoraggianti: Apocalisse 12:6 parla di un «luogo preparato da Dio». Al versetto 14 si legge che la donna è nutrita nel deserto, mentre al versetto 16 è scritto che «la terra soccorse la donna».

Nei tempi di feroce persecuzione, Dio è intervenuto in soccorso della sua chiesa. Lo ha fatto nel passato, agirà allo stesso modo anche per il rimanente degli ultimi tempi.

`Racconta un momento difficile della tua vita, dove hai rischiato di lasciarti abbattere dallo scoraggiamento e durante il quale Dio è intervenuto garantendoti rifugio e nutrimento. In che modo ti ha soccorso quando più ne avevi bisogno?`