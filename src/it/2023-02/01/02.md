---
title:  La battaglia nel cielo
date:   26/03/2023
---

Apocalisse 12 presenta una serie di drammatici episodi, istantanee del conflitto tra il bene e il male che ha attraversato le epoche, iniziato in cielo ma destinato a terminare qui sulla terra. Questi episodi ci accompagnano lungo il fluire del tempo, dalla scena primordiale della ribellione di Satana in cielo, ai suoi attacchi malvagi e violenti contro il popolo di Dio negli ultimi giorni.

`Leggere Apocalisse 12:7-9, dove viene descritto questo conflitto cosmico tra bene e male. Come è potuto accadere qualcosa di simile in cielo? Circa la realtà del libero arbitrio, cosa lasciano implicitamente intendere questi versetti?`

La libertà di scelta è un principio fondamentale del governo divino, tanto in cielo quanto sulla terra. Dio non ha creato dei robot: ogni essere umano, creato a sua immagine, ha la possibilità di fare delle scelte morali.

La libertà di scelta è intrinsecamente collegata alla capacità di amare. Se si eliminasse la prima, si distruggerebbe anche la seconda, perché l’amore non potrà mai essere frutto di costrizione e coercizione. L’amore è un’espressione del libero arbitrio. Ogni singolo angelo in cielo ha avuto l’opzione di rispondere positivamente all’amore di Dio o di allontanarsi, scegliendo la strada dell’arroganza, dell’egoismo e dell’orgoglio. Così, come gli angeli si confrontarono con l’amore e con una scelta eterna, ogni essere umano, secondo l’Apocalisse, farà delle scelte che si riveleranno eterne nell’ambito del conflitto finale su questa terra.

Non è mai esistita la neutralità nel gran conflitto (Lu 11:23) e non sussisterà neanche nella battaglia terrena finale. Così, come ogni singolo angelo ha scelto di stare dalla parte di Gesù o di Lucifero, allo stesso modo anche l’umanità, alla fine dei tempi, prenderà una decisione irrevocabile. A chi riserveremo lealtà, adorazione e ubbidienza? Da sempre è questo il grande tema che coinvolge il genere umano e sarà ancora più pressante nella crisi finale della storia di questo mondo. 

Ma ecco giungere una bella notizia: Apocalisse 12 descrive il trionfo di Gesù nel conflitto; tutto ciò che dobbiamo fare, ricorrendo al nostro libero arbitrio, è scegliere di stare dalla sua parte, quella vincitrice. Non ci vuole poi tanto a decidere da che parte schierarsi, sapendo chi sarà il vincitore.

`Gesù considerò sacri il libero arbitrio e la libertà di scelta, pur sapendo che per lui avrebbero significato la croce (2 Ti 1:9). Perché dobbiamo fare un uso attento di questo dono sacro, costato un alto prezzo a chi ce lo ha offerto?`