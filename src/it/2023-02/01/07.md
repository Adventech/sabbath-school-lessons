---
title:  Approfondimento
date:   31/03/2023
---

Per certi versi, potremmo sostenere che Dio non abbia avuto scelta: se il suo obiettivo fosse stato quello di avere creature in grado di amarlo e di amarsi reciprocamente, non avrebbe potuto che crearle libere. In caso contrario, non sarebbero state capaci di amare, e cosa sarebbe diventato il nostro universo senza l’amore? Nient’altro che un dispositivo meccanico, il quale avrebbe funzionato secondo le leggi stringenti di causa ed effetto, all’interno delle quali nessuno di noi avrebbe conosciuto il libero arbitrio. Saremmo stati dei semplici contenitori in carne e ossa di particelle subatomiche che rispondono alle sole leggi della fisica. Non è un quadro esattamente confortante e non rappresenta neanche la realtà che conosciamo e che sappiamo essere quella vera. Chi ha mai pensato, per esempio, che il nostro amore per i genitori, per i figli o per il coniuge sia solo un’intesa tra atomi?

«La legge dell’amore è il fondamento del governo di Dio: la felicità di tutte le creature intelligenti dipende dalla loro perfetta adesione ai suoi princìpi. Dio desidera un’ubbidienza fondata sull’amore, che nasca da una vera comprensione del suo carattere. Non desidera una sottomissione forzata; ogni essere è libero di scegliere se seguirlo o meno. Fino a quando le creature riconobbero questo patto d’amore, vi fu un’assoluta armonia in tutto l’universo. Gli angeli erano pronti a soddisfare con gioia i desideri del loro Creatore: erano felici di riflettere la sua gloria e le loro lodi esprimevano questi sentimenti. L’amore per Dio era assoluto, l’altruismo e la fiducia caratterizzavano ogni rapporto; nessuna nota discordante turbava questo equilibrio» - PP, 34,35 [p. 20].

**Domande per la condivisione**

`1. Perché Apocalisse 12 rappresenta un’introduzione appropriata al messaggio dei tre angeli, soprattutto in vista del conflitto che caratterizzerà la fine dei tempi?`

`2. In che modo questo capitolo ti rassicura personalmente rispetto alle tentazioni e alle prove che devi affrontare quotidianamente?`

`3. Qualcuno crede che il nostro modo di agire sia largamente determinato dall’ereditarietà e dall’ambiente nel quale viviamo. Sei d’accordo con questa teoria? Quale ruolo hanno a tal proposito le nostre scelte?`