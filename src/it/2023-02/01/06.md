---
title:  Il rimanente di Dio degli ultimi tempi
date:   30/03/2023
---

Il diavolo è in guerra contro Cristo dal momento della sua ribellione in cielo (Ap 12:7). Lo scopo di Satana, allora come adesso, è quello di appropriarsi del controllo dell’universo (Is 14:12-14). Al centro della sua preoccupazione, negli ultimi giorni della storia di questa terra, ci sarà il popolo di Dio. Apocalisse 12:17 afferma enfaticamente che il dragone (Satana) si infuriò con la donna (la chiesa) e andò a fare guerra contro il resto della sua discendenza. Quest’ultima espressione viene tradotta anche con «rimanente». Il rimanente di Dio è leale a Cristo, osserva i suoi comandamenti ed è fedele rispetto alla sua missione.

`Leggere Apocalisse 12:17. Quali caratteristiche del rimanente di Dio emergono da questo versetto?`

In Apocalisse 12:17, Satana (il dragone) è adirato con la donna, la chiesa di Dio. Il diavolo è furioso nei confronti di persone che osservano i comandamenti di Dio e farà di tutto per annientarle.

Arriverà il momento in cui istigherà l’emanazione di un decreto in base al quale quei fedeli non potranno più vendere né acquistare, saranno incarcerati e conosceranno anche la morte (Ap 13:14-17).

Se Satana non potrà distruggere Cristo, cercherà di riuscirci con l’oggetto dei suoi affetti più profondi, la sua chiesa. L’ultima guerra che si combatterà nel mondo non avrà come teatro il Medio Oriente, ma riguarderà la mente dei fedeli di Dio sparsi su tutto il pianeta. È un conflitto tra due forze opposte, Cristo contro Satana, e nessuno potrà dichiararsi neutrale.

Lo snodo determinante in questa guerra finale è il seguente: a chi offriamo la nostra lealtà? Dove è riposta la nostra fedeltà?

Il cielo richiede credenti conquistati dall’amore di Cristo, salvati dalla sua grazia, impegnati per la sua causa, fortificati dal suo Spirito e talmente ubbidienti ai suoi comandamenti da essere disposti a morire per questa causa.

Il nostro mondo è destinato a vivere una crisi epocale. Ma in Gesù, per mezzo suo e grazie a lui, abbiamo la certezza della vittoria, almeno finché resteremo connessi con lui per fede, una fede che genera l’ubbidienza. Dipende tutto dalla nostra scelta.

`In che modo vedi concretizzarsi nella tua esperienza cristiana le parole di Apocalisse 12:17?`