---
title:  Accettare la vittoria di Gesù
date:   28/03/2023
---

Come descritto nella Bibbia, Gesù non ha mai perso una battaglia contro Satana. Possiamo definirlo il grande conquistatore, il vincitore nei confronti delle forze del male. Un conto, però, è credere che egli abbia sconfitto le tentazioni sataniche, altra cosa è essere convinti che la sua vittoria sia anche la nostra.

`Leggere Apocalisse 12:10. Perché il fatto che il nostro accusatore sia stato «gettato giù» ci deve incoraggiare?`

Nonostante sulla terra la battaglia continui a divampare, Satana ha perso, punto! Non riguarda solo la vittoria definitiva di Cristo al culmine della storia umana, ma anche la nostra personale battaglia contro principati e potenze del male nella nostra esperienza. Alcuni cristiani vivono una frustrante sensazione di sconfitta. Sperano di riuscire ad avere la meglio su alcuni atteggiamenti e abitudini, ma non riescono a cogliere la realtà della vittoria che Cristo ha ottenuto anche per loro e le loro esistenze.

`Leggere Apocalisse 12:11. Perché in questo versetto troviamo parole che certificano la sicurezza della vittoria?`

Nei messaggi destinati alle sette chiese dell’Apocalisse ritorna, per altrettante volte, l’espressione «(a) chi vince». In Apocalisse 12:11 torna il medesimo concetto. Il verbo vincere deriva dall’originale nikao e si potrebbe tradurre letteralmente con «conquistare, prevalere, trionfare o attraversare vittoriosamente». 

In che modo si è vittoriosi? «Per mezzo del sangue dell’Agnello» (12:11).

Al capitolo 5, versetto 6, durante una visione profetica, Giovanni guarda intensamente nel cielo e nota «un Agnello in piedi, come immolato». Il sacrificio di Cristo diventa il centro dell’attenzione di tutti i cieli. Non vi è niente di più sublime della croce per poter dimostrare l’amore infinito e insondabile di Dio.

Quando accettiamo per fede ciò che Cristo ha fatto per ognuno di noi, il nostro debito viene cancellato e siamo presentati perfetti agli occhi del Padre. I nostri peccati vengono perdonati (Cl 1:14; 2:14; Ef 1:7) perché «… è stato gettato giù l’accusatore dei nostri fratelli» (Ap 12:10). Siamo redenti, vittoriosi e salvi, non in virtù dei nostri meriti ma grazie alle vittorie di Cristo.