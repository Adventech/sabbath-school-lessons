---
title:  La strategia ﬁnale di Satana
date:   13/06/2023
---

Alcune indagini rivelano una profonda mancanza di fiducia nelle istituzioni e nei governi. Tanti si domandano: «C’è qualcuno dotato di alta moralità adatto a guidare il mondo»? Le profezie di Apocalisse indicano che il potere della bestia, con l’auspicio di un’unione politico-religiosa, sarà quello che la gente riterrà adatto a ricoprire quel ruolo.

`Leggere Apocalisse 17:12-14. Giovanni con quali parole dipinge lo scenario finale della storia del nostro pianeta? Quale evidente contrasto sale agli occhi?`

In questo passaggio, Giovanni sottolinea tre elementi significativi: 

1. I poteri politici hanno «uno stesso pensiero» e «daranno la loro potenza e la loro autorità alla bestia»; 
2. Questo conglomerato di falsità farà guerra a Gesù, l’Agnello;
3. Nell’ultima guerra che si combatterà sulla terra, Cristo e i suoi fedeli trionferanno. Non vincerà la bestia, ma Gesù.

Che tipo di strategia potrebbe adottare Satana per unire le nazioni? Come già detto, la storia si ripete. La caduta dell’Impero romano ci offre preziose lezioni. Quando le invasioni germaniche provenienti dal nord devastarono l’Europa occidentale, l’imperatore romano Costantino si rivolse alla religione. Le autorità della chiesa, combinate con il potere dello Stato, diventarono lo strumento di cui Costantino aveva bisogno. Nel IV secolo d.C., la continua e progressiva insistenza sulla santità della domenica fu una mossa politica e religiosa calcolata per unire l’Impero in un momento di crisi. Costantino voleva che rimanesse unito, mentre la chiesa romana lo voleva “convertito”. Il noto storico Arthur Weigall lo afferma senza mezzi termini: «La chiesa decise che la domenica sarebbe diventata sacra… principalmente perché era la festività settimanale del sole; fu una scelta politica cristiana intenzionale quella di sostituire le festività pagane care al popolo con la tradizione, e conferendo loro rilevanza cristiana» - The Paganism in Our Christianity, G.B. Putnam’s Sons, New York, 1928, p. 145.

In una fase di profonda crisi, quando tutto il mondo è impaurito, sofferente e scoraggiato, la gente si affiderà disperatamente a qualcuno che garantirà stabilità e protezione. Nel passato, la tirannia è sorta sempre secondo questo schema e non c’è motivo di credere che non potrebbe accadere nuovamente. Secondo la profezia succederà qualcosa che scatenerà questi eventi finali. Anche se è difficile capire in che modo tutto questo avverrà, il mondo è stato già testimone di grandi cambiamenti epocali, comunque molto rapidi. Non conosciamo i dettagli delle cose che succederanno, non di meno dovremo essere preparati a qualsiasi evenienza.