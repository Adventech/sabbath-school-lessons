---
title:  La prova del sabato
date:   15/06/2023
---

Forse già da adesso ci sono le condizioni per questa incombente persecuzione. Il 6 giugno 2012 papa Benedetto XVI lanciava questo appello urgente a oltre 15mila persone radunatesi in piazza San Pietro, a Roma: la domenica deve essere un giorno di riposo per tutti, in questo modo le persone saranno libere di trascorrerla con le loro famiglie e con Dio. «Difendendo la domenica, si difende il diritto alla libertà dell’uomo». Certo, non significa esigere che altri osservino quel giorno al posto del sabato biblico, ma dimostra che l’idea della domenica in quanto giorno di riposo è certamente un tema reale. Prima o poi saranno emanate leggi per cui chi sceglie di seguire la Parola di Dio e di osservare il vero sabato sarà etichettato nemico della società e dei suoi migliori interessi.

In questo tempo di crisi, il popolo fedele di Dio resterà saldo nelle proprie convinzioni e continuerà a seguirlo. Non cederà alle pressioni.

Distinguendosi dal marchio della bestia essi riceveranno il sigillo di Dio. Anticamente i sigilli servivano ad attestare l’autenticità dei documenti ufficiali. Dovremmo quindi attenderci di trovare il sigillo di Dio integrato nella sua legge. I sigilli erano segni distintivi personalizzati. Dice il profeta Isaia: «Chiudi questa testimonianza, sigilla questa legge tra i miei discepoli» (8:16).

`Leggere Esodo 20:8-11. Quali elementi di un sigillo biblico si trovano nel comandamento sul sabato? Questo comandamento in cosa si distingue da tutti gli altri?`

Il quarto comandamento contiene tre elementi tipici di un autentico sigillo. Il primo è il nome di chi ha apposto il sigillo: «Il Signore tuo Dio» (Es 20:10). Il secondo è il titolo del sigillatore: «Il Signore fece…» (v. 11) o anche il Creatore. Il terzo elemento riguarda il territorio di chi suggella: i cieli, la terra, il mare e tutto ciò che è in essi» (v. 11). Secondo Apocalisse 7:1,2, il sigillo di Dio viene apposto solo sulla nostra fronte, che è simbolo della mente. Gesù rispetta la nostra libertà di scelta e ci invita a lasciargli plasmare le nostre menti per mezzo dello Spirito Santo; in questo modo niente ci schioderà dalla solida presa della nostra fede nella Parola di Dio (Ef 4:30); comprendiamo allora che i fedeli sono coloro che «osservano i comandamenti di Dio e la fede in Gesù» (Ap 14:12). Il sabato fa parte di questi comandamenti ed è l’unico modificato dal potere della bestia.

`Quali condizioni si stanno sviluppando che potrebbero causare potenzialmente restrizioni alla nostra libertà di religione? Quali ostacoli impediscono ancora la progressione di tali condizioni?`