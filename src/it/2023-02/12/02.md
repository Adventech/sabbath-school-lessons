---
title:  La ferita mortale
date:   11/06/2023
---

La bestia e il suo potere di Apocalisse 13 e 14 rappresentano un sistema globale di falsa adorazione, ma c’è dell’altro.

`Leggere Apocalisse 13:5; 12:6,14 e Daniele 7:25. Per quanto tempo questa potenza ha dominato dal punto di vista religioso nei secoli precedenti?`

La bestia continua a dominare per un tempo storico che ha una durata precisa. Nelle profezie temporali simboliche, un giorno equivale a un anno. In Numeri 14:34 si legge: «un anno per ogni giorno», applicando il principio biblico di cui sopra. Dio dice ancora: «t’impongo un giorno per ogni anno» (Ez 4:6). Tale principio si è ripetutamente dimostrato accurato per l’interpretazione delle profezie bibliche temporali, come quella delle 70 settimane di Daniele 9:24-27. Calcolato il periodo di 42 mesi, menzionato in Apocalisse 13:5, e quantificando 30 giorni in un mese, arriviamo a 1.260 giorni profetici o anni letterali. Nei calendari antichi l’anno durava regolarmente 360 giorni.

Nel IV secolo d.C., Costantino legalizzò il cristianesimo in tutto l’Impero. Quando nel 330 spostò la capitale a Bisanzio per unire i fronti occidentali e orientali del suo Impero, lasciò vacante la leadership a Roma. Fu il papa a colmare quel vuoto. Egli diventò non solo una potente autorità religiosa, ma anche una forza politica con la quale in Europa bisognava fare i conti. Nel 538, Giustiniano, un imperatore romano pagano, concesse ufficialmente al vescovo di Roma il ruolo di difensore della fede. Dal 538 al 1798 la chiesa medievale esercitò una grande influenza, e all’interno di questo periodo si inserisce anche la terribile persecuzione citata nell’introduzione. Il generale napoleonico Berthier fece prigioniero il papa proprio nel 1798, e la profezia risultò così esattamente adempiuta. Berthier e il suo esercito catturarono papa Pio VI e senza troppe cerimonie lo rimossero dal trono papale. Il colpo inflitto al papato fu grave ma, secondo Apocalisse 13:12, la ferita mortale sarebbe stata guarita e il mondo avrebbe ancora sentito parlare di questo potere.

`Le profezie bibliche sono straordinarie e ci rivelano la conoscenza divina degli eventi futuri. Perché questo ci fa capire che dobbiamo credere nelle promesse di Dio, anche in quelle non ancora compiutesi?`