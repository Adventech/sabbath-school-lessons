---
title:  Il marchio della bestia
date:   14/06/2023
---

`Leggere Apocalisse 14:9,12. Dove viene impresso il marchio della bestia (cfr. De 6:8 e 11:18)? Quali sono le due caratteristiche che distinguono il popolo di Dio da quelli che ricevono il marchio della bestia?`

Un gruppo adora la bestia, l’altro osserva i comandamenti di Dio (tra cui il quarto, proprio quello che la bestia intende cambiare) e ha la fede di Gesù. Ecco la distinzione. Servendosi delle bestie che sorgono dal mare e dalla terra, il diavolo tenta di minare l’autorità di Dio attaccando il cuore dell’adorazione, il sabato. Il marchio della bestia viene impresso sulla fronte o sulla mano. La fronte è simbolo della mente, dove risiedono la coscienza, la ragione e il giudizio; la mano rappresenta invece le azioni e le opere. L’ora sta per giungere (probabilmente prima di quello che si creda) in cui passeranno delle leggi che restringeranno la nostra libertà religiosa. Quanti seguono coscientemente la Parola di Dio e osservano il vero sabato del Signore verranno etichettati come soggetti che si oppongono all’unità e al bene comune della società. «Coloro che onorano il sabato biblico saranno denunciati come nemici della legge e dell’ordine, come fautori di disordini, di anarchia morale e di corruzione nella società e causa dei castighi di Dio che si abbattono sulla terra. I loro scrupoli di coscienza saranno giudicati come ostinazione, caparbietà e disprezzo delle autorità. Saranno addirittura accusati di ostilità nei confronti del governo» - GC, 592 [p. 462].

La chiesa di Roma rivendica il fatto che la domenica rappresenta il «marchio» della sua autorità ecclesiastica. «La chiesa cattolica sostiene ovviamente che il cambiamento sia frutto di un suo atto… e che quell’atto sia il segno del suo potere ecclesiastico e della sua autorità in materia di religione» - The American Catholic Quarterly Review, gennaio 1883.

L’Apocalisse predice che nel futuro, in un tempo di crisi internazionale, il nostro mondo andrà incontro a una trasformazione che riguarderà la politica, la vita sociale, la religione e la morale, e l’osservanza della domenica verrà rafforzata, diventando così «marchio della bestia». Non sappiamo come tutto questo avverrà, non ci è stato rivelato. La Scrittura ci offre solo contorni generali, sufficienti però per mostrarci che il gran conflitto raggiungerà l’apice intorno alla questione se adorare la bestia oppure il Creatore, e in questo contesto il sabato avrà un ruolo centrale.

`In che misura e in che modo l’umanità si è sempre divisa tra chi sceglie di stare dalla parte di Dio o da quella di Satana? Perché non può esistere una zona neutra? Come si fa a capire da quale parte stiamo?`