---
title:  L’allontanamento
date:   12/06/2023
---

`Leggere 2 Tessalonicesi 2:3,4,9-12. Cosa predice Paolo a proposito degli ultimi giorni? Quale segno distintivo indica, per il potere della bestia, l’anticristo?`

L’apostolo Paolo avverte la comunità cristiana di un allontanamento dalla verità della Parola di Dio. È preoccupato per i semi dell’apostasia già presenti nella chiesa del Nuovo Testamento, che sarebbero poi sbocciati nei secoli a venire, prima del ritorno di Cristo. Un vangelo contraffatto sarebbe penetrato all’interno della chiesa, distorcendo la Parola di Dio. Dietro quest’apostasia c’è Satana. È lui l’«uomo del peccato» che «s’innalza sopra tutto ciò che è chiamato Dio» (2 Te 2:4). Il grande ingannatore opera attraverso agenti umani per raggiungere i suoi scopi. Le caratteristiche identificanti di Daniele e Apocalisse rivelano che il piccolo corno di Daniele 7, la bestia di Apocalisse 13 e 14 e «l’uomo del peccato» di 2 Tessalonicesi 2 rappresentano la medesima entità. 

Ecco, a tal proposito, il commento del SDA Bible Commentary: «Un paragone con la profezia di Daniele, del potere blasfemo che segue quello della Roma pagana… e con l’immagine esposta da Giovanni, della bestia simile a un leopardo, rivela diverse analogie con le tre descrizioni (il piccolo corno, la bestia e l’uomo del peccato). Questo ci porta a concludere che Daniele, Paolo e Giovanni parlano dello stesso potere» - vol. 7, p. 271.

È estremamente importante ricordare che la profezia biblica sta descrivendo un sistema religioso che ha compromesso la Parola di Dio, sostituendo tradizioni umane al vangelo, e si è allontanato dalla verità biblica. Tali profezie giungono da un Dio d’amore che desidera preparare un popolo al ritorno di Gesù. Esse redarguiscono le organizzazioni religiose apostate, ma non necessariamente le persone che ne fanno parte (cfr. Ap 18:4). 

Il nostro messaggio riguarda un sistema che ha ingannato milioni di individui, ma sempre tanto amati da Cristo. Non possiamo trattarli che in armonia con l’insegnamento del Salvatore.

`«Tutte le cose dunque che voi volete che gli uomini vi facciano, fatele anche voi a loro; perché questa è la legge e i profeti» (Mt 7:12). Come applicare questo principio riguardo al tema del potere della bestia di Apocalisse 13 e 14?`