### Il messaggio dei tre angeli

Il 15 ottobre del 1844, in Germania, una settimana prima della grande delusione, nacque un bambino in un fedele focolare luterano. Si chiamava Friedrich Nietzsche e sarebbe diventato uno dei più influenti atei della storia moderna.

Convinto che in Occidente il Dio cristiano stesse morendo, Nietzsche inveì contro l’influsso morale della religione cristiana, etichettando con il titolo di «moralità da schiavo» l’etica dei deboli che, nel tentativo di proteggersi dai più forti, si erano inventati concetti strampalati tipo «amate i vostri nemici»; un personaggio del suo libro, Così parlò Zaratustra, dichiara a un certo punto: «Spezzate le antiche tavole della legge».

Il 1844 fu un anno importante anche per Karl Marx, fondatore del comunismo. Aveva scritto Manoscritti economici e filosofici del 1844, anche se non furono pubblicati fino al 1932 in Unione Sovietica. I manoscritti mostrano il progressivo sviluppo dell’ideologia marxista, mediante la quale egli propendeva per una realtà totalmente materialista, che culminava con gli oppressori capitalisti rovesciati dai lavoratori, che creavano un’utopia terrena.

Il 1844 fu importante anche per Charles Darwin, perché in quell’anno scrisse le prime rivelazioni della sua teoria evoluzionista, anche se non vennero rese pubbliche. Diventarono tali nel 1859, con la pubblicazione della sua opera più celebre. Le origini della specie, dove Darwin propagandava pubblicamente la sua visione sulla vita terrena, frutto solo di processi casuali.

Il 1844 resta però l’anno del compimento della profezia dei 2.300 giorni di Daniele 8:14; fu allora che furono piantati i primi semi che avrebbero prodotto un movimento mondiale il cui messaggio avrebbe demolito l’ideologia di Marx, Nietzsche e Darwin.

Contrariamente a Marx, il movimento avventista ha proclamato che il gran conflitto tra Cristo e Satana spiegava la storia del pianeta, che sarebbe terminata non con l’utopia comunista, ma con l’avvento soprannaturale del regno eterno di Dio.

Contrariamente a Darwin, il movimento avventista ha insegnato che la vita non ha avuto origine mediante la selezione naturale, ma grazie alla potenza del Dio creatore che l’ha creata sulla terra in sei giorni, riposandosi il settimo.

Contrariamente a Nietzsche, il movimento avventista ha annunciato non solo che Dio esiste, ma che il suo codice morale universale (le «antiche tavole della legge»), i dieci comandamenti, rimangono il parametro ultimo e vincolante per giudicare tutta l’umanità.

È una coincidenza il fatto che tutti questi avvenimenti sono accaduti nel 1844? Non la si dovrebbe considerare tale. Marx, Nietzsche e Darwin sono tre personaggi molto influenti la cui opera ha causato all’umanità un danno irreparabile. Ma il Signore non ha lasciato il mondo privo di chi testimoniasse la sua verità, ed è per questo che ha suscitato un movimento che nel tempo sarebbe diventato la Chiesa Cristiana Avventista del Settimo Giorno e avrebbe proclamato la sua ultima verità, il messaggio dei tre angeli. Messaggi che confutano gli errori e le false idee promosse da quei tre uomini così terribilmente fuorviati.

Il messaggio dei tre angeli rappresenta, per certi versi, la tabella di marcia della nostra chiesa. Nella loro sostanza più profonda sono il vangelo, puro e semplice, ma presentato nel contesto della «verità presente» (2 P 1:12).