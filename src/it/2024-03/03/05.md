---
title:  Storia sandwich - I parte
date:   17/07/2024
---

`Leggere Marco 3:20-35. Qual è il collegamento tra i due episodi che s’intersecano in questo brano?`

Siamo davanti alla prima “storia sandwich” di Marco: significa che ne inizia una, interrotta poi da quella seguente, per completarsi solo in seguito.

Il contesto esterno riguarda i parenti di Gesù, i quali si riuniscono per accusarlo, convinti che egli sia fuori di sé (Mr 3:21). Quello interno riguarda invece gli scribi di Gerusalemme, che accusano Gesù di essere in collusione con il diavolo (lo studio odierno si concentra su quest’ultimo - vv. 22-30).

Al v. 22 gli scribi rendono pubblica l’accusa secondo cui la potenza guaritrice di Gesù proverrebbe da Satana. Gesù replica dapprima affidandosi a una domanda essenziale: «Come può Satana scacciare Satana?». Non ha senso che egli agisca contro se stesso. Gesù procede parlando di divisione all’interno di un regno, di una casa e di Satana stesso, dimostrando quanto questa divisione sarebbe assurda ai fini del successo. Poi il Signore cambia le carte in tavola e spiega che prima di rubare nella casa di un uomo forte occorre legarlo. Nel suo ultimo esempio, egli è il ladro che penetra nella casa di Satana e lega il principe delle tenebre per liberare i suoi prigionieri.

`Leggere Marco 3:28-30. Qual è il peccato imperdonabile e che cosa significa?`

Il peccato imperdonabile è quello contro lo Spirito Santo, che definisce opera del diavolo quella compiuta dallo Spirito Santo. Lo si vede bene al versetto 30: gli scribi stanno sostenendo che egli ha uno spirito impuro quando in realtà si tratta dello Spirito Santo. Se chiami quella compiuta dallo Spirito Santo opera di Satana, allora non darai ascolto allo Spirito Santo, perché nessuno dotato di mente sobria desidera seguire la guida del diavolo.

`Perché il solo timore di aver commesso il «peccato imperdonabile» rivela che in realtà non lo hai fatto?`