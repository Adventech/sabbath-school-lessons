---
title:  Guarire un paralitico
date:   14/07/2024
---

`Leggere Marco 2:1-12. Il paralitico che cosa cerca e cosa ottiene nel momento i cui viene condotto da Gesù?`

L’uomo era paralizzato; per questo i suoi quattro amici dovettero portarlo di persona da Gesù. Dopo avere sfondato il tetto e fatto calare l’amico alla presenza del Messia, Marco 2:5 dice che egli “vide” la loro fede. La fede come può essere visibile? Esattamente come l’amore, essa la si vede all’atto pratico, come attesta chiaramente la perseveranza degli amici.

La necessità evidente di quell’uomo era di tipo fisico. Eppure, una volta davanti a Gesù, le prime parole pronunciate da quest’ultimo si riferiscono al perdono dei peccati. Nel corso della scena l’uomo non pronuncia una sola parola, sono piuttosto i capi religiosi che hanno da obiettare (nelle loro menti) rispetto a quanto affermato da Gesù. Considerano blasfeme le sue frasi, calunniose nei riguardi di Dio, perché si arrogano prerogative che appartengono solo al Padre celeste.

Gesù si confronta con i suoi detrattori sul loro stesso terreno, utilizzando uno stile argomentativo tipicamente rabbinico: il cosiddetto “da minore a maggiore”. Un conto è “affermare” che i peccati di una persona vengono perdonati; altra cosa è far camminare una persona paralitica. Se Gesù è in grado di riuscirci mediante la potenza di Dio, allora la sua pretesa di perdonare i peccati trova conferma.

`Leggere Michea 6:6-8. Perché questo brano spiega quello che sta accadendo tra Gesù e i capi religiosi?`

Quelle autorità religiose avevano perso di vista ciò che davvero conta: giustizia, misericordia e umile cammino davanti a Dio. Ossessionati dal voler difendere la loro interpretazione di quel Dio, erano ciechi davanti alle sue manifestazioni che prendevano forma proprio di fronte ai loro occhi. Nulla indica che cambiarono idea su Gesù, nonostante avesse fornito loro più di una prova per capire che proveniva da Dio, non solo dimostrando che poteva leggere i loro pensieri ma anche guarendo in loro presenza quel paralitico, circostanza che non avrebbero mai potuto negare.

`Quegli uomini erano talmente ossessionati dalle forme della religione da perdere di vista l’essenza della stessa. Come evitare di commettere lo stesso errore? (cfr. Gm 1:27)`