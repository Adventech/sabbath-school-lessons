---
title:  Storia sandwich - II parte
date:   18/07/2024
---

`Leggere Marco 3:20,21. Che cosa fa pensare ai parenti di Gesù che egli sia fuori di sé?`

Un’accusa d’instabilità mentale è piuttosto grave. Generalmente nasce da situazioni nelle quali un individuo rappresenta una minaccia per la propria sicurezza. La famiglia di Gesù la pensava così sul proprio caro perché lo vedeva talmente indaffarato da impedirgli anche solo di fermarsi per mangiare. Si mettono in testa di prendersene cura ed è così che irrompe il racconto «esterno», interrotto poi da quello interno, dove gli scribi lo accusano di essere colluso con Satana.

Tra i due contesti esiste una strana analogia. La famiglia di Gesù pare avere un’opinione simile a quella degli scribi. Dicono che egli è pazzo, mentre gli scribi sostengono che è in combutta con Satana.

`Leggere Marco 3:31-35. Che cosa volevano i familiari di Gesù, e lui come reagisce?`

La scena può apparire singolare. Se tua madre o un altro familiare venissero a farti visita, ti rifiuteresti di incontrarli? Il problema è che i familiari di Gesù non erano in sintonia con la volontà di Dio. Gesù lo sapeva e in questo passaggio ridefinisce il concetto di famiglia. Quelli che fanno la volontà del Padre sono suoi fratelli, sorelle e madre. Lui è il Figlio di Dio e quanti si allineano alla volontà divina diventano la sua famiglia.

I due racconti, accostati l’uno all’altro, esprimono un’ironia amara. Nel primo, Gesù afferma che una casa divisa non può reggere. A prima vista, pare che dal secondo racconto emerga come la casa stessa di Gesù - la sua famiglia - sia divisa al suo interno! Ma egli risolve questo enigma ridefinendo il concetto di famiglia. La sua vera famiglia è composta da quelli che, insieme a lui, compiono la volontà di Dio (Lu 12:53; 14:26).

Molte volte, nel corso della storia, i cristiani si sono ritrovati separati dai propri parenti. Si tratta di un’esperienza dolorosa. Questo passaggio nel Vangelo di Marco rivela che c’è passato anche Gesù, il quale capisce cosa significhi e può consolare quanti soffrono per questo doloroso isolamento.