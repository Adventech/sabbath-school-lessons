---
title:  La chiamata di Levi e la questione del digiuno
date:   15/07/2024
---

`Leggere Marco 2:13-22. Chi era Levi, figlio di Alfeo, e perché ci furono obiezioni sulla sua elezione a discepolo di Gesù?`

Al tempo di Gesù, gli esattori delle tasse erano civili che lavoravano per il governo locale o per quello romano. Erano molto impopolari presso la popolazione ebraica della Giudea perché spesso pretendevano cifre superiori a quelle legittime e diventavano ricchi a spese dei loro connazionali. Un commentario ebraico sulla legge religiosa, il trattato Tohoroth della Mishnah, recita: «Se gli esattori delle tasse entravano in una casa, questa [insieme a tutto ciò che essa conteneva] diventava impura».

Non c’è quindi da stupirsi se gli scribi interrogano con disapprovazione, «come mai mangia con i pubblicani e i peccatori?».

Come risponde Gesù a quell’accusa? Non la respinge, anzi, la capovolge a suo favore, spiegando che sono le persone malate, e non quelle sane, ad aver bisogno di un medico. Rivendica così il ruolo di medico spirituale, di chi può sanare l’anima malata. Un dottore non dovrebbe forse recarsi là, dove vi sono persone sofferenti?

Marco 2:18-22 introduce un nuovo tema: cinque vicende che hanno come argomento centrale il conflitto. Se la precedente sezione comprendeva una festa organizzata da Levi, la seguente ruota intorno al digiuno e a una domanda specifica: per quale motivo i discepoli di Gesù non digiunano, diversamente da quelli di Giovanni il battista e dai farisei? Gesù risponde illustrando una parabola nella quale paragona la sua presenza a una festa di nozze. Sarebbe una festa davvero strana se gli invitati fossero costretti a digiunare. Ma Gesù predice il giorno in cui la sposa verrà portata via, alludendo alla croce. Allora ci sarà tutto il tempo per digiunare.

Il Maestro prosegue con altre due immagini che sottolineano il contrasto tra il suo insegnamento e quello dei capi religiosi: un tessuto non logoro su un abito vecchio e il vino nuovo in otri vecchi. Una maniera singolare di contrapporre i due tipi d’insegnamento, che dimostra il livello di corruzione raggiunto dalle autorità religiose. Anche la vera religione può trasformarsi in tenebre se le persone non sono prudenti.

`Oggi a chi potremmo paragonare gli esattori delle tasse del tempo di Gesù?`