---
title:  Il Signore del sabato
date:   16/07/2024
---

In Marco 2:23,24, i farisei accusano i discepoli di infrangere il sabato. Secondo la tradizione ebraica, in quel giorno venivano proibite 39 tipi di attività, incluse quelle che, secondo i farisei, avevano compiuto i discepoli.

`Leggere Marco 2:23-28. Gesù in che modo controbatte l’accusa lanciata dai farisei?`

Gesù cita la storia di Davide che mangia il pane consacrato (1 S 21:1-6). In giorno di sabato, quel pane veniva rimosso; il viaggio di Davide era da considerarsi una fuga d’emergenza, anche se compiuta in giorno di sabato. Gesù sostiene che se Davide e i suoi uomini erano stati giustificati per aver mangiato del pane consacrato, allora i suoi discepoli lo erano altrettanto nel cogliere e mangiare il grano.

Inoltre, insegna che il sabato è stato fatto per l’uomo, e non viceversa, e che la sua rivendicazione è legittima, essendo egli il Signore del sabato.

`Leggere Marco 3:1-6. Perché questo episodio chiarisce il punto di vista di Gesù, secondo cui il sabato è stato fatto per l’umanità?`

Gesù affronta un nuovo conflitto sul sabato con le autorità religiose (da notare però che il conflitto non riguarda mai il giorno del sabato in sé). Queste ultime intendono accusarlo nel caso egli compia delle guarigioni di sabato. Gesù non si lascia intimidire dal confronto e crea una contrapposizione tra fare il bene e fare il male, tra salvare una vita e uccidere. La risposta alla sua domanda è ovvia: fare il bene e salvare una vita sono attività più che coerenti in giorno di sabato.

Gesù procede con la guarigione dell’uomo e la cosa irrita i suoi oppositori, i quali iniziano immediatamente a pianificare il suo assassinio. L’ironia della vicenda sta nel fatto che proprio coloro che tentarono di cogliere Gesù in fallo sulla violazione del sabato, sono gli stessi che in quello stesso giorno trameranno per la sua morte.

`Cosa ci dicono questi episodi in merito all’osservanza del sabato e alle sfide che dobbiamo affrontare nel nostro tempo?`