---
title:  Potete bere dal mio calice?
date:   21/08/2024
---

`Leggere Marco 10:32-45. Perché in questi versetti si rivela l’ignoranza continua dei discepoli riguardo non solo alla missione di Gesù ma anche al significato insito nel seguirlo?`

Gesù, mentre si avvicina a Gerusalemme, rivela ai discepoli che cosa avverrà a breve. Si tratta di uno scenario che non vogliono ascoltare o nel quale non vogliono credere. La precisione di Gesù sui dettagli della sua morte e della successiva risurrezione è sorprendente, ma quando non è quello che vuoi sentire, è fin troppo facile ignorarlo. Ed è quello che evidentemente fanno Giacomo e Giovanni mentre si presentano al Maestro con una richiesta personale. Egli chiede loro di essere più precisi, così rispondono che desiderano sedersi uno alla destra e l’altro alla sinistra nella sua gloria. È facile bollare la loro richiesta con l’attributo di egocentrismo. Ma quei due uomini hanno dedicato loro stessi al ministero di Gesù e il loro desiderio forse non era di natura esclusivamente egoista.

Gesù tenta di approfondire la loro comprensione di ciò che stanno esigendo. Chiede se sono in grado di bere il suo calice o essere battezzati con il suo battesimo. Il suo calice sarà la coppa della sofferenza nel Getsemani e sulla croce (cfr. Mr 14:36), e il suo battesimo sarà la sua morte e sepoltura (15:33-47), dove gli eventi si svolgono parallelamente al battesimo narrato in Marco 1.

Giacomo e Giovanni, però, non lo capiscono. Rispondono disinvoltamente di essere in grado di farlo e a quel punto Gesù profetizza che berranno il calice e saranno battezzati del suo stesso battesimo. Giacomo fu il primo degli apostoli a morire da martire (At 12:2), Giovanni è stato il più longevo degli apostoli ed esiliato a Patmos (Ap 1:9). Ma Gesù indica che i posti nella gloria sono stabiliti da Dio. Gli altri discepoli non la prendono troppo bene. Il termine greco _aganakteō_, «indignarsi», è lo stesso usato in Marco 10:14 e 41, quando si parla della rabbia di Gesù nel vedere i bambini allontanati da lui.

Il Maestro riunisce poi il gruppo al completo per uno degli insegnamenti più profondi. Dice che gli stranieri potenti usano la forza per trarre vantaggi personali, ma nel regno di Dio il potere deve essere utilizzato sempre per elevare e benedire il prossimo. Gesù conduce il cammino in quanto re del regno di Dio. In che modo? Donando la propria vita come riscatto, non esattamente quello che si aspettavano di sentire i suoi seguaci.

`Cosa significa per un cristiano essere servitore del prossimo?`