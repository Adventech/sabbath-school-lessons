---
title:  «Che cosa vuoi che ti faccia?»
date:   22/08/2024
---

`Leggere Marco 10:46-52. Come reagì Bartimeo al passaggio di Gesù?`

Fino a questo punto, con poche eccezioni, Gesù ha detto alle persone di non raccontare i suoi miracoli e di non rivelare la sua identità. In questo episodio, mentre si accinge a lasciare Gerico, un cieco che mendica ai bordi della via, dopo aver udito che si tratta di Gesù di Nazaret, comincia a urlare: «Gesù, figlio di Davide, abbi pietà di me!» (Mr 10:47). In linea con il contesto di rivelazione/segretezza che permea il libro, la folla assume il ruolo di chi invoca il silenzio, mentre tenta senza riuscirci di calmare il mendicante rumoroso.

Ma Bartimeo continua imperterrito a urlare più forte: «Figlio di Davide, abbi pietà di me!» (v. 48). Le sue parole risuonano come confessione di fede in Gesù come Messia e fiducia in lui come suo guaritore. L’attributo «Figlio di Davide», a quel tempo, implicava due concetti: la restaurazione di un re sul trono di Israele (cfr. Is 11; Gr 23:5,6; 33:15; Ez 34:23,24; 37:24; Mi 5:2-4; Za 3:8 e 6:12) e che quel personaggio sarebbe stato un guaritore e un esorcista.

Gesù si ferma e chiede loro di chiamare il cieco. È significativo che il cieco si tolga il mantello quando gli si avvicina. A quei tempi, i ciechi, insieme a orfani e vedove, si trovavano ai margini della società. Si trattava di individui al di sotto della soglia di sussistenza e in grave pericolo. Il mantello rappresentava la sicurezza per quell’uomo e toglierselo voleva dire che aveva fede di essere guarito da Gesù, il quale non lo delude. Chiunque nei Vangeli gli si accosti per chiedere aiuto, lo riceve. Gesù pone la stessa domanda rivolta a Giacomo e Giovanni al v. 36: «Che volete che io faccia per voi?». Senza esitare, il mendicante chiede di riavere la vista e Gesù gliela restituisce immediatamente. L’uomo lo segue lungo la strada.

Il racconto marca la conclusione della sezione sul discepolato ed è una sorta di segnalibro insieme all’altro episodio che narra la guarigione di un altro cieco (8:22-26). Due vicende che spiegano come il discepolato consista nel vedere il mondo con occhi nuovi, non sempre con chiarezza all’inizio, ma sempre seguendo la via indicata da Gesù.

`Ti è mai successo di invocare Gesù con le parole «abbi pietà di me»? Cosa è successo e cosa ti ha lasciato quell’esperienza?`