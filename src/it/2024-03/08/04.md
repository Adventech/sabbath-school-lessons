---
title:  L’investimento migliore
date:   20/08/2024
---

`Leggere Marco 10:17-31. Quali sono le lezioni fondamentali su fede e prezzo del discepolato rivelate in questo brano e valevoli per il ricco come per il povero?`

L’approccio di quell’uomo ne rivela la sincerità e il rispetto per Gesù. Corre, s’inginocchia davanti a lui e pone la domanda chiave per il destino di ogni essere umano: «Quali sono i requisiti per ereditare la vita eterna»? Gesù risponde facendo riferimento alla seconda tavola del decalogo. Il suo interlocutore mostra ancora il suo idealismo, dicendo che fin da giovane ha osservato tutte quelle prescrizioni.

Solo Marco, tra tutti gli evangelisti, osserva che Gesù amò quella persona. C’è qualcosa di attraente nel suo idealismo, ma Gesù mette alla prova la sua sincerità chiedendogli di vendere ogni cosa e seguirlo. Il giovane pare mortificato perché possiede notevoli beni; in realtà, non stava osservando i comandamenti: aveva infranto il primo, mettendo qualcosa al di sopra di Dio nella sua vita. Le sue ricchezze erano il suo idolo.

Gesù poi spiega quanto siano seducenti le ricchezze e che è più facile per un animale grande come un cammello attraversare il foro di un ago, che per una persona ricca entrare in cielo.

I discepoli, attoniti all’ascolto di quelle parole, si chiedono chi possa essere salvato. La battuta finale del Maestro è al versetto 27: «Agli uomini è impossibile, ma non a Dio; perché ogni cosa è possibile a Dio». Un versetto che somiglia a un bel luogo dove concludere una storia: non puoi conquistarti il cielo con le tue sole forze, per essere salvato hai bisogno della grazia di Dio.

Ma Pietro sbotta dicendo che lui e i suoi amici hanno lasciato tutto per seguire Gesù; egli risponde spiegando che qualsiasi cosa si possa lasciare per andargli dietro è nulla in confronto a quello che si riceverà, adesso e nel tempo a venire.

Il punto è questo: è la morte di Cristo la soluzione alla colpevolezza dell’uomo; la sua grazia e la sua risurrezione avvalorano l’ubbidienza ai suoi comandamenti.

`Leggere Romani 6:1-11. Perché da questi passi emerge la realtà della grazia divina nella nostra vita, sia quando si tratta di giustificarci che di trasformarci in nuovi esseri in lui?`