---
title:  Gesù e i bambini
date:   19/08/2024
---

`Leggere Marco 10:13-16. Cosa faceva Gesù per chi gli presentava dei bambini?`

Se nel mondo antico i figli erano fortemente desiderati (soprattutto i maschi, trattandosi di una cultura maschilista), nascita e infanzia non erano cose semplici. Senza le cure che la scienza medica moderna mette a disposizione, i rischi per la madre al momento del parto, per i neonati e poi anche per i bambini erano elevati. In molte culture vigevano medicinali e amuleti della tradizione che venivano impiegati per proteggere questi esseri vulnerabili dalle forze malevole.

Sebbene i bambini fossero desiderati, erano di basso status sociale, come gli schiavi, in realtà (Ga 4:1,2). Nel mondo greco-romano le creature deformi o indesiderabili venivano mostrate o addirittura gettate in un fiume. I maschi erano più apprezzati delle femmine, che talvolta venivano lasciate morire tra le intemperie. Capitava che alcune di esse fossero soccorse solo per allevarle e poi venderle come schiave.

I discepoli sembrano non aver afferrato l’insegnamento di Gesù in Marco 9, dove parla di ricevere il regno di Dio come un bambino (vv. 33-37). Ora rimproverano quei genitori che hanno portato i loro bambini a Gesù per una benedizione, pensando forse che non avesse tempo da dedicare a questo semplice compito. Si sbagliano. Gesù è indignato. In tutto il Vangelo di Marco vediamo alcune sue reazioni sorprendenti nei confronti delle persone, ed è significativo vedere che una di quelle reazioni riguarda chi allontanava da lui dei bambini.

Insiste in maniera decisa nel dire ai discepoli di non ostacolare l’arrivo dei piccoli. Come mai? Perché il regno di Dio appartiene a loro e lo si deve ricevere con l’atteggiamento e la prospettiva di un bambino; con ogni probabilità è un riferimento a una fiducia semplice e implicita in Dio.

«Fate attenzione a non presentare una cattiva immagine di Cristo con il vostro carattere poco cristiano. Non allontanate i piccoli da Gesù con la durezza e l’indifferenza. Con la vostra presenza non offrite loro l’occasione di pensare che il cielo sia un luogo tetro. Non presentate ai bambini la religione in modo incomprensibile e non comportatevi come se non fosse importante che loro accettino Cristo. Non trasmettete loro l’idea sbagliata che la religione sia triste e che accettare il Salvatore significhi rinunciare alle cose belle della vita» - MH, 43,44 [p. 20].

`Qual è il modo migliore per rivelare Gesù ai bambini che conosci?`