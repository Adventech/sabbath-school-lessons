---
title:  Il piano di Dio per il matrimonio
date:   18/08/2024
---

`Leggere Marco 10:1-12; Genesi 1:27 e 2:24. Quale tranello nascondeva la domanda dei farisei sul divorzio e cosa insegna Gesù con la sua risposta?`

I farisei chiedono a Gesù se sia lecito per un uomo divorziare dalla propria moglie. Essi consideravano legittimo il divorzio, la domanda era su quali basi. La Scuola di Shammai era più restrittiva: lo ammetteva solo per l’assenza di figli, negligenza materiale, emotiva o infedeltà coniugale. La Scuola di Hillel era più indulgente, e ammetteva la legittimità del divorzio per quasi ogni motivazione, sebbene il processo che portava alla concessione risultasse più complesso e contribuisse a rallentare la cosa. Pare quindi un po’ strano che pongano a Gesù la domanda generica sull’ammissibilità del divorzio. Dietro questo interrogativo si nascondeva un complotto volto a mettere Gesù in difficoltà nei confronti di Erode Antipa, governatore della regione a est del Giordano, dove il Messia si trovava in quel momento. Antipa aveva divorziato dalla moglie e si era risposato con Erodiade, moglie di suo fratello, e aveva fatto decapitare Giovanni il battista proprio per la sua riprensione riguardo questa relazione illecita (Mt 14:1-12).

Gesù schiva la questione da par suo, chiedendo ai farisei cosa Mosè avesse decretato su questa materia. Il passaggio cui fanno riferimento con la loro replica si trova in Deuteronomio 24:1-4, dove si parla di un caso particolare di nuove nozze dopo un divorzio. Gli Israeliti praticavano già il divorzio ai tempi di Mosè. La giurisprudenza di Deuteronomio 24 intendeva garantire protezione alla donna. Ma all’epoca di Gesù la Scuola di Hillel stravolse questo concetto per far sì che divorziare fosse più facile per qualsiasi motivo. La legge che voleva proteggere la donna, in questo frangente veniva manipolata per metterla con le spalle al muro.

Invece di dibattere in merito alla giurisprudenza di Deuteronomio 24, Gesù torna al proposito originale di Dio per il matrimonio in Genesi 1 e 2. Osserva che nel principio egli creò l’uomo e la donna (Ge 1:27), due individui. Poi abbina questa verità con Genesi 2:24, dove è scritto che un uomo lascia la casa dei genitori per unirsi alla moglie e i due diventano una sola carne. Questo concetto di unità diventa la base che consente a Gesù di ribadire il vincolo matrimoniale. Ciò che Dio ha unito, l’uomo non può separare.

`Cosa può fare una chiesa locale per consolidare i legami matrimoniali dei membri che la frequentano? Come pensi di aiutare una coppia che si è separata?`