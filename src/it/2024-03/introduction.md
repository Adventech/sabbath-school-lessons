### Il Vangelo di Marco: Il Messia nascosto

_di Thomas Shepherd_

Il lettore che si accosta a leggere il Vangelo di Marco sa già chi è Gesù: il Messia, il Figlio di Dio (1:1). Ma le persone coinvolte nel racconto faticano a comprendere chi sia e cosa rappresenti, tranne coloro che sono posseduti dai demoni, che conoscono esattamente la sua identità! Gesù ordina sempre di non diffondere questa verità. Perché questa richiesta di riservatezza?

Gli studiosi della Bibbia si sono interrogati per secoli su questa domanda. La questione ha persino un nome: segreto messianico. Perché un Vangelo vuole che si taccia sull’identità di Gesù? In questo nostro percorso scopriremo che questo libro non contiene solo il segreto, ma anche una sorprendente rivelazione: tutta quella riservatezza viene poi conclusa e sostituita da una potente rivelazione di Gesù.

Marco può essere diviso in due sezioni distinte, anzi, in due metà. Il primo capitolo, fino alla fine dell’ottavo, affronta la domanda cruciale: chi è Gesù? La risposta si palesa con i suoi insegnamenti e i suoi miracoli. Gesù sconfigge continuamente il male, porta speranza agli oppressi e insegna verità avvincenti che puntano dritte al cuore dell’esistenza umana. Il lettore comprende che egli è il Messia, il Cristo, a lungo atteso dal popolo ebraico. Tuttavia, solo a metà del libro c’è una persona non posseduta che dichiara correttamente la sua identità. Si tratta di Pietro, che dice: «Tu sei il Cristo» (8:29).

La seconda metà di questo Vangelo, da Marco 8:31 fino alla fine del libro, risponde alla domanda: Dove sta andando Gesù? La risposta è sconvolgente. Verso la croce, il tipo di esecuzione più ignominiosa e umiliante prevista nel mondo romano. Una destinazione inaspettata per il Messia, che secondo i suoi discepoli avrebbe dovuto sconfiggere Roma e affermare Israele come nazione potente. I discepoli non riescono a capire cosa stia dicendo. Via via che il libro procede, si interrogano sempre meno su questo argomento doloroso, finché alla fine restano in silenzio di fronte alla sgradita verità. Le cose si fanno sempre più cupe quando Gesù affronta i capi religiosi che tramano la sua morte. I discepoli sono sconvolti dal suo arresto, dal processo e da una crocifissione che ribaltano tutte le loro aspettative. Nonostante ciò, Gesù mantiene un messaggio chiaro e coerente sulla sua destinazione, sul significato della sua morte e della risurrezione. Il pane e il calice dell’ultima cena saranno i simboli del suo corpo e del suo sangue (14:22-25), ed egli diventerà un riscatto per molti (10:45). Questo non significa che sia andato in croce armato di una calma stoica. Nel Getsemani si batte con decisione (14:32-42) e sulla croce grida disperato: «Dio mio, Dio mio, perché mi hai abbandonato?» (15:34).

Il Vangelo di Marco ci mostra le tenebre che Cristo ha attraversato, il prezzo della nostra salvezza. Ma la croce non rappresenta la fine del viaggio. Dopo la risurrezione, Cristo pianifica un incontro con i suoi discepoli in Galilea, e lì nasce la chiesa. Si tratta di una storia straordinaria, raccontata in modo coinciso e veloce, con pochi commenti da parte dello stesso autore, il quale si limita a narrare la trama; poi lascia che siano le parole, i fatti, le azioni a parlare della vita e della morte di Gesù di Nazaret.