---
title:  Ammaestrare i discepoli - I parte
date:   10/08/2024
---

### Letture
Marco 8:22-38; 9:1-50; Matteo 20:29-34; Giovanni 12:25; Malachia 4:5,6; Luca 9:30,31

> <p></p>
> «Chiamata a sé la folla con i suoi discepoli, disse loro: “Se uno vuol venire dietro a me, rinunci a se stesso, prenda la sua croce e mi segua”» Marco 8:34

La prima parte del Vangelo di Marco si concentra sull’identità di Gesù. Il suo insegnamento potente e i suoi miracoli vanno nella stessa direzione: egli è comunque il Messia. In questo punto cruciale della narrazione, Gesù domanderà ai discepoli chi credono che egli sia. Pietro risponderà in modo chiaro e preciso e Gesù comincerà immediatamente a spiegare dove lo avrebbero condotto i suoi passi in quanto Messia, ovvero alla croce.

Nell’ultima parte del capitolo 8, fino a tutto il 10, Gesù si preoccupa di istruire i discepoli parlando loro del suo viaggio. Troveremo predizioni sulla croce, seguite da istruzioni particolari sul discepolato. Questi insegnamenti straordinari restano ancora oggi fondamentali.

Questa sezione del secondo Vangelo è contrassegnata da due guarigioni miracolose differenti che riguardano altrettante persone cieche: la prima collocata a metà del capitolo 8, la seconda alla fine del 10. Questi miracolosi «fermalibri» illustrano significativamente perché il discepolato includa sia la comprensione spirituale sull’identità di Gesù sia il suo percorso. Come i suoi insegnamenti sfidarono i dodici discepoli duemila anni fa, così continuano a confrontarsi con i discepoli contemporanei, presentando costi e benefici del seguire Gesù.