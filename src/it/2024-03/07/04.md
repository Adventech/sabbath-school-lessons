---
title:  Il monte e la moltitudine
date:   13/08/2024
---

`Leggere Marco 9:1-13. Cosa videro una notte Pietro, Giacomo e Giovanni insieme a Gesù?`

In Marco 9:1 Gesù predice che alcuni presenti vicino a lui non avrebbero gustato la morte prima di vedere il regno di Dio affermarsi in potenza. Predizione avveratasi da lì a pochi giorni, quando si fa accompagnare da Pietro, Giacomo e Giovanni su un alto monte. In quel luogo viene trasfigurato davanti a loro nella gloria del regno celeste.

Elia e Mosè compaiono dai cieli e conversano con Gesù. Luca osserva che dialogavano sulla sua dipartita (Lu 9:30,31). Questa scena gloriosa è legata all’imminente morte di Cristo sulla croce (cfr. Mr 9:9) e avrebbe dovuto dare speranza ai discepoli al momento della crocifissione.

Il mattino seguente, dopo essere scesi dal monte, i tre discepoli chiedono a Gesù come mai gli scribi affermassero che Elia doveva venire per primo. Quest’idea è probabilmente collegata all’aspettativa di vedere Elia riapparire prima del Messia (cfr. Ml 4:5,6). Gesù risponde dicendo che Elia è già venuto, un riferimento a Giovanni il battista. Così come hanno ucciso Giovanni, anche Cristo morirà per mano loro, ma risorgerà dopo tre giorni.

Dopo quella notte ricca di gloria, ai piedi del monte va in atto una scena tristemente caotica (Mr 9:14-29). I nove discepoli avevano incontrato un ragazzo indemoniato che non erano riusciti a guarire. Quando compare Gesù, tutti i presenti accorrono per vederlo. Il racconto svela il potere del demone su quel bambino; Gesù pare guadagnare tempo indagando sui dettagli di quella possessione. Per il povero padre è troppo, e si sfoga con queste parole: «se puoi fare qualcosa, abbi pietà di noi e aiutaci» (v. 22).

Gesù coglie immediatamente l’espressione di quel dubbio e la sua risposta può essere così parafrasata: «Cosa intendi con se puoi?» (v. 23). All’improvviso, come un lampo che cade dal cielo, quel padre capisce che non è solo suo figlio ad avere un problema: egli stesso pecca d’incredulità, e per questo suo figlio rischia di non essere guarito. Disperato, si appella alla misericordia di Cristo con la frase memorabile, «io credo, vieni in aiuto alla mia incredulità» (v. 24). Gesù guarisce il ragazzo.

`Hai vissuto situazioni nelle quali hai esclamato «Io credo, vieni in aiuto alla mia incredulità»?`