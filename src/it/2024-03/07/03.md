---
title:  Il prezzo del discepolato
date:   12/08/2024
---

`Leggere Marco 8:31-38. Gesù che cosa insegna a proposito dell’impegno di seguirlo?`

I discepoli sono arrivati a una fase cruciale del loro rapporto con Cristo: sanno che egli è il Messia. Il lettore del Vangelo di Marco ne è consapevole fin dall’inizio (1:1), quindi ha goduto di un vantaggio rispetto a loro.

Quando Gesù li chiamò la prima volta disse loro che li avrebbe resi pescatori di uomini (v. 17). Non si faceva alcun cenno ai problemi. Ma adesso che conoscono la sua vera identità, svela loro lo scopo della sua missione, spiegando che sarebbe stato necessario soffrire tante cose: essere respinto e ucciso prima di risorgere dopo tre giorni.

È una notizia sconvolgente. Pietro, subito dopo aver confessato che Gesù è il Messia, lo prende da parte e lo rimprovera per aver detto cose simili. Tutto questo viene riportato per mezzo del discorso indiretto, adesso però Marco riporta le parole di Gesù, parole che devono aver fatto male a Pietro quando le ha udite. Il Maestro chiama Pietro «Satana» intimandogli di allontanarsi da lui perché quei pensieri sono contrari alla volontà del Padre.

«Le parole di Pietro non erano fatte per incoraggiare e consolare Gesù in vista della grande prova. Esse non erano in armonia né con il piano divino della salvezza del mondo né con l’esempio di abnegazione dato da Gesù, e potevano produrre nei discepoli uno stato d’animo opposto a quello che Gesù voleva» - _DA_, 415 [p. 306].

I seguaci di Cristo sono chiamati a condividerne il medesimo scopo: prendere la croce e seguirlo. La crocifissione era il metodo romano di eseguire la pena capitale più crudele, umiliante e intimidatoria, e i condannati facevano carte false pur di evitarlo. Perché allora una persona dovrebbe prendere la croce sulle spalle quale simbolo di devozione a Gesù?

Il Salvatore parla non solo del prezzo del discepolato, ma anche del suo alto valore. Nel paradosso della fede cristiana, la perdita della propria vita diventa la via per trovarla. Al contrario, conquistare il mondo intero ma perdere l’eternità è insensato. Come scrisse in maniera eloquente il missionario Jim Elliott, nel suo diario, il 28 ottobre del 1949: «Non è uno sciocco chi dà ciò che non può conservare per guadagnare ciò che non può perdere».

`«Chi ama la sua vita, la perde, e chi odia la sua vita in questo mondo, la conserverà in vita eterna» (Gv 12:25). Hai avuto modo di sperimentare la concreta realtà di queste parole?`