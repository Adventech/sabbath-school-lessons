---
title:  L’uomo intero all’inferno
date:   15/08/2024
---

`Leggere Marco 9:42-50. Che cosa lega tra loro gli insegnamenti di Gesù presenti in questo brano?`

A prima vista, questo passaggio può sembrare una raccolta d’insegnamenti disparati di Gesù esposti uno dopo l’altro, senza logica o ragione. Ma una lettura più attenta rivela che ogni insegnamento contiene uno slogan che lo collega al precedente. Il brano ruota attorno a tre fattori principali che consentono all’insegnamento di procedere passo dopo passo: «far cadere in peccato», «fuoco» e «sale».

Il primo riguarda «i piccoli», ovvero i nuovi credenti. A maestri e leader viene affidato il compito di prendersi particolare cura di questi nuovi convertiti, rispolverando l’etica dell’Antico Testamento, che imponeva l’attenzione per le persone più vulnerabili della società di quell’epoca: vedove, orfani e stranieri. Esprimendosi con un’iperbole, Gesù afferma che è meglio affogare in mare piuttosto che scandalizzare uno di quei «piccoli».

L’espressione «scandalizzare» introduce l’insegnamento più lungo presente nel brano. Il lettore si trova davanti a due enigmi: Gesù sta veramente dicendo a chi lo ascolta di tagliarsi una mano, un piede o di cavarsi un occhio? E ancora, parla davvero di un inferno che brucia in eterno? La risposta alla prima domanda è no, Gesù non auspica la mutilazione, pratica rifiutata dal giudaismo (cfr. De 14:1; 1 R 18:27,28). Il Signore usa un’iperbole per far comprendere il suo punto di vista. Se perdere una mano, un piede o un occhio è di per sé qualcosa di terribile, quanto più disastroso sarà per un cristiano scandalizzare uno dei piccoli.

Anche nel caso della seconda domanda, la risposta è negativa; Gesù non prospetta un inferno che brucia eternamente. Come facciamo a saperlo? Per cominciare, il passaggio contiene un aspetto vagamente ironico: pensiamo alla gente che fa il suo ingresso nella città celeste priva di una mano, di un piede o di un occhio. Proprio quest’aspetto sarcastico riguardo a un tema così serio fa capire che Gesù sta usando un’iperbole per illustrare il suo pensiero. Il peccato è una cosa talmente grave che sarebbe meglio perdere una mano, un piede o un occhio piuttosto che peccare.

Quanto al presunto inferno eterno, le conseguenze sono eterne non l’inferno in sé. «Perché Dio ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia vita eterna» (Gv 3:16).

I perduti non arderanno in eterno, però moriranno per sempre, questa è la grande differenza.