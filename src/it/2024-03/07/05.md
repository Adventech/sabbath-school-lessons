---
title:  Chi è il più grande?
date:   14/08/2024
---

`Leggere Marco 9:30-41. Cosa c’è di diverso nella seconda predizione di Gesù sulla sua morte e risurrezione (cfr. Mr 8:31)? Su cosa discutono i discepoli e cosa comanda loro Gesù?`

Nella prima predizione, Gesù si riferisce a quanti lo respingeranno e lo uccideranno. Nella seconda, invece, allude al fatto che verrà tradito. In questa circostanza, non viene fatta menzione del traditore ma il lettore sa bene che si tratta di Giuda (Mr 3:19). Il Signore annuncia inoltre la sua uccisione e risurrezione dopo tre giorni, ma i discepoli paiono in questo secondo caso ancora meno interessati ai dettagli. Le notizie sgradevoli non meritano discussione.

In Marco 8:27, Cristo si trova nella parte settentrionale del mar di Galilea, nei pressi di Cesarea di Filippo. Marco 9:30 ce lo presenta mentre attraversa la Galilea, al v. 33 fa il suo ingresso a Capernaum. Non è difficile, perciò, immaginare il suo viaggio da nord verso sud. Eppure, entra da solo a Capernaum, perché i discepoli restano indietro. Nella casa che li ospita domanda loro su cosa stessero discutendo lungo il tragitto. Nessuno apre bocca, segno chiaro del loro disagio, un po’ come il bambino colto con le mani nella marmellata. La conversazione verteva attorno al tema «chi è il più grande tra di noi»? Una domanda del genere ce la siamo posta quasi tutti, anche se pochi di noi lo ammetterebbero. Ma nel regno di Dio quest’idea è destinata a essere ribaltata.

Gesù risponde in due fasi distinte. Prima dichiara senza mezzi termini che per essere primo (il più grande) occorre diventare un servitore. Poi fa un esempio pratico per chiarire il senso delle sue parole; evidentemente, nei paraggi c’era un bambino che ascoltava; Gesù lo accoglie tra le proprie braccia contribuendo così a rilassare l’atmosfera. Spiega che chiunque accoglie un bambino, accoglie lui. E chiunque accoglie Gesù, accoglie altresì suo Padre. Il più piccolo dei bambini è collegato direttamente a Dio. Giovanni pone una domanda su chi scacciava i demoni nel suo nome e Gesù insegna un principio importante: chi non è contro di noi è per noi. Il Signore afferma che chi aiuta quanti sono impegnati nel servizio cristiano, anche con piccole cose, non passa inosservato nel cielo.

`In cosa contrasta l’idea biblica di grandezza con la visione che ne ha il mondo? Per quale delle due sei disposto a lottare?`