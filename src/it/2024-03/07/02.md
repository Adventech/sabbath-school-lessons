---
title:  Capire chiaramente
date:   11/08/2024
---

`Leggere Marco 8:22-30. Perché Gesù tocca due volte il cieco prima di guarirlo completamente? Cosa ci insegna questo episodio?`

Nei Vangeli si parla di varie persone cieche guarite da Gesù. Oltre alla vicenda narrata in Marco 8, al capitolo 10:46-52 si racconta la vicenda di Bartimeo. Matteo fa riferimento a due ciechi (20:29-34), mentre Giovanni 9 parla della guarigione di un cieco nato che si immerge nella vasca di Siloe.

Ma l’episodio di Marco 8 è unico, compare solo in questo Vangelo ed è il solo miracolo di Gesù che richiede due distinti interventi per ripristinare una salute perfetta. C’è un dettaglio toccante: Gesù prende l’uomo per mano e lo guida fuori dal villaggio; si potrebbe pensare a un gesto di simpatia dettato dalla disabilità di quella persona. Ma perché toccarlo due volte? È improbabile che sia dovuto a un’insufficienza di forza da parte di Gesù, piuttosto pare una parabola recitata, che spiega come l’intuizione spirituale talvolta richieda del tempo per manifestarsi. Questo è ciò che accade ai discepoli di Cristo. L’intera sezione che va da Marco 8:22 a 10:52 comincia e termina con la guarigione di un cieco, e contiene i discorsi di Gesù sulla sua morte imminente, rivolti in particolare ai suoi discepoli. Non sono ancora riusciti a cogliere il concetto, nonostante il Maestro ne abbia parlato più volte. Proprio come il cieco, anch’essi hanno bisogno di «due tocchi» per vedere chiaramente. Il recupero della vista diventa una metafora per un discepolato perspicace.

Gli insegnanti amano le domande, che spesso rappresentano la chiave per sbloccare la comprensione di uno studente. In questo passaggio di Marco 8, giunge il punto di svolta del libro. Tre elementi confermano quest’asserzione:

1. Gesù fa una domanda ai discepoli circa la sua identità, cosa mai fatta prima.
2. Pietro è la prima persona non posseduta dai demoni a dichiarare che Gesù è il Messia.
3. Subito dopo questa rivelazione, Gesù comincia a spiegare dove si sta recando: verso la croce.

Come mai Gesù intima ai discepoli di non dire a nessuno che è il Messia? Sembra un controsenso ai fini dell’obiettivo di stabilire il regno di Dio. Tuttavia, a quel tempo, la parola «Messia» aveva connotazioni politiche che implicavano il sovvertimento del dominio romano. Gesù non era venuto per essere quel genere di messia, ecco perché chiede che non venga rivelata la sua identità.

`Perché questo racconto ci fa capire che a volte è importante tacere su alcune cose, per quanto vere?`