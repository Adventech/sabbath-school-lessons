---
title:  Attenti al pane cattivo
date:   08/08/2024
---

`Leggere Marco 8:11-13. Quale tipo di approccio da parte dei farisei delude profondamente Gesù?`

Per quale motivo non manifesta la sua potenza divina per convincere così quei cavillatori? La questione ci rimanda alla fine del capitolo 3 di Marco, dove Gesù parla del peccato contro lo Spirito Santo. Se uno ha le orecchie e gli occhi chiusi, nessun miracolo lo potrà convincere, anche se si tratta di un segno proveniente dal cielo. Sarebbe stato liquidato come ogni altro. Nemmeno i miracoli sono sufficienti a persuadere chi è determinato a non credere.

`Leggere Marco 8:14-21. Di cosa si erano dimenticati i discepoli e quale conclusione trae Gesù da ciò?`

Gesù coglie l’opportunità di mettere in guardia i discepoli dal «lievito» dei farisei e di Erode (Mr 8:15), volendo intendere con tale terminologia i loro insegnamenti (cfr. Mt 16:12).

Mai i discepoli fraintendono e credono che egli stia dicendo loro di non comprare del pane vero. Come accaduto in ogni circostanza nella quale vi è stato il loro fraintendimento, il Maestro li istruisce. Pone una serie di domande, le prime di natura severamente retorica, a esprimere la sua delusione per la loro incapacità di comprendere la sua missione. Parole che ricordano quelle pronunciate al capitolo 4, nei versetti da 10 a 12 nei confronti dei «forestieri» che non capiscono. Espressioni forti le sue, intese a scuotere i discepoli dal loro letargo spirituale.

In Marco 8:19,20, Gesù pone semplici domande concrete riguardo al numero di ceste piene di pezzi di pane da loro raccolte dopo avere sfamato i cinquemila (6:30-44), ma anche i quattromila (8:1-10); domande che hanno lo scopo di spiegare loro che ormai avrebbero dovuto capire come la semplice limitazione delle risorse non costituisse ostacolo per il Messia del Signore. La domanda finale al versetto 21 è nuovamente retorica: «Non capite ancora?». Eppure, ne avevano viste e passate finora accanto a lui!

`Come s’impara a tenere cuore e mente aperte alla realtà di Dio e del suo amore? Perché a volte è così facile dubitarne?`