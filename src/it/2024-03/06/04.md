---
title:  Briciole per i cani
date:   06/08/2024
---

`Leggere Marco 7:24-30. Cosa ci insegna quest’episodio?`

Seguendo le orme dei passaggi complessi della lezione precedente, l’episodio qui narrato suscita anch’esso domande inquietanti. Perché Gesù risponde così aspramente a questa donna arrivando a paragonarla a un cane?

Non lo spiega apertamente, ma due elementi contenuti nella sua replica suggeriscono quale fosse il suo intento. Al versetto 27 dice che «prima» dovrebbero essere saziati i figli. Se esiste un «prima» è logico attendersi anche un «dopo». L’altro elemento è che usa una forma diminutiva della parola «cane», che non significa tanto «cucciolo», ma distingue il cane di casa da quello randagio. La donna fa tesoro di queste due sottolineature nella sua risposta a Gesù, che è piuttosto netta: «Sì, Signore, eppure i cagnolini, sotto la tavola, mangiano le briciole dei figli» (v. 28).

Come le è uscita una simile replica? Certamente è stata spinta dall’amore per la figlia, ma anche Gesù la incoraggia. Quando dice «prima» implica che ci sarà un «dopo», però la equipara anche a un cane sotto la tavola, immagine che rimanda alla situazione di quel momento: era inginocchiata ai piedi di Gesù implorando la guarigione per la figlia. Stava dunque rivendicando lo stesso diritto che ha un cane di raccogliere il cibo che cade sul pavimento.

La risposta della donna è rivelatrice della sua fede. Chiedendo il potente miracolo di guarire sua figlia a distanza, la «briciola» indicava tanto la grande potenza di Gesù quanto il fatto che esaudire quella richiesta fosse cosa di poco conto per lui. Il maestro si commuove e la esaudisce.

«Il Salvatore è soddisfatto. Ha messo alla prova la fede di quella donna; le ha mostrato che non è più una straniera, indegna di partecipare alle benedizioni accordate a Israele, ma è diventata una figlia della casa di Dio. Come gli altri figli ha diritto ai doni del Padre» - _DA_, 401 [p. 294].

`Perché il pregiudizio che riguarda etnie e nazionalità diverse dalla nostra è contrario all’insegnamento di Cristo? In che modo dobbiamo ripulirci da questa macchia?`