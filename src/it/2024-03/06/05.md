---
title:  Lingua sciolta
date:   07/08/2024
---

`Leggere Marco 7:31-37. Chi viene condotto da Gesù? Cosa fa per quella persona?`

Gesù non compie il percorso più breve per tornare in Galilea dalla regione ma pare che si diriga verso nord partendo dalla zona di Tiro, attraversando la regione di Sidone, poi nell’entroterra e giù fino alla zona a nordest della Galilea, per arrivare finalmente al lago omonimo. Un percorso tortuoso, che presumibilmente gli ha concesso del tempo utile per insegnare ulteriormente ai suoi discepoli.

Il testo non dice con chiarezza chi condusse quell’uomo a Gesù, ma è evidente la condizione da cui era afflitto: era sordo e aveva difficoltà di linguaggio. La perdita dell’udito isola la persona da chi la circonda e la sordità acuta può rendere proibitivo l’apprendimento del linguaggio. Forse la disabilità di quest’uomo durava da lungo tempo. Gesù comprende il suo dramma e si apparta con lui in privato. La modalità di guarigione è curiosa, in particolare per il lettore contemporaneo. Gesù infila le dita nelle orecchie di quell’uomo, sputa e tocca la sua lingua, poi sospira. Entra in contatto con le parti offese che sanerà, ma perché quel sospiro? «Trasse un sospiro al pensiero delle tante orecchie che si rifiutavano di ascoltare la verità e delle tante lingue che non volevano proclamarlo Redentore» - _DA_, 404 [p. 297].

Gesù fa miracolosamente recuperare l’udito a quell’uomo, consentendogli anche di esprimersi in modo chiaro. Il suo sospiro traccia i limiti che Dio stesso si è imposto in rapporto al libero arbitrio per l’umanità. Egli non forzerà mai la nostra volontà, ciascun essere umano è libero di scegliere a chi affidare la guida della propria esistenza: se al Principe della vita oppure a quello delle tenebre. Gesù poteva schiudere delle orecchie sorde ma non costringere un cuore che non crede a riconoscere la sua messianicità. Questo breve episodio esemplifica ciò che Dio può fare per chi si rivolge deliberatamente a lui. Forse sei stato reticente nel condividere la tua fede, hai sentito la lingua legata senza sapere cosa dire. Questo miracolo deve essere per noi motivo d’incoraggiamento nel sapere che Gesù può schiudere le nostre orecchie affinché siano sensibili ai bisogni del prossimo e si possa in questo modo condividere una parola utile per sollevarlo lungo il suo percorso.

`Come utilizziamo i doni ricevuti (perché di doni si tratta) dell’udito e della parola?`