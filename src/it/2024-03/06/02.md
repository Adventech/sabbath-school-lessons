---
title:  Tradizioni umane contro comandamenti di Dio
date:   04/08/2024
---

`Leggere Marco 7:1-13. Quali verità rilevanti vengono esposte?`

Studiando questo brano nella Scuola del sabato, magari ci saranno bambini che una volta tornati a casa spiegheranno alle loro mamme come non sia necessario lavarsi le mani prima dei pasti, perché l’ha detto Gesù. Ma in questi versetti non si parla d’igiene.

Al tempo di Cristo, tanti suoi connazionali si preoccupavano della purezza rituale. Nell’epoca intercorsa tra i due testamenti, il concetto di lavarsi le mani per conservarsi ritualmente puri si era esteso alla gente comune, sebbene tali norme in origine si applicassero solo ai sacerdoti dell’Antico Testamento (Es 30:17-21). È sulla base di questa nozione che i capi religiosi si lamentano con Gesù a proposito dei suoi discepoli.

Egli non risponde in maniera diretta alla domanda postagli, ma difende i discepoli con una duplice risposta. Prima citando Isaia, il quale rimprovera aspramente una nazione che onora Dio a parole ma con il cuore è distante da lui (Is 29:13). La citazione prosegue con la condanna dell’abitudine di anteporre le tradizioni umane ai comandamenti divini.

La seconda parte della risposta di Gesù si rifà alla citazione d’Isaia. Il Signore parla del comandamento divino che prescrive di amare i propri genitori (Es 20:12), di prendersi cura di loro quando sono anziani e lo confronta con una tradizione religiosa nella quale una persona poteva donare qualcosa a Dio (corban), usarla per i propri scopi, ma negarne l’utilizzo a genitori più vecchi e bisognosi. Proviamo a immaginare la scena: «Mi dispiace papà. Mi piacerebbe tanto poterti aiutare, ma ho donato tutto il denaro al tempio».

È contro questo genere d’ipocrisia che Gesù si scaglia con intransigenza. Hanno anteposto la tradizione umana alla Parola di Dio e così facendo hanno peccato.

Quale sarà dunque la risposta alla domanda dei farisei? Gesù fa capire che non trova convincente la loro insistenza sulla purificazione delle mani, considerato rito necessario per essere conformi alla volontà divina. Le sue parole, piuttosto, si schierano apertamente dalla parte dei comandamenti della legge, al di sopra della tradizione dell’uomo (Mr 1:44; 7:10-13; 10:3-8; 12:26,29-31).

`Quali sono quelle tradizioni che oggi potrebbero contrastare con i principi della legge di Dio?`