---
title:  Mani pure o cuore puro?
date:   05/08/2024
---

`Leggere Marco 7:14-19. Gesù cosa intendeva comunicare con l’enigma del versetto 15?`

Le parole di Gesù in questi passi hanno rappresentato un rompicapo per tanti, considerando le loro implicazioni con gli insegnamenti di Levitico 11 circa i cibi puri e quelli impuri. Gesù sta forse eliminando tali distinzioni?

Gli avventisti si sono forse sbagliati dicendo ai loro membri di mangiare solo la carne degli animali presenti nella lista dei puri?

Prima osservazione: sarebbe strano ascoltare Gesù che all’improvviso, in Marco 7:14-19, liquida le disposizioni mosaiche, quando ha appena finito di difendere Mosè in contrapposizione alla tradizione, nei vv. da 6 a 13.

Seconda osservazione: la tradizione che i farisei promuovevano non aveva basi radicate nell’insegnamento dell’Antico Testamento; le leggi sui cibi, al contrario, sì.

Il versetto 19 deve essere interpretato così: non sono abolite le norme alimentari, ma viene abrogata la tradizione istaurata dai farisei della contaminazione al solo contatto. Come la falsa nozione in base alla quale, così come ci poteva essere contaminazione entrando in contatto con i Gentili, altrettanto poteva accadere con il cibo da essi toccato.

`Leggere Marco 7:20-23. Secondo le parole di Gesù, cosa contamina la persona?`

Al versetto 19, Gesù osserva che il cibo non raggiunge il cuore ma lo stomaco, per essere poi espulso dal tratto intestinale. Ma ai versetti 21-23 aggiunge che il male proviene dal cuore, dal centro dell’identità di un individuo, ed elenca una lista di vizi che partono da pensieri maligni e poi sfociano in atti malvagi.

Questa lista contiene la violazione di tutti i comandamenti della seconda tavola del decalogo («fornicazioni, furti, omicidi, adultèri, cupidigie»), a cui bisogna aggiungere anche la violazione del quinto comandamento (v. 10) e il riferimento al culto vano (7:7), ovvero la violazione dei primi quattro comandi del Decalogo. In tutto questo brano, dunque, Gesù si pone come difensore della legge di Dio.

`Puoi avere la migliore formazione teologica possibile ma, in definitiva, a chi appartiene il tuo cuore?`