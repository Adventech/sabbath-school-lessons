---
title:  Le donne presso il sepolcro
date:   24/09/2024
---

«Le donne che si erano trattenute accanto alla croce di Cristo attesero impazienti la fine del sabato. Il primo giorno della settimana, molto presto, s’incamminarono verso la tomba portando con sé gli aromi preziosi per ungere il corpo del Salvatore. L’idea della risurrezione non sfiorava neppure la loro mente. Le loro speranze erano svanite e la notte era scesa nei loro cuori. Lungo il cammino parlavano delle opere di misericordia di Cristo e delle sue parole di consolazione, ma non si ricordavano che aveva detto: “Io vi vedrò di nuovo” (Gv 16:22)» - _DA_, 788 [p. 589].

`Leggere Marco 16:1-8. Cosa si domandano le donne e come reagiscono inizialmente?`

Il lettore sa fin dall’inizio del Vangelo che Gesù è il Messia. Ma la prima persona non posseduta che proclama questa verità è Pietro, in Marco 8:29, e siamo già alla metà del libro.

Gesù chiede alle persone che hanno beneficiato dei suoi miracoli riservatezza sulla propria identità. In Marco 1:44, parlando con un lebbroso, gli dice di non raccontare nulla a proposito della sua guarigione. In Marco 5:43, parlando con Iairo e sua moglie, chiede loro di non fare cenno ad alcuno della risurrezione della loro figlia. In Marco 7:36, chiede a un gruppo di persone di non far sapere della guarigione di un sordomuto. Poi ordina ai suoi discepoli di non dire agli altri che egli è il Messia (Mr 8:30; cfr. 9:9). La ragione principale per cui Gesù disse loro di tacere era quella di concedersi il tempo di portare a termine il suo ministero secondo le profezie temporali di Daniele 9:24-27.

Ora, in questa scena, anche dopo che è stato detto loro della risurrezione, le donne, impaurite e stupite, fuggono dal sepolcro e, almeno inizialmente, non parlano con nessuno di ciò che è successo.

Ma il silenzio non poteva durare a lungo. Prima della fine di questo libro troviamo questo versetto: «E quelli se ne andarono a predicare dappertutto e il Signore operava con loro confermando la Parola con i segni che l’accompagnavano» (Mr 16:20).

La motivazione che aveva richiesto la riservatezza su Gesù e la sua identità è andata in frantumi. Il Vangelo termina con i discepoli che predicano «dappertutto».

`Perché non dobbiamo tacere l’identità di Gesù e quello che ha fatto? A chi pensi di parlare di lui e del piano della salvezza in questa giornata?`