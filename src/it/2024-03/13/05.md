---
title:  L’apparizione a Maria e agli altri
date:   25/09/2024
---

`Leggere Marco 16:9-20. Cosa aggiungono questi versetti al racconto della risurrezione?`

Il passaggio di Marco 16:9-20 ha parallelismi con altri brani del Nuovo Testamento: Maria Maddalena vede Gesù (Mt 28:1,9,10; Gv 20:11-18; Lu 8:2); due discepoli lo vedono nella campagna (Lu 24:13-35); gli undici discepoli ricevono il mandato (Mt 28:16-20; Lu 24:36-49; Gv 20:19-23).

La prima persona a vedere vivo Gesù fu Maria Maddalena (Gv 20:11-18); anche altre donne lo videro (Mt 28:8-10), ed è significativo che le prime persone a vedere il Signore risorto non sono gli undici, ma donne; poiché nella società di quel tempo non godevano di grande credibilità come testimoni. Se il racconto fosse stato artefatto, molto probabilmente sarebbero stati citati degli uomini come primi testimoni oculari. E invece no, è una donna ed è lei a dare la bella notizia ai discepoli, i quali, abbastanza prevedibilmente, non le credono, forse perché la sua testimonianza pareva loro una fantasia e anche, purtroppo, perché Maria era una donna.

Gli apologeti della storia della risurrezione di Gesù hanno utilizzato proprio il fatto che le prime a vedere Gesù fossero state delle donne, per avvalorare la veridicità della storia.

`Perché quanto scritto in Marco 16:14 non avrebbe senso se questa storia fosse stata una montatura?`

Se si fossero inventata la storia, perché fare una figura così brutta? Gesù dovette rimproverare i discepoli per la durezza del loro cuore. I testi dei Vangeli, dal momento dell’arresto fino a quello della sua apparizione dopo la risurrezione, descrivono i seguaci di Gesù sotto una luce molto negativa: scappano, non credono, ecc.; tutto ciò non avrebbe logica se il racconto fosse un’invenzione.

Di contro, la loro successiva proclamazione coraggiosa e incrollabile del Cristo risorto, e della speranza che essa offre a tutti, costituisce una prova potente della veridicità delle loro affermazioni.

`Come proteggersi dal rischio del dubbio e dell’incredulità? Perché occorre connettersi quotidianamente con Cristo risorto?`