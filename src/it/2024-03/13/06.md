---
title:  Andate in tutto il mondo
date:   26/09/2024
---

`Leggere Marco 16:14-20. Cosa disse Gesù ai discepoli quando apparve loro e cosa significano oggi quelle parole?`

Le prime parole pronunciate da Gesù ai discepoli sono riportate in forma indiretta solo in Marco 16:14. Sono parole di biasimo per la loro incredulità e durezza di cuore. Il tema dello scetticismo non è semplicemente un problema moderno. Come abbiamo visto, toccò anche i discepoli di Gesù (Mt 28:17; Gv 20:24-29), nonostante abbiano vissuto fisicamente accanto a lui e abbiano visto, più volte, i miracoli che ha compiuto.

Ma per mezzo di varie prove dimostrò loro la concretezza della sua risurrezione. Allora la loro testimonianza, unita alle prove riassunte nello studio di lunedì, costituisce una solida base per la fede.

Gesù affida loro il mandato di andare in tutto il mondo e di proclamare il vangelo. Le sue sono disposizioni di vasta portata, e spiega loro l’esito di questa opera, nel bene e nel male: chi crede sarà salvato, chi non crede sarà condannato. Poi passa alla descrizione dei segni che accompagneranno l’azione dei discepoli: scacciare i demoni, parlare in nuove lingue, protezione dal male e guarigione dei malati. Alcuni hanno interpretato erroneamente Marco 16:18, sostenendo che i cristiani devono mostrare la loro fede raccogliendo serpenti velenosi. Questo passo non autorizza niente del genere; Gesù si riferisce alla protezione di chi è coinvolto nella missione, come nel caso del servizio offerto da Paolo, di cui si parla in Atti 28:3-6.

La Bibbia, naturalmente, non insegna che i cristiani saranno sempre protetti dal male. A volte Dio ritiene che sia opportuno compiere un miracolo per promuovere la causa del vangelo. Altre, invece, i cristiani patiscono a causa della loro testimonianza. In circostanze del genere la loro paziente sopportazione diventa un altro segno della forza della fede per gli increduli.

Poi, dopo tutte queste cose, Gesù «fu elevato in cielo e sedette alla destra di Dio» (Mr 16:19). Sedersi alla destra di Dio, ovvero nel luogo del potere supremo, poiché Gesù aveva sconfitto le forze del male.

Leggiamo l’ultimo versetto: sarebbero andati a predicare dappertutto, ma non sarebbero stati soli. «Il Signore operava con loro confermando la Parola con i segni che l’accompagnavano» (v. 20). Egli rimase accanto ai discepoli e ci promette di continuare a farlo mentre siamo noi a proseguire l’opera che loro hanno avviato.

> <p></p>
> «Ed ecco, io sono con voi tutti i giorni, sino alla fine dell’età presente» (Mt 28:20).

`Quanto ci consola questa promessa mentre tentiamo di proclamare il vangelo «dappertutto»?`