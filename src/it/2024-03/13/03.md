---
title:  La pietra è stata rotolata via
date:   23/09/2024
---

`Leggere Marco 16:1-8 e 1 Corinzi 15:1-8. Quali sono le analogie tra i due brani?`

Il racconto della risurrezione compare in tutti e quattro i Vangeli. Ciascun autore lo presenta da una prospettiva diversa, ma tutti contengono i concetti basilari che troviamo anche in 1 Corinzi 15:1-8. Sono quattro i concetti che si ripetono puntualmente: morto, sepolto, risorto, visto. In Marco «morto e sepolto» al capitolo 15; «risorto e visto» in quello successivo, ma con un colpo di scena: al versetto 7 si parla di un incontro in Galilea, ed è lì che lo vedremo (cfr. Gv 21).

Qualcuno reputa incredibile che i cristiani credano in un Signore risorto, ma le prove della sua risurrezione sono sostanziali e coerenti con la logica della ragione.

Per cominciare, basta credere in Dio quale Creatore (Ge 1 e 2), a quel punto l’idea della risurrezione, di un miracolo, diventa ragionevole. Il Dio che ha creato l’universo e poi la vita sulla terra aveva certamente la forza di fare risorgere Gesù. L’esistenza di Dio non rende inevitabile la risurrezione di Cristo, ma solo ragionevole.

Poi, la tomba era vuota oltre ogni dubbio. Persino gli storici atei accettano questo fatto. In caso contrario, sostenere la sua risurrezione sarebbe perdente fin dall’inizio, perché la presenza del suo corpo nel sepolcro distruggerebbe qualsiasi affermazione sulla sua risurrezione.

E ancora, la spiegazione secondo cui i suoi discepoli ne avrebbero trafugato il corpo non regge. Non avrebbero di sicuro potuto eludere le guardie presenti in quel luogo e, se anche ci fossero riusciti e avessero sottratto il corpo, come mai non furono mai arrestati per questo? La risposta è che i capi religiosi sapevano che non erano loro i responsabili.

Inoltre, ci sono numerose persone che hanno testimoniato di aver visto Cristo risorto. Tante altre, compresi i discepoli, all’inizio non credettero, e uno dei nemici più acerrimi, Paolo, non solo dichiara di aver visto il Signore risorto, ma anche che quell’esperienza ha trasformato completamente la traiettoria della sua vita, in modo molto radicale.

Per finire, come si spiega la nascita della chiesa, fondata da persone che asserirono di avere visto il Signore risorto? Perché sarebbero state disposte a morire per qualcosa che sapevano essere una menzogna? La testimonianza coerente, subito dopo la sua morte (At 1:3; 3:15) e a distanza di anni (1 P 1:3), offre prove solide della risurrezione di Cristo.

`Che cosa risponderesti a chi ti domandasse le prove della risurrezione di Cristo?`