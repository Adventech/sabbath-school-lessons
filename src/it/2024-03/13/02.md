---
title:  Gioire nella risurrezione
date:   22/09/2024
---

`Leggere Marco 15:42-16:6. Che cosa succede e perché questa storia è così rilevante ai fini della narrazione sulla risurrezione?`

Gli autori dei quattro Vangeli concordano tutti nel dire che Gesù è morto il giorno che essi identificano come quello della «Preparazione» (Mt 27:62; Mr 15:42; Lu 23:54; Gv 19:14,31,32). La maggior parte dei commentatori lo interpreta come riferimento che va dal tramonto del giovedì fino a quello del venerdì. Gesù è morto nel tardo pomeriggio di venerdì ed è stato sepolto velocemente prima del tramonto.

Durante il sabato, il Signore ha riposato nella tomba e anche gli altri discepoli «si riposarono, secondo il comandamento» (Lu 23:56); fatto piuttosto singolare se Gesù avesse attenuato, almeno nelle loro menti, l’obbligo di osservare il quarto comandamento.

Il sabato sera, le donne portano delle spezie e il mattino seguente tornano alla tomba con l’intento di completare il processo di sepoltura. Ma Gesù non si trova più lì! Già nel II secolo, i cristiani consideravano significativo che Gesù fosse risorto di domenica, ponendo le basi per decretare la sacralità di quel giorno. È questo che insegna il Nuovo Testamento?

`Leggere Colossesi 2:10-12. Qual è il memoriale della risurrezione di Gesù nel Nuovo Testamento?`

Nella Bibbia non è presente una sola parola che accenni alla sacralità della domenica quale memoriale della risurrezione. Questo memoriale è rappresentato dal battesimo. «Siamo dunque stati sepolti con lui mediante il battesimo nella sua morte, affinché, come Cristo è stato risuscitato dai morti mediante la gloria del Padre, così anche noi camminassimo in novità di vita» (Ro 6:4).

A prescindere dalla falsa teologia legata all’adorazione della domenica, noi avventisti dobbiamo rallegrarci nella risurrezione di Gesù, avvenuta la domenica mattina. Con la sua morte e la sua risurrezione Cristo ha trionfato sulla morte e, nella sua risurrezione, abbiamo la certezza della nostra.

> <p></p>
> «Benedetto sia il Dio e Padre del nostro Signore Gesù Cristo, che nella sua grande misericordia ci ha fatti rinascere a una speranza viva mediante la risurrezione di Gesù Cristo dai morti» (1 P 1:3).

`Pietro dimostra certezza assoluta nella risurrezione di Gesù. E noi?`