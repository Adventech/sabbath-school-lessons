---
title:  Un tipo diverso di Messia
date:   01/08/2024
---

`Leggere Marco 6:34-52. Con quale situazione problematica si confrontano Gesù e i discepoli? Come la risolvono?`

Dopo il ritorno dalla loro missione, i discepoli si recano insieme a Gesù in una zona remota sulla riva orientale del mare di Galilea, per riposare. Ma vengono preceduti da una folla di circa cinquemila persone. Gesù nota che sono come pecore prive di un pastore e insegna loro per l’intera giornata.

A sera, i discepoli intendono far defluire la folla per trovare del cibo ma Gesù dice loro di sfamarla. Il dialogo che segue (6:35-38) dimostra come i discepoli pensassero a una soluzione ragionando in termini prettamente umani. Ma Gesù risolve la questione sfamando miracolosamente la folla partendo da cinque pani e due pesci.

Le peculiarità di questa vicenda s’inseriscono nel concetto popolare di Messia al tempo di Gesù.

Sulla base delle attese, il Messia avrebbe dovuto liberare Israele dai suoi nemici per introdurre la giustizia e la pace. Migliaia di uomini radunati nel deserto l’avrebbero accompagnato con toni militari inneggianti alla ribellione (cfr. Gv 6:14,15; At 21:38).

Idea corroborata dal riferimento al fatto che Gesù parla di persone che somigliano a un «gregge privo del pastore», citazione parziale tratta da Numeri 27:17, dove Mosè chiede a Dio di nominare un capo per Israele. La fraseologia relativa al pastore per il gregge del Signore compare altrove nell’Antico Testamento, generalmente in riferimento all’assenza di un leader o di un re per quella nazione (cfr. 1 Re 22:17; 2 Cr 18:16; Ez 34:5,6).

Tuttavia, Gesù non soddisfa le loro aspettative, anzi, incarica i discepoli di mandare via la folla. E invece di guidare la rivolta contro Roma, che cosa fa? Si ritira su un monte per pregare, ben lontano dalle attese della gente.

La visione popolare prefigurava un Messia nelle vesti di re liberatore per Israele; egli viene sì per liberare, ma dalla schiavitù del peccato.

Quando cammina sulle acque rivela la sua identità ai discepoli: egli è il Signore della natura. Però non è venuto con l’obiettivo di governare, ma per dare la sua vita come riscatto per molti (Mr 10:45).

`Perché è importante l’interpretazione corretta della profezia, come questa storia ci dimostra? Avere frainteso il vero motivo della sua prima venuta fu terribile per tante persone, ma quanto può esserlo per chi dovesse male interpretare anche il suo ritorno?`