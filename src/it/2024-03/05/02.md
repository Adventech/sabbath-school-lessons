---
title:  Calmare una bufera
date:   28/07/2024
---

`Leggere Marco 4:35-41. Che cosa accade in questa storia e cosa ci insegna sull’identità di Gesù?`

All’inizio del capitolo 4, Gesù sale su un’imbarcazione per insegnare alla folla presso la riva. Nei versetti da 10 a 12 sembra di capire che sia sceso da quella barca per parlare con i suoi discepoli in privato. Ora, dopo una lunga giornata, fitta d’insegnamenti, i discepoli lo riportano sulla barca vedendolo molto affaticato. Si addormenta quasi subito sul cuscino, a poppa dell’imbarcazione. Il lago viene investito da una terribile bufera e la barca sta rischiando di affondare quando i discepoli lo svegliano, comprensibilmente spaventati da quella manifestazione della potenza divina.

`Leggere Salmo 104:1-9. Quali sono le analogie tra questa descrizione di Yahweh e Cristo che calma le acque?`

Il racconto di Marco s’inserisce in uno schema biblico classico: la teofania, vale a dire l’apparizione di Dio o di uno o più dei suoi angeli. Questi eventi hanno cinque caratteristiche in comune:

- La manifestazione della potenza divina;
- La paura da parte dell’uomo;
- La rassicurazione «non abbiate paura»;
- Le parole rivelatrici che giustificano l’apparizione di Dio o dell’angelo;
- La risposta umana a quella rivelazione.

In quest’episodio sono presenti quattro di queste caratteristiche: la tempesta placata è la manifestazione della potenza divina; la paura dei discepoli è quella tipica dell’essere umano; la domanda «perché siete così paurosi?» corrisponde a «non abbiate paura»; la domanda dei discepoli «chi è dunque costui?» rappresenta la reazione umana. Quello che manca sono le parole che accompagnano la rivelazione. Questo dettaglio mancante s’inserisce nel contesto della rivelazione/segretezza che percorre tutto il libro, e che alla fine farà emergere la verità su Gesù. L’interrogativo «Chi è dunque costui, al quale persino il vento e il mare ubbidiscono?» spinge il lettore a trovare le parole mancanti della rivelazione: egli è il Figlio di Dio, il Signore in persona.

`Rifletti sulla potenza divina. Cosa devi fare per affidarti a essa in ogni cosa che riguarda la tua vita?`