---
title:  Si può sentire un sussurro sopra un urlo?
date:   29/07/2024
---

`Leggere Marco 5:1-20. Cosa impariamo dal grande conflitto presente in questo straordinario episodio che rivela ancora la potenza di Gesù?`

Se la notte precedente sul lago era stata indimenticabile, l’arrivo nel paese dei Geraseni il giorno seguente si rivela altrettanto impressionante. La vicenda dell’uomo posseduto dai demoni viene descritta con dettagli strazianti. Liberatosi da ceppi e catene, viveva tra le tombe e si percoteva con delle pietre. «Nessuno aveva la forza di domarlo» (Mr 5:4) e fu lì che incontrò Gesù. L’uomo gli corse incontro minaccioso (non c’è alcun cenno alla presenza dei discepoli, che probabilmente erano scappati). Giunto a un passo da Cristo gli «si prostrò davanti». Quest’ultima espressione, dal greco _proskyneō_, viene generalmente tradotta con «adorare». L’indemoniato presumibilmente riconosce che Gesù lo avrebbe potuto aiutare. Ma quando apre la bocca, i demoni che infestano il suo corpo gridano contro Gesù, il quale riesce a percepire il sussurro che implora aiuto al di sopra di quelle urla. Quando i demoni chiedono di essere liberati per andare in un branco di porci, Gesù lo consente. L’intero gregge, quasi duemila animali, si precipita verso il dirupo e si getta nelle acque. Un disastro economico per i proprietari di quelle bestie.

È straordinario osservare come i demoni sapessero esattamente chi fosse Gesù, consapevoli di essere impotenti davanti a lui; per questo lo implorano due volte (vv. 10,12) affinché accolga la loro richiesta. Sapevano che la sua potenza era nettamente superiore.

L’episodio ha due caratteristiche principali: in primo luogo contiene tanti elementi d’impurità e di contaminazione cerimoniale secondo la legge dell’Antico Testamento. Tombe e defunti erano considerati impuri (Nu 19:11,16). Una persona che sanguinava diventava impura (Le 15). I maiali erano animali impuri (Le 11:7). In secondo luogo, questa litania di profanazione è dominata dal tira e molla della battaglia tra le forze del bene e quelle del male. Gesù scaccia i demoni (due punti per lui), i demoni uccidono i porci (due per Satana).

Gli abitanti del villaggio chiedono a Gesù di andarsene (altri due punti per Satana), ma Gesù manda indietro l’uomo guarito perché sia suo testimone (tre punti per Gesù). Per tanti versi, quella persona è da considerare il missionario più improbabile, con una storia incredibile da raccontare.

`Perché la consapevolezza della potenza di Gesù ti può aiutare nelle difficili sfide che stai affrontando?`