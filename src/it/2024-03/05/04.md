---
title:  Sulle montagne russe con Gesù
date:   30/07/2024
---

`Leggere Marco 5:21-24. Quali caratteristiche particolari si possono cogliere nella figura di Iairo?`

I capi religiosi come Iairo, in genere, non erano particolarmente cordiali con Gesù (Mr 1:22; 3:2,6; Lu 13:14). È probabile che Iairo fosse disperato, sconforto che si palesa quando si getta in ginocchio davanti a Gesù. La sua supplica è comprensibile per ogni genitore: sua figlia sta morendo. Ma ha fede nel possibile aiuto da parte di Gesù, il quale, senza dire una parola, si allontana e si reca con quel padre verso la loro casa.

`Leggere Marco 5:25-34. Che cosa interrompe la descrizione del tragitto verso l’abitazione di Iairo?`

L’episodio all’improvviso devia su un’altra scena che evoca pietà: una donna che da dodici anni soffre di una terribile malattia. Queste vicende di Iairo e della donna dal flusso ininterrotto di sangue rappresentano la seconda “storia-sandwich” nel libro di Marco (al cap. 3:20-35 era stata la prima, analizzata nella lezione 3). In questo caso due personaggi agli antipodi, come Iairo e la donna, si rivolgono a Gesù per chiedergli aiuto. La donna si avvicina alle sue spalle e tocca la veste del Maestro; l’emorragia cessa all’istante ma Gesù si blocca e dice: «chi mi ha toccato le vesti?».

La donna, finalmente guarita dopo una lunga malattia, teme che Gesù si sia arrabbiato. Vive un turbinio selvaggio di emozioni, ma il Maestro desidera guarire non solo il suo corpo ma anche la sua anima.

Tornando a Iairo, anche questo capo della sinagoga è in balia di un vortice di emozioni. Gesù non consente a nessuno di seguire lui e i genitori della ragazza, tranne che a Pietro, Giacomo e Giovanni.

Dichiara che la ragazza non è morta, ma dorme. Manda via tutti quelli che stanno piangendo e si reca nella stanza dove giace la figlia di Iairo. Le prende le mani e dice: «Talità cum!», che Marco traduce con «Ragazza, ti dico: alzati!».

In realtà, Talità significa «agnello», quindi un termine affettuoso da rivolgere a un bambino in famiglia. L’ordine di mantenere il segreto fa parte di quell’alone di rivelazione/segretezza che attraversa il Vangelo di Marco e rimanda a Gesù e alla sua identità, che non può restare nascosta per sempre.