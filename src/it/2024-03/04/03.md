---
title:  L’interpretazione di Gesù
date:   22/07/2024
---

Gesù aveva terminato con la parabola e non dette alcuna spiegazione immediata. Secondo il testo (Mr 4:1), parlò davanti a una «gran folla». Solo più tardi, con un gruppo più piccolo (v. 10) spiegò il significato di quella parabola.

`Leggere Marco 4:13-20. Come interpreta Gesù la parabola del seminatore?`

Gesù spiega la parabola identificando gli elementi esterni al racconto e ciò che rappresentano alcuni dettagli. L’interpretazione indica che si tratta di una libera allegoria con riferimenti al mondo reale, non necessariamente per ogni singolo dettaglio. Gesù assimila il seme alla «parola», ovvero la Parola di Dio, in particolare quella che lui predicava. Giacomo 1:21 dice: «Perciò, deposta ogni impurità e residuo di malizia, ricevete con dolcezza la parola che è stata piantata in voi, e che può salvare le anime vostre».

I tipi di suolo diverso equivalgono a differenti tipi di uditori. Secondo la spiegazione di Gesù, tutti odono la Parola e ogni tipo di terreno ospita semi. Ma la ricezione è diversa. Il suolo della strada è duro e il seme viene portato via dagli uccelli; Gesù lo assimila a Satana che si ruba la verità. Il suolo roccioso ha poca profondità e Gesù lo abbina a persone che si impegnano poco e non hanno calcolato il prezzo del discepolato. Il suolo spinoso soffoca il seme lì caduto. Gesù dice che l’attrazione per le cose del mondo e le ricchezze soffocano la Parola. Ma la terra buona rappresenta tutti quelli che ascoltano quella Parola e la ricevono in modo tale da crescere e produrre un raccolto abbondante.

La spiegazione più lunga riguarda il terreno roccioso e quello spinoso. Nel descrivere gli uditori del primo caso, Gesù evidenzia alcuni elementi contrastanti: ricevono la Parola con gioia ma sono discepoli temporanei. Quando arriva la persecuzione, cadono. Quelli del suolo spinoso rappresentano un contrasto. Non cedono per colpa dei tempi duri, ma di quelli buoni: dedicano la loro attenzione alle cose del mondo e non al regno di Dio. La loro preoccupazione e cura va a tutto quello che il mondo può offrire.

`Fai un esame della tua vita. Ci sono caratteristiche del percorso, come la roccia o le spine, che si sono insinuate nella tua esperienza? Potrebbe accadere più subdolamente di quanto tu non immagini. Quali scelte sei disposto a fare, nell’eventualità che accada?`