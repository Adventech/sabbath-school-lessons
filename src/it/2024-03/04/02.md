---
title:  La parabola del seminatore
date:   21/07/2024
---

`Leggere Marco 4:1-9. A cosa somigliano i diversi tipi di terreno e cosa succede al seme che cade su di essi?`

Le persone, quando leggono le parabole di Gesù, spesso vogliono andare dritte e spedite alla loro interpretazione. In fondo, non è quello lo scopo, ovvero insegnare verità bibliche utili per la vita cristiana? È vero, ma a volte Gesù non le spiega, si limita a brevi commenti del tipo «il regno di Dio è simile…» oppure «chi ha orecchio oda». Di conseguenza, è cosa buona rallentare e analizzare semplicemente il racconto in sé per cogliere la direzione alla quale puntano le varie caratteristiche narrative. Applicando questo metodo alla parabola del seminatore nascono varie idee. Il seme è sempre lo stesso, ma cade su quattro tipi diversi di suolo. Proprio quest’ultima peculiarità condiziona la fine che farà quel seme. Più che un racconto continuo, la parabola consiste in quattro storie individuali narrate in maniera completa per ogni singolo rispettivo contesto. Il tempo per completare la storia si estende a ogni episodio immediatamente seguente.

Il seme che cade sulla strada viene mangiato dagli uccelli. «Mentre seminava, una parte del seme cadde lungo la strada; e gli uccelli vennero e la mangiarono» (v. 4).

Quello che cade sulla roccia dura pochi giorni o settimane prima di un esito negativo: essere bruciato dal sole. Il seme che invece cade sulle spine resiste un po’ di più prima di risultare improduttivo e di essere soffocato.

Il quarto seme, quello che cade sulla buona terra, dura più a lungo di tutti, presumibilmente un’intera stagione, com’è normale per un raccolto.

Tre casi narrano di un fallimento, solo l’ultimo è la storia di un successo: un raccolto ottimo e abbondante. La lunghezza degli episodi e il fatto che solo uno dei quattro si concluda positivamente indica sì il rischio del fallimento, ma anche l’esito premiante del successo.

La parabola sembra volere rimarcare il prezzo del discepolato e i rischi in esso connaturati, ma sottolinea altresì il generoso premio che attende chi decide di seguire Gesù.