---
title:  Il motivo delle parabole
date:   23/07/2024
---

`Leggere Marco 4:10-12. Perché Gesù insegnava in parabole?`

Una lettura superficiale di questi versetti dà l’impressione che Gesù insegnasse mediante parabole per mantenere gli estranei nell’oscurità. Ma questa prospettiva non combacia con altri suoi atteggiamenti narrati in Marco. Al capitolo 3:5,6, egli è rattristato perché il cuore dei capi religiosi è indurito. Ai vv. 22-30, prende sul serio le argomentazioni degli scribi e spiega nel dettaglio perché si sbagliano.

In Marco 12:1-12 spiega ai capi religiosi che la parabola dei vignaiuoli li riguarda. Si tratta in realtà di un monito sulle terribili conseguenze delle trame contro la sua persona. Se non si fosse preoccupato di loro non li avrebbe avvertiti. Le parole pronunciate da Cristo e raccolte al capitolo 4 necessitano di una riflessione più attenta per capire quale sia il suo punto di vista. Gesù sta parafrasando Isaia 6:9,10.

`Leggere Isaia 6:1-13. Cosa accade al profeta e quale messaggio gli viene consegnato da trasmettere a Israele?`

Isaia vede una visione di Dio nel tempio, in cui si sente sovrastato dalla sua gloria e avverte in pieno la propria impurità. Dio lo purifica e gli affida un messaggio sconvolgente. Proprio come nel Vangelo di Marco, è dissonante con il resto del libro di Isaia, ricco di consolazione per il popolo di Dio.

In Isaia 6, il messaggio intende sconvolgere le persone e scuoterle per farle allontanare dalle vie malvagie. In Marco, la chiave per capire le parole di Gesù si trova al capitolo 3:35: per comprendere le sue parole e i suoi insegnamenti occorre fare la volontà di Dio; la persona che ubbidisce entrerà così a far parte della famiglia divina. Quelli che hanno già deciso che Gesù è posseduto dal diavolo non ascolteranno. Citando Isaia 6, Gesù vuol far capire che la volontà divina non prevede di tenere le persone all’oscuro: sono le loro idee preconcette e la durezza dei loro cuori a impedire che accettino la verità salvifica.

Questa verità costituisce il concetto centrale della parabola del seminatore. Ciascuno sceglie il tipo di terreno che intende rappresentare e ognuno decide per se stesso se arrendersi o meno a Gesù.