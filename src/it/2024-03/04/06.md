---
title:  Il seme che germoglia e cresce da sé
date:   25/07/2024
---

`Leggere Marco 4:26-29. Qual è l’obiettivo principale di questa parabola?`

La maggior parte del Vangelo di Marco trova delle equivalenze in Matteo o Luca, o in entrambi. Ma non nel caso di questa parabola, citata unicamente nel libro oggetto del nostro studio. L’attenzione di questa breve parabola è rivolta al processo di crescita. Gesù spiega che è così che funziona il regno di Dio. Gli uomini hanno un compito da assolvere, ma la vera crescita dipende dall’opera che compie il Padre. Non si tratta di un processo senza fine. La parabola termina bruscamente con la maturazione del frumento. Allo stesso modo, il ritorno di Cristo farà terminare improvvisamente la storia del nostro mondo.

`Leggere Marco 4:30-32. Qual è la sottolineatura importante della parabola del granel di senape?`

La parabola pone in evidenza il fatto che da una cosa molto piccola può nascere qualcosa di straordinariamente grande. Il seme della senape misura generalmente da 1 a 2 mm di diametro. La pianta qui descritta è con tutta probabilità quella della senape nera (Brassica nigra), che ha dei semi molto piccoli (più di 700 in un solo grammo). Anche se non si tratta del seme più piccolo del mondo, è comunque davvero minuscolo, soprattutto se paragonato alla pianta che produce, la quale può arrivare a misurare 3 metri d’altezza. Gesù osserva come all’ombra dei suoi rami possano addirittura ripararsi gli uccelli. Quest’ultimo è un riferimento al Salmo 104:12, e contiene anche un richiamo a Daniele 4:10-12.

Nel Salmo 104 si parla della potenza di Dio che ha creato il mondo, mentre in Daniele 4 il re Nabucodonosor viene rappresentato come un grande albero sotto il quale il mondo intero trova ombra e cibo. Gesù intende sottolineare che il regno di Dio, in principio molto piccolo, diventerà enorme e ragguardevole. I contemporanei di Gesù forse non vedevano di buon occhio quel predicatore itinerante e impolverato della Galilea con il suo gruppo di discepoli, ma il tempo ha dimostrato che il suo regno di grazia prosegue e si espanderà in tutto il mondo.

> <p></p>
> «E questo vangelo del regno sarà predicato in tutto il mondo, affinché ne sia resa testimonianza a tutte le genti; allora verrà la fine» (Mt 24:14).

`Considera cos’era la chiesa quando Gesù predisse queste cose. Perché siamo in presenza di una previsione di fondamentale importanza anche per l’affermazione della fede?`