---
title:  Un albero maledetto e un tempio puriﬁcato
date:   26/08/2024
---

`Leggere Marco 11:12-26. Qual è il significato degli avvenimenti qui descritti?`

La mattina, percorsi i tre chilometri che separano Betania da Gerusalemme, Gesù ha fame. Da lontano scorge un fico con le foglie e vi si avvicina, probabilmente sperando di cogliere qualche primizia. Secondo la legge dell’Antico Testamento, quest’atto non doveva essere considerato un furto, una persona poteva cogliere e mangiare cibo dall’orto o dal frutteto di un vicino per placare la fame (Le 19:9; 23:22; De 23:25). Ma di frutti nemmeno l’ombra e si rivolge così al fico: «Nessuno mangi mai più frutto da te!» (Mr 11:14). Un comportamento strano e atipico per Gesù, ma il seguito è ancora più sorprendente.

Ci troviamo nel cortile del tempio, dove avveniva la vendita di sacrifici (inaugurata poco tempo prima da Caiafa). Gesù scaccia i mercanti per consentire il ritorno a una tranquilla adorazione. Il suo gesto è un affronto diretto a quelli che si occupavano della gestione del tempio.

Gesù mette in relazione due passi dell’Antico Testamento per giustificare la severa riprensione a quel traffico sacrilego. Ribadisce che il tempio deve essere una casa di preghiera per tutte le persone (Is 56:7), includendovi con enfasi anche gli stranieri. Poi accusa i capi religiosi di averlo trasformato in una «spelonca di ladri» (Gr 7:11). Alla fine di questa giornata particolare, Gesù lascia la città insieme ai suoi discepoli (Mr 11:19).

Il mattino seguente, tornando a Gerusalemme (vv. 20-26), i discepoli restano stupiti quando si accorgono che il fico è seccato fino alle radici. Spiegando ciò che è avvenuto, Gesù dà una lezione sulla preghiera e sul perdono.

Cosa significa tutto ciò? Questi due episodi rappresentano la quarta “storia-sandwich” del libro di Marco, dove un’ironia drammatizzata si abbina a personaggi simili che compiono azioni opposte, oppure a personaggi opposti che agiscono parallelamente. Gesù maledice il fico ma purifica il tempio, azioni opposte. Dov’è l’ironia? Nel fatto che le autorità religiose ora complotteranno per ucciderlo e quel gesto segnerà la fine del significato dei servizi del tempio, ora compiutosi in Gesù.

`Quali sono quegli aspetti della tua vita che hanno bisogno di essere purificati da Gesù? Come accade?`