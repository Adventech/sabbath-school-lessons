---
title:  Doveri terreni e prospettive celesti
date:   28/08/2024
---

`Leggere Marco 12:13-27. Che cosa accade e quali verità insegna Gesù?`

I capi religiosi stavano cercando di cogliere Gesù in fallo su qualcosa per poterlo condannare, davanti al governatore romano o al popolo. In questa disputa si parla del pagamento dei tributi. In quell’epoca e in quel luogo, rifiutarsi di pagare le tasse poteva essere considerata una grave ribellione contro il governo romano, offesa molto seria.

La replica di Gesù - dare a Cesare quel che è di Cesare e a Dio quel che è di Dio - lo toglie dall’impaccio e trasmette un grande insegnamento riguardante la responsabilità del credente nei confronti di chi governa.

«Prendendo in mano una moneta romana su cui erano impressi il nome e l’effigie di Cesare, disse che, poiché vivevano sotto la protezione romana, dovevano adempiere il loro dovere nei suoi confronti fino a che non fosse entrato in contrasto con un dovere più importante. Pur essendo ubbidienti alle leggi del loro paese, dovevano lasciare il primo posto a Dio» - _DA_, 602 [p. 444].

Segue una domanda concernente la risurrezione dei defunti. I sadducei erano un gruppo sacerdotale che accettava come Scrittura solo i cinque libri di Mosè e non credeva nella risurrezione dei morti. Lo scenario che presentano a Gesù è presumibilmente ipotetico e coinvolge sette uomini e una donna. Secondo la legge mosaica, quando un uomo moriva senza lasciare dei figli, il fratello di costui doveva sposare la vedova per conservare le proprietà all’interno della discendenza familiare e ogni figlio nato da quella relazione sarebbe stato legalmente considerato figlio dell’uomo deceduto (De 25:5-10).

Nel tentativo di gettare discredito sulla dottrina della risurrezione, i sadducei adducono un dilemma morale: di chi sarebbe stata moglie la vedova dopo la risurrezione?

Gesù disinnesca le loro argomentazioni in due fasi, facendo riferimento alla Scrittura e alla potenza di Dio: parla della potenza divina nella risurrezione e spiega che in cielo non ci saranno matrimoni. Poi difende la dottrina della risurrezione richiamando Esodo 3:1-22, dove Dio dice di essere il Dio di Abramo, d’Isacco e di Giacobbe, a indicare che essi saranno risuscitati; «Egli non è Dio dei morti, ma dei viventi. Voi errate di molto» (Mr 12:27).

`Se qualcuno ti domandasse delucidazioni sulla potenza di Dio, come replicheresti?`