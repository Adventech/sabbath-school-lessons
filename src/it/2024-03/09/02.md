---
title:  L’ingresso trionfale
date:   25/08/2024
---

`Leggere Marco 11:1-11 e Zaccaria 9:9,10. Che cosa succede?`

Metà dell’episodio narra l’invio di due discepoli da parte di Gesù in un villaggio vicino, con l’incarico di trovare un asino e portarglielo per l’ingresso a Gerusalemme. Perché così tanto spazio?

La risposta ha una duplice valenza: in primo luogo dimostra i poteri profetici di Gesù, esaltando la dignità del suo arrivo e collegandolo alla volontà di Dio.

In secondo luogo, quest’aspetto del racconto rimanda a Zaccaria 9:9,10 dove si parla di un re che entra a Gerusalemme sul dorso di un asino. Si tratta di una reminiscenza dell’ingresso di Salomone a Gerusalemme (1 R 1:32-48), quando Adonia cercò di usurpare il trono e Davide ordinò che Salomone fosse immediatamente incoronato.

«Il profeta Zaccaria aveva annunciato la venuta del Re d’Israele cinquecento anni prima della sua nascita. Quella profezia stava per adempiersi. Colui che per tanto tempo aveva rifiutato gli onori regali, giungeva ora a Gerusalemme come l’erede promesso del trono di Davide» - _DA_, 569 [p. 419].

Gerusalemme si trova in una zona collinare e sorge a un’altezza di 740 metri. Al tempo di Gesù vi abitavano 40-50mila abitanti, ma a Pasqua il numero aumentava. La città aveva una superficie di soli circa 100 ettari, 15 dei quali occupati dal tempio sul monte, uno splendido complesso che dominava la città.

Gesù entrò da est, scendendo dal monte degli Ulivi e, presumibilmente, passando dalla porta d’oro sul monte del tempio. La città intera era elettrizzata dal suo arrivo, tutti riconoscevano la rilevanza di quel suo atto simbolico. La folla che lo accompagnava urlava «Osanna!», vocabolo che in origine significava «salvo ora», ma poi finì con il voler dire «lode a Dio». Il tempo della riservatezza, sulla quale Gesù ha insistito nel libro di Marco, ora è finito. Gesù entra a Gerusalemme con una modalità che aveva connotazioni regali simboliche note a tutti. Egli entra nel tempio, ma poiché l’ora è tarda, si ferma semplicemente a guardarsi intorno e si ritira con i dodici discepoli a Betania. Ciò che avrebbe potuto trasformarsi in una rivolta si conclude con una tranquilla ritirata. Ma il giorno dopo le cose andranno in maniera diversa.

`Cavalcare un asino evoca l’idea di umiltà. Perché è un tratto caratteristico importante, soprattutto per un cristiano? Alla luce della croce, di cosa dobbiamo essere orgogliosi?`