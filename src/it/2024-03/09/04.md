---
title:  Con quale autorità fai queste cose?
date:   27/08/2024
---

`Leggere Marco 11:27-33. Quale sfida lanciano i capi religiosi a Gesù e come risponde loro?`

Il giorno dopo la purificazione del tempio da parte di Gesù, le autorità religiose si confrontano con lui nel cortile e gli domandano con quale autorità abbia agito in quel modo. Non cercano la verità ma desiderano solo metterlo in trappola. Se dicesse che la sua autorità proviene da Dio, essi negherebbero l’ipotesi che un umile falegname di campagna possa rivendicare una cosa simile. Se ammettesse che la sua autorità è umana, lo considererebbero un pazzo.

Gesù coglie il tranello tesogli e dice che risponderà alla loro domanda solo se loro faranno altrettanto con quello che sta per chiedergli, ovvero: il battesimo di Giovanni il battista proviene da Dio o dagli uomini? I capi realizzano all’istante di essere a loro volta in trappola. Se risponderanno che è venuto da Dio, Gesù replicherà: «per quale motivo non gli avete creduto?». Se invece diranno che è venuto dagli uomini, temeranno la reazione del popolo. Allora scelgono di mentire affermando di non saper dare una risposta e così offrono a Gesù l’opportunità di rifiutarsi a sua volta di rispondere al loro quesito.

`Leggere Marco 12:1-12. Cosa fa Gesù dopo essersi rifiutato di rispondere ai farisei e quali effetti provoca?`

Gesù racconta la parabola del vignaiuolo, un proprietario, e dei vignaiuoli a cui ha affittato la sua tenuta. Il racconto di Gesù ha forti analogie con quello di Isaia 5, dove Dio denuncia l’infedeltà di Israele. Tutti colgono la similitudine, in particolare i capi religiosi. La vicenda ha uno sviluppo insolito, dato che i vignaiuoli si rifiutano di dare al proprietario i frutti del suo terreno, anzi, maltrattano e uccidono i servitori da lui inviati. Alla fine, quel proprietario manda il suo amato figlio, immaginando che sarà rispettato, ma non va così. I vignaiuoli pensano ingenuamente che uccidendo anche lui la vigna diventerà loro. La mancanza di logica è evidente e la punizione che deve essere loro inflitta ampiamente giustificata.

Con questo racconto, Gesù intende dare ai capi un solenne avvertimento per anticipare loro dove li porteranno i loro passi. Visto sotto questa luce, quella parabola diventa un amorevole preavviso. Non è troppo tardi per cambiare ed evitare un giudizio certo. Alcuni si pentiranno, cambieranno e accetteranno Gesù. Altri no.