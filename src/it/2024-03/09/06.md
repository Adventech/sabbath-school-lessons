---
title:  Il gran comandamento
date:   29/08/2024
---

`Leggere Marco 12:28-34. Qual è la domanda profonda posta da uno scriba ben disposto nei riguardi di Gesù e quale la sua doppia risposta?`

Fino a questo punto, il Vangelo di Marco ha proposto dei capi religiosi antagonisti nei confronti di Gesù, salvo rare eccezioni. In particolare a Gerusalemme, dove si è scontrato a proposito dell’adorazione nel tempio, che sta al centro dell’ebraismo. Per uno scriba, ascoltare quelle dispute e apprezzare le risposte di Gesù significava una manifestazione di onestà e coraggio davanti alla prevalente animosità nei riguardi del Messia. Sarebbe stato più semplice rimanersene in disparte a osservare, nonostante una simpatia per Gesù. Quest’uomo però non si comporta così.

Lo scriba va dritto al cuore della religione con la sua domanda su quale sia il comandamento più importante. Gesù risponde con semplicità e chiarezza, citando la Shema, la confessione di fede nell’ebraismo, tratta da Deuteronomio 6:4,5. Il gran comandamento dice di amare Dio con tutto il cuore, l’anima, la mente e la forza, quindi con la totalità del proprio essere. Gesù concede un bonus allo scriba, citando il secondo comandamento in ordine d’importanza traendolo ancora dall’Antico Testamento: «amerai il prossimo tuo come te stesso» (Le 19:18).

La gente talvolta si chiede come si possa amare a comando. Il contesto culturale del comando nel Deuteronomio aiuta a spiegarlo. Il linguaggio deriva da antichi accordi tra le parti, e il termine usato per «amore» richiama la piena lealtà ai requisiti dell’accordo. Pur non escludendo il concetto di profondo affetto tra le parti, si concentra molto di più sulle azioni che attestano tale lealtà.

Lo scriba è onesto, comprende la semplicità e la chiarezza della risposta di Gesù e lo dichiara. Si potrebbe pensare allo sguardo accigliato degli altri capi religiosi nel momento in cui l’onesto scriba afferma la validità di quella risposta, cosa che nessun altro era stato disposto ad ammettere. Gesù stesso apprezza lo scriba per la sua risposta sincera, dicendo che non era lontano dal regno di Dio. Non lontano non vuol dire che è già dentro. Lo scriba aveva ancora bisogno di riconoscere l’identità di Gesù e di seguirlo, un ulteriore passo nel cammino di fede.

`Come s’impara ad amare Dio e il nostro prossimo come noi stessi? Perché la chiave per adempiere questo comandamento è la croce?`