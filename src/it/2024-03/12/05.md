---
title:  Abbandonato da Dio
date:   18/09/2024
---

`Leggere Marco 15:33-41. Quali sono le uniche parole pronunciate da Gesù in croce riportate nel Vangelo di Marco? Alla fine di tutto, cosa significa la morte di Cristo per noi?`

In Marco, la croce assume i contorni di un luogo molto buio, dal punto di vista fisico e spirituale. Un’oscurità soprannaturale piombò sul Calvario da mezzogiorno circa alle tre del pomeriggio di quel venerdì. «Venuta l’ora sesta, si fecero tenebre su tutto il paese, fino all’ora nona» (Mr 15:33).

Le parole di Cristo sulla croce sono state definite «il grido dell’abbandono», perché prima prega, poi grida a Dio chiedendo perché sia stato abbandonato (Sl 22:1). In Marco 15:24-29 troviamo altri riferimenti allo stesso salmo, i quali indicano che con la morte di Cristo si è adempiuta la Scrittura. Anche nelle trame malvagie degli uomini si compie la volontà di Dio.

Le parole di Cristo sulla croce sono riportate in aramaico. «Dio mio, Dio mio» è la traduzione di Eloi, Eloi (traslitterazione dall’aramaico ‘elahi). Qualcuno potrebbe avere interpretato il grido di Gesù come un appello a Elia (in aramaico ‘eliyyah, che significa «il mio Dio è YHWH). Questo fu l’errore commesso da alcuni spettatori. Quello che colpisce in questo passaggio è il parallelismo con il battesimo di Gesù in Marco 1:9-11.

| Il battesimo: Marco 1:9-11 | La croce: Marco 15:34-39 |
| --- | --- |
| Giovanni battezza Gesù | Il battesimo di Gesù (cfr. Mr 10:38) |
| Giovanni (la figura di Elia; cfr. Mr 9:11-13) | Appello a Elia |
| I cieli si squarciano | Il velo si squarcia |
| Spirito (_pneuma_) | Gesù «rese lo Spirito» |
| La voce di Dio dice: il mio diletto Figlio | Il centurione dice: quest’uomo era Figlio di Dio |

In Marco 1, il senso di questi parallelismi è che il battesimo di Gesù segna l’inizio del suo ministero, come profetizzato in Daniele 9:24-27; ciò che avviene in Marco 15, alla croce, è il culmine o la meta del suo ministero, «per dare la sua vita come prezzo di riscatto per molti» (10:45). La morte di Gesù realizza anche parte della profezia di Daniele 9:24-27. La cortina del tempio che si squarcia (Mr 15:38) indica il compimento del sistema sacrificale, dove il tipo incontra l’antitipo, e l’avvio di una nuova fase della storia della salvezza.

`Nonostante le trame malvagie dell’umanità, gli obiettivi divini si sono realizzati. Perché questa consapevolezza deve aiutarci a confidare in Dio e a sapere che alla fine prevarrà la sua bontà?`