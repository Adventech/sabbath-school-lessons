---
title:  «Sei tu il re dei Giudei?»
date:   15/09/2024
---

`Leggere Marco 15:1-15. Quale genere di situazioni ironiche si verifica?`

Ponzio Pilato è stato governatore della Giudea dal 26 al 36 d.C. Non fu un capo garbato e diverse sue scelte causarono costernazione tra gli abitanti del territorio (cfr. Lu 13:1). Il processo giudaico a Gesù si risolse con una condanna alla pena capitale per blasfemia. Secondo la regola romana, i Giudei non avevano la possibilità, nella maggior parte dei casi, di eseguire la condanna, per questo conducono Gesù da Ponzio Pilato.

Non si fa cenno all’accusa esposta al governatore, ma è possibile accertarla basandosi sulla breve domanda che egli rivolge a Gesù: «Sei tu il re dei Giudei»? (Mr 15:2). Ai tempi dell’Antico Testamento, Israele ungeva i suoi re; non è difficile capire come il termine Messia, «Unto», possa essere travisato in una pretesa di ossequio come re, quindi, in competizione con l’imperatore. Pertanto, l’accusa presentata al Sinedrio era di blasfemia, mentre quella rivolta al governatore era di sedizione, che avrebbe portato alla morte. Dov’è l’ironia? Nel fatto che Gesù era tanto il Messia quanto il re dei Giudei. Le sue condanne per blasfemia e sedizione erano degli errori, anzi, avrebbe dovuto ricevere ossequio e adorazione. Eppure, continua a comportarsi in modo regale. La sua risposta a Pilato, «Tu lo dici», è vaga. Non nega quel titolo e neanche lo afferma, quella risposta può voler dire che egli è un re, ma di tipo diverso (cfr. Gv 18:33-38).

Marco 15:6 introduce l’usanza di rilasciare un prigioniero nel periodo della Pasqua. Al v. 9, Pilato chiede alla folla se desidera che rilasci il «re dei Giudei» e, anche se lo intendeva in tono ironico, l’ironia gioca in realtà contro di lui. I vv. 9 e 10 rappresentano uno studio su percezione e non percezione. Pilato percepisce che i capi religiosi si sono rivoltati contro Gesù per invidia, ma non percepisce che, rivolgendosi alla folla, lo sta mettendo nelle mani di quei capi, i quali aizzano la folla e reclamano la sua crocifissione.

Pilato indietreggia; la crocifissione era una modalità di morte molto crudele, soprattutto per una persona considerata innocente.

È dolorosamente ironico che il governatore pagano voglia liberare il Messia, mentre i capi religiosi desiderino vederlo crocifisso.

`Come si fa a non seguire la folla quando la sua pressione diventa insostenibile?`