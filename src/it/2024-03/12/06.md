---
title:  Deposto nel riposo
date:   19/09/2024
---

`Leggere Marco 15:42-27. Qual è il senso dell’intervento da parte di Giuseppe d’Arimatea, considerando che nessuno dei discepoli si era fatto vedere?`

Dopo quella drammatica situazione, accadono in seguito cose più “banali”. I defunti dovevano essere sempre sepolti, ma diversi fattori in ciò che segue sono piuttosto commoventi da un punto di vista spirituale, mentre altri sono estremamente importanti dal punto di vista storico.

In questo brano e in questo Vangelo appare per la prima e ultima volta la figura di Giuseppe d’Arimatea, un membro rispettato del Sinedrio e una delle “élite cittadine”. Trattandosi di una persona benestante e stimata si trova accanto al governatore, e questo spiega il suo ardito approccio a Pilato e la richiesta del corpo di Gesù. Un membro del consiglio si prende a cuore la sepoltura di Gesù, e questo è un dettaglio toccante. Nel frattempo, dove si trovavano gli altri suoi fidati discepoli?

La verifica della morte di Gesù assume grande valenza dal punto di vista storico. Marco 15:43 riporta la richiesta di Giuseppe, ma Pilato è sorpreso nell’apprendere che Gesù è già morto (v. 44). Per averne conferma interroga il centurione incaricato della crocifissione, che puntuale arriva. Questo è un dettaglio importante, tenendo conto delle ipotesi successive in base alle quali Gesù non sarebbe morto sulla croce ma solo svenuto. La testimonianza del centurione al governatore confuta direttamente quell’asserzione. Dopo tutto, i Romani sapevano come portare a compimento l’esecuzione dei criminali.

Giuseppe prende un sudario di lino per avvolgere Gesù e deporre il suo corpo in una tomba scavata nella roccia, talmente larga che ci si poteva camminare dentro (Mr 16:5). Oltre a Giuseppe, l’autore del Vangelo cita due donne che vedono quel luogo, Maria Maddalena e Maria, la madre di Iose. Le due, insieme a Salome, hanno assistito alla crocifissione da lontano; tutte e tre si recheranno al sepolcro la domenica mattina con l’intenzione di andare a ungere il corpo di Gesù (16:1). Come mai questo riferimento alle tre donne? Saranno loro le testimoni del sepolcro vuoto in Marco 16, quindi della risurrezione di Gesù.

`È inoltre ironico che i discepoli di Gesù siano assenti, mentre un membro del Sinedrio, l’organismo che decretò la sua condanna, diventa qui «l’eroe del giorno». Come evitare che, in situazioni cruciali, non manchiamo anche noi all’azione?`