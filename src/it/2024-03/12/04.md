---
title:  settembre La crociﬁssione
date:   17/09/2024
---

`Leggere Marco 15:21-38. Quale terribile e dolorosa ironia fa capolino in questi passi?`

A questo punto del racconto Gesù è una vittima silente, controllata da persone che vogliono la sua morte. Per tutti i Vangeli, fino al suo arresto, è stato protagonista assoluto dell’attivismo, ora subisce gli eventi. Sebbene fosse un robusto predicatore itinerante, le percosse ricevute, la mancanza di cibo e di sonno l’hanno logorato a tal punto da costringere uno sconosciuto a portare la sua croce. Giunto al luogo, viene spogliato e le sue vesti diventano proprietà dei soldati, che tirano a sorte per appropriarsene (cfr. Sl 22:18). La crocifissione era un’esecuzione che evitava lo spargimento di sangue. I chiodi usati per fissare il condannato al legno (cfr. Gv 20:24-29) venivano probabilmente conficcati attraverso il polso, dove non scorrono grandi vasi sanguigni (sia in ebraico che in greco, «mano» può riferirsi tanto all’arto quanto all’avambraccio). Il palmo della mano non ha la struttura necessaria per sopportare il peso del corpo nella crocifissione. Il nervo mediano attraversa il centro dell’avambraccio e verrebbe schiacciato dai chiodi, causando un dolore lancinante lungo il braccio. Respirare è difficile. Per farlo bene, le vittime della crocifissione dovevano spingere contro i piedi inchiodati e flettere le braccia, causando ancora una volta un dolore insopportabile. L’asfissia da sfinimento è stata una delle possibili cause di morte. Gesù è stato tremendamente deriso e umiliato durante la crocifissione. Il Vangelo di Marco presenta un motivo di rivelazione/segretezza in cui Gesù chiede il silenzio sulla sua vera identità. Di conseguenza, titoli cristologici come «Signore», «Figlio di Dio» o «Cristo» non compaiono spesso nella narrazione. Questa condizione cambia alla croce. Ironicamente, sono proprio le autorità religiose a usare quei titoli, condannandosi da soli! Spicca una delle loro affermazioni più beffarde: «Ha salvato altri e non può salvare se stesso» (Mr 15:31). Per far capire la sua impotenza, sottolineano il fatto che egli ha aiutato gli altri (il verbo greco può significare «salvare», «guarire» o «soccorrere»). Così, l’ironia va oltre: il motivo per cui non poteva, o non voleva, salvare se stesso era perché sulla croce stava salvando gli altri.

`Leggere Giovanni 1:1-3. Come si fa a capire cosa significa per noi la morte di Cristo?`