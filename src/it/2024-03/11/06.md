---
title:  Chi sei?
date:   12/09/2024
---

`Leggere Marco 14:60-72. Come reagisce Gesù agli eventi e come vi reagisce Pietro? Cosa ci insegna la differenza tra i due atteggiamenti?`

In Marco 14:53-59 Gesù viene condotto davanti al Sinedrio e si consuma la prima parte del processo. È un esercizio di frustrazione. I capi tentano ripetutamente di far valere le loro accuse contro Gesù. L’autore del Vangelo fa notare più volte che la loro testimonianza era falsa e che le testimonianze non concordavano.

Alla fine il sommo sacerdote insorge e si rivolge direttamente a Gesù, il quale inizialmente non risponde, poi, però, gli pone sotto giuramento la domanda diretta (cfr. Mt 26:63) se sia egli il Messia. Gesù ammette con franchezza e trasparenza di esserlo e poi fa un riferimento a Daniele 7:13,14 a proposito del figlio d’uomo seduto alla destra di Dio, che torna sulle nuvole del cielo. Per il sommo sacerdote è troppo, tanto da stracciarsi le vesti e chiedere la condanna di Gesù, che il consiglio concede senza indugio. I capi lo infamano e gli sputano addosso e sul volto, lo percuotono e lo deridono invitandolo a profetizzare.

Mentre Gesù si trova nel Sinedrio, viene processato e offre una fedele testimonianza; Pietro è all’esterno ed è intento a mentire. Siamo in presenza della sesta e ultima “storia-sandwich” del libro di Marco e in questa circostanza l’ironia è particolarmente marcata. Abbiamo due personaggi paralleli, Gesù e Pietro, che si comportano in modo opposto. Il primo rende una testimonianza fedele, l’altro mente. Pietro viene avvicinato per tre volte da serve e passanti e per tre volte nega qualsiasi vicinanza a Gesù, fino a giurare e maledire.

È in questo momento che il gallo canta per la seconda volta e Pietro si ricorda all’improvviso la profezia di Gesù, secondo la quale quella stessa notte lo avrebbe tradito in tre occasioni. Allora crolla e piange. Ecco la tragica ironia: al termine del processo Gesù viene bendato, colpito e gli viene ordinato di «profetizzare», con l’intento di irriderlo, dal momento che non poteva vedere da che parte provenissero i colpi. Nel preciso istante in cui avviene tutto ciò, Pietro lo rinnega nel cortile sottostante, portando a compimento una delle profezie di Gesù. Rinnegandolo, Pietro dimostra che Gesù è il Messia.

`A una persona che desidera seguire Gesù, e nonostante la buona volontà non ci riesce, quale incoraggiamento offriresti? Chi di noi può dirsi esente da simili circostanze?`