---
title:  Getsemani
date:   10/09/2024
---

`Leggere Marco 14:32-42. Per cosa prega Gesù nel Getsemani e come giunge la risposta?`

Abbandonate le mura della città di Gerusalemme, dove avevano consumato il pasto pasquale, Gesù e i discepoli attraversano la valle del Cedron fino a raggiungere un giardino sui pendii del monte degli Ulivi. Il nome Getsemani significa frantoio, a indicare che nelle vicinanze veniva prodotto dell’olio d’oliva. La località esatta è sconosciuta perché i Romani abbatterono tutti gli ulivi durante l’assedio del 70 d.C.

Quando Gesù entra in quel giardino lascia in disparte i discepoli e avanza solo con Pietro, Giacomo e Giovanni. Poi si separa anche da questi tre e avanza in solitudine. Quella separazione spaziale suggerisce l’isolamento sempre più marcato di Gesù mentre si appresta ad affrontare la sofferenza.

Egli prega chiedendo che sia rimosso il calice del dolore, ma solo se è nella volontà di Dio (Mr 14:36). Usa il termine aramaico _Abbà_, tradotto con «Padre», che non significa «papà», come qualcuno ha ipotizzato, perché i bambini si rivolgevano al genitore chiamandolo abi (cfr. Raymond E. Brown, _The Death of the Messiah, Anchor Bible Reference Library_, Doubleday, New York, 1994, vol. 1, pp. 172,173). Tuttavia, _Abbà_ implica lo stretto legame familiare che non deve essere sminuito.

Gesù prega affinché gli sia risparmiato il calice della sofferenza, ma si sottomette alla volontà di Dio (cfr. con la preghiera del Padre nostro, Mt 6:10). Il resto della narrazione fa capire chiaramente che la risposta divina è un «no». Il Padre non rimuoverà quel calice perché è mediante quell’esperienza che viene offerta al mondo la salvezza.

Quando si attraversa una fase critica, è incoraggiante la presenza di amici che ti supportano. In Filippesi 4:13,14, Paolo dice che è possibile fare ogni cosa in colui che dà la forza. Molti dimenticano il versetto successivo, dove l’apostolo esordisce con «Tuttavia avete fatto bene a prendere parte alla mia afflizione». È ciò che desiderava Gesù nel Getsemani. Per tre volte ha chiesto ai suoi discepoli di essere consolato e per tre volte li ha trovati che dormivano. Alla fine li sveglia perché lo accompagnino verso il processo.

Lui è pronto, loro no.