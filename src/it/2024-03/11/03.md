---
title:  L’ultima cena
date:   09/09/2024
---

`Leggere Marco 14:22-31 ed Esodo 24:8. Quale grande significato per la fede cristiana deriva da questi passi?`

Il v. 12 chiarisce che ci troviamo nel primo giorno degli azzimi, quando veniva sacrificato l’agnello pasquale. Il pasto era previsto il giovedì sera.

Nell’ultima cena, Gesù istituisce un nuovo servizio commemorativo. Si tratta di una transizione dalla celebrazione della Pasqua ebraica, e si collega direttamente alla fuga d’Israele dall’Egitto e al patto con Dio nel Sinai. Nel suggellare il patto, in Esodo 24:8, Mosè asperge il popolo con il sangue dei sacrifici e dice: «Ecco il sangue del patto che il SIGNORE ha fatto con voi sul fondamento di tutte queste parole».

È sorprendente che nella cena del Signore, appena istituita da Gesù, non venga menzionato l’agnello del menu pasquale. Questo perché Gesù è l’Agnello di Dio (cfr. Gv 1:29). Il pane della cena del Signore rappresenta il suo corpo. Il nuovo patto (Gr 31:31-34) viene suggellato con il sangue di Cristo, e la coppa lo rappresenta. «Questo è il mio sangue, il sangue del patto, che è sparso per molti» (Mr 14:24). In tutto questo, Gesù preannuncia ai discepoli che lo avrebbero abbandonato. A tal proposito cita Zaccaria 13:7, dove si parla della spada che insorge contro il pastore e disperde le pecore. Gesù è il pastore, i suoi discepoli il gregge. Si tratta di un messaggio crudo e deprimente, cui Gesù aggiunge però una nota di speranza, offrendo l’annuncio della sua risurrezione. Dice anche che precederà i discepoli in Galilea (come riferirà il giovane seduto presso la tomba, in Marco 16:7), messaggio che qui, però, assume un peso speciale.

Ma per i discepoli tutto ciò è troppo duro da accettare, soprattutto per Pietro, il quale ribatte che chiunque potrà cadere, non lui. Gesù prosegue solennemente e predice che proprio Pietro lo rinnegherà tre volte prima del canto del gallo. La predizione avrà un ruolo cruciale nella scena del processo a Gesù e del rinnegamento di Pietro, come anche in questo passaggio.

`Quante volte hai promesso al Signore che avresti o non avresti più fatto una determinata cosa? Quante volte hai puntualmente disatteso il tuo impegno?`