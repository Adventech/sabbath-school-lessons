---
title:  Catturato e processato
date:   07/09/2024
---

### Letture
Marco 14; Giovanni 12:4-6; Romani 8:28; Esodo 24:8; Geremia 31:31-34; Zaccaria 13:7

> <p></p>
> «Diceva: “Abbà, Padre! Ogni cosa ti è possibile; allontana da me questo calice! Però, non quello che io voglio, ma quello che tu vuoi”» Marco 14:36

I capitoli da 14 a 16 del Vangelo di Marco sono quelli della narrazione della passione, perché descrivono la sofferenza, la morte e la risurrezione di Gesù. Come scritto nella lezione 9, gli ultimi sei capitoli di questo libro coprono un arco di tempo lungo circa una settimana. La maggior parte degli eventi narrati nei capitoli 14-16 accadono il giovedì e il venerdì della settimana della passione. La morte di Gesù cadrà di venerdì e la risurrezione la domenica.

La lezione di questa settimana studia Marco 14, cominciando dalla quinta “storia sandwich” che allaccia due azioni di opposta natura in relazione a Gesù. Poi verrà l’ultima cena, a seguire il tormento di Gesù nel Getsemani. In quel luogo viene arrestato e condotto davanti ai capi per essere processato. La scena del processo s’intreccia con quella in cui Pietro rinnega Gesù, dando così vita alla sesta e settima “storia-sandwich” del libro di Marco. Anche in questo caso si verificano due azioni opposte ma che, con un tocco di ironia, affermano la medesima verità.

Nel corso della narrazione vanno di pari passo due trame contrastanti. Marco, con stile incisivo, le presenta al lettore, rivelando al contempo il trionfo di Gesù.