---
title:  Lasciare tutto per fuggire da Gesù
date:   11/09/2024
---

`Leggere Marco 14:43-52. Perché quanto descritto è fondamentale ai fini del piano della salvezza?`

È scioccante sapere che una delle persone più vicine a Gesù lo abbia tradito per metterlo nelle mani dei nemici. I Vangeli non approfondiscono le motivazioni di Giuda, ma Ellen G. White scrive: «Per natura Giuda era molto attaccato al denaro, ma non era stato mai così corrotto da commettere un’azione come quella che aveva progettato; egli aveva così tanto coltivato l’avarizia da farne la regola dominante della sua vita e l’amore per il denaro era prevalso sull’amore per Gesù. Lasciandosi dominare da questo vizio, divenne succube di Satana, fino a cadere nel peccato più grave» - _DA_, 716 [p. 533].

Tutti deplorano l’atto del tradimento, anche coloro che si servono di traditori (cfr. Mt 27:3-7). Ma l’azione commessa da Giuda è particolarmente scellerata perché tenta di nascondere il tradimento sotto l’apparenza dell’amicizia. Dà alla folla l’indicazione che l’uomo che bacerà è l’uomo da arrestare. Sembra che Giuda voglia celare la sua perfidia a Gesù e agli altri discepoli.

Quando la folla arresta Gesù scoppia il caos. Qualcuno estrae una spada (secondo Giovanni 18:10,11 si trattava di Pietro) e taglia l’orecchio al servo del sommo sacerdote. Gesù affronta la folla, criticandola duramente perché agisce in segreto quando avrebbe potuto farlo alla luce del giorno mentre lui insegnava nel tempio, e termina con un riferimento all’adempimento della Scrittura. Un altro segno di quella duplice trama che attraversa la narrazione della Passione: da un lato la volontà divina che si sta per compiere, dall’altro quella dell’uomo che agisce per distruggere il Messia.

Tutti i discepoli fuggono, compreso Pietro, il quale non riapparirà, ma seguirà Gesù a distanza fino a cacciarsi in un brutto guaio. Marco 14:51,52 parla di un giovane che seguiva Gesù, un particolare presente solo in questo Vangelo. Qualcuno ritiene si tratti di Marco stesso, ma non è dimostrabile. La cosa che colpisce è che se ne fugge nudo; invece di abbandonare ogni cosa per seguire il Maestro, lascia tutto per sfuggire da lui.

`Basta essere schiavi di un unico vizio, come quello di Giuda, per tradire Gesù. Capiamo perché è così importante odiare il peccato e sconfiggerlo con l’aiuto della grazia di Dio?`