---
title:  Indimenticabile
date:   08/09/2024
---

`Leggere Marco 14:1-11. Quali due vicende s’intrecciano e come si collegano l’una all’altra?`

Mancano due giorni alla Pasqua, l’incontro riportato dal brano appena letto cade probabilmente il martedì sera o il mercoledì di quella settimana. I capi religiosi hanno un piano e un calendario. Per conseguire il loro obiettivo, devono trovare il modo di arrivare a Gesù quando non è tra la folla, e questo modo sorprendentemente verrà dall’interno della cerchia di Gesù.

Questo passaggio costituisce la quinta “storia-sandwich” di questo Vangelo. La storia del complotto contro Gesù si collega a quella di una donna che unge il capo di Gesù con un profumo prezioso. Due personaggi paralleli compiono azioni opposte: che contrasto amaro!

L’identità della donna non viene rivelata. Il suo dono straordinario si contrappone alla perfidia mostrata da Giuda nel tradire il suo Signore. Il nome di lei resta sconosciuto, mentre lui viene definito uno dei dodici. Il valore del dono di lei è specificato (trecento denari), il prezzo del tradimento di lui è solo una promessa di denaro non quantificato.

Il gesto di lei non viene motivato specificatamente, ma gli ospiti presenti alla cena restano sconvolti di fronte a ciò che considerano un grande spreco di denaro, quasi un anno di salario, nel versare quel profumo su Gesù, il quale interviene in sua difesa, dicendo che quel gesto sarà inserito nella proclamazione del vangelo a tutto il mondo come suo memoriale. Sarà indimenticabile. Tutti e quattro i Vangeli, in realtà, raccontano in una forma o nell’altra questo episodio, forse a causa dell’ordine di Gesù di commemorarne il gesto. Anche il tradimento di Giuda non verrà dimenticato. Marco lascia intendere che fu motivato della cupidigia, mentre Giovanni lo dirà esplicitamente (Gv 12:4-6).

L’autore propone un gioco di parole con il termine «buono» per mostrare che in queste vicende sono in ballo due trame diverse. Gesù definisce «buona» l’azione fatta dalla donna (14:6), aggiungendo che si può sempre fare del «bene» ai poveri (v. 7). Al v. 9 dice che il suo gesto è parte del «vangelo»; al v. 11, Giuda cerca il momento «buono/propizio» per tradire Gesù. Cosa suggerisce questo gioco di parole? Il complotto degli uomini per uccidere il Messia è parte del racconto del Vangelo perché fa conoscere la volontà di Dio, che è quella di donare suo Figlio per salvare l’umanità.

`In che modo Romani 8:28 spiega quello che abbiamo appena letto?`