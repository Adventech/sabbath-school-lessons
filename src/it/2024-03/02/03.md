---
title:  Un servizio di adorazione indimenticabile
date:   08/07/2024
---

`Leggere Marco 1:21-28. Quale esperienza indimenticabile si verificò nella sinagoga di Capernaum e quali verità spirituali traiamo da questo episodio?`

Quasi ogni cristiano può dire di conservare alcuni momenti indimenticabili del proprio percorso di fede: la decisione di seguire Gesù; il giorno del battesimo; un sermone durante il quale è stata particolarmente avvertita la presenza di Dio. Qualcuno di questi momenti potrebbe essere stato non solo indimenticabile, ma aver cambiato la vita. È ciò che forse è successo a qualche persona quel sabato a Capernaum, di cui parla Marco 1. «Essi si stupivano del suo insegnamento, perché egli insegnava loro come uno che ha autorità e non come gli scribi» (v. 22).

Mentre Gesù stava insegnando, un uomo posseduto dai demoni, ma colpito dalla forza del suo messaggio, urlò: «Che c’è fra noi e te, Gesù Nazareno? Sei venuto per mandarci in perdizione? Io so chi sei: il Santo di Dio!» (v. 24) e Gesù scacciò il demone. Pensiamo alle implicazioni delle parole pronunciate da quel demone.

Per prima cosa, riconosce che Gesù è il santo emissario di Dio, che si contrappone alle schiere impure e malvagie di Satana. In un contesto di adorazione, ci si aspetterebbero individui e cose sante, non individui e cose empie. Quest’episodio rivela quindi l’acuta contrapposizione tra le forze del bene e quelle del male. Abbiamo davanti la realtà del gran conflitto. Le persone potevano essere anche ignare dell’essenza di Gesù, ma non il demone, il quale lo riconosce pubblicamente.

Seconda implicazione: l’ordine di uscire da quell’uomo è comprensibile, ma perché il rimprovero «stai zitto»? A partire da questo versetto, in Marco compare un elemento significativo: l’invito di Gesù a fare silenzio sulla propria identità. Gli studiosi lo definiscono «segreto messianico». L’invito al silenzio ha senso se si considerano le implicazioni politiche delle aspettative messianiche presenti a quell’epoca. Era rischioso essere un messia. Eppure, nonostante gli inviti al silenzio, emergono le rivelazioni inconfondibili della vera essenza di Gesù. Con il tempo diventerà sempre più chiaro che la sua identità non può essere nascosta e la verità riguardo alla sua identità diventa il centro del messaggio del vangelo. Le persone hanno bisogno di sapere non solo chi egli sia, ma anche di prendere una decisione su come rispondere alla sua venuta e sulla portata del suo significato.

`Quando si tratta di testimoniare ad altri, in quali circostanze la prudenza consiglia di non presentare tutto ciò che sappiamo riguardo alla «verità presente»?`