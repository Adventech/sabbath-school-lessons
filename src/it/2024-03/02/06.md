---
title:  Sai mantenere un segreto?
date:   11/07/2024
---

`Leggere Marco 1:40-45. Come si rapportava Gesù con gli emarginati della società dell’epoca?`

La lebbra di cui si parla in questo brano, ma anche in tutto l’Antico Testamento, non è riferibile soltanto a quello che oggi si chiama «morbo di Hansen». La traduzione letterale del termine biblico sarebbe «temuta malattia della pelle» e comprende varie infermità epidemiche. Il morbo di Hansen potrebbe essere approdato in Medio Oriente intorno al terzo secolo a.C. (cfr. David P. Wright e Richard N. Jones, «Leprosy», The Ancient Bible Dictionary, vol. 4, Doubleday, New York, 1992, pp. 277-282), quindi il lebbroso cui fa riferimento questo brano avrebbe potuto benissimo essere affetto dal morbo di Hansen, ma non ne abbiamo la certezza: sappiamo solo che era qualcosa di grave.

Il lebbroso è convinto che Gesù possa guarirlo. Secondo Levitico 13, un lebbroso era considerato impuro e doveva evitare ogni contatto con gli altri (vv. 45,46).

Ma Gesù prova compassione per quell’uomo e lo tocca. Gesù, «impietositosi, stese la mano, lo toccò e gli disse: “Lo voglio; sii purificato!”» (Mr 1:41). Questo contatto avrebbe dovuto contaminare Gesù fino a sera, quando gli sarebbe stato chiesto di lavarsi per ritornare puro (cfr. Le 13-15). Ma Marco spiega efficacemente che quel gesto di Gesù guarì subito l’uomo infetto e per questo non rischiò alcuna contaminazione.

Gesù dice a quella persona di recarsi da un sacerdote con la disposizione di offrire i sacrifici ordinati da Mosè in casi simili, descritti in Levitico 14. In tutto il Vangelo di Marco, Gesù si erge a difensore e sostenitore degli insegnamenti di Mosè (7:10; 10:3,4; 12:26,29-32). Un atteggiamento che contrasta radicalmente con la visione dei capi religiosi, che in alcuni passaggi dei capitoli 7, 10 e 12 tentano di sovvertire l’intento originale di quegli insegnamenti. Questi dettagli spiegano il motivo del comando di Marco 1:44: «Non dire nulla a nessuno». Se avesse raccontato della sua guarigione, avrebbe potuto orientare la decisione del sacerdote in pregiudizio contro Gesù. Ma il lebbroso guarito non sembra comprenderlo e disubbidisce a quell’ordine del Maestro; diffonde la notizia in lungo e in largo e questo impedirà a Gesù di entrare nelle città per svolgere appieno il suo ministero.

`Perché dobbiamo essere attenti a non fare cose che potrebbero ostacolare la diffusione del vangelo, a prescindere dalle nostre buone intenzioni?`