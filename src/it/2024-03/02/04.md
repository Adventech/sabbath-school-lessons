---
title:  Ulteriore ministero sabatico
date:   09/07/2024
---

`Leggere Marco 1:29-34. In che modo Gesù aiutò la famiglia di Pietro e cosa ci insegna questo racconto dal punto di vista spirituale?`

Dopo il sorprendente servizio presso la sinagoga, Gesù si ritira con il suo piccolo manipolo di discepoli (Pietro, Andrea, Giacomo e Giovanni) a casa di Pietro, forse per trascorrere il resto del sabato pranzando in un ambiente amichevole e in compagnia.

Ma una nota di preoccupazione oscura la scena: la suocera di Pietro ha la febbre, da cui a quel tempo o si guariva o si moriva. Informato sulle condizioni della donna, Gesù le prende la mano e la fa alzare. La suocera di Pietro inizia subito a provvedere alle necessità di quegli ospiti. Un esempio straordinario che testimonia come chi è stato salvato e guarito da Gesù desideri mettersi al servizio del prossimo.

Nel Vangelo di Marco succede spesso che Gesù guarisca una persona malata mediante il contatto fisico (1:41; 5:41), anche se in altre circostanze non se ne fa menzione (2:1-12; 3:1-6; 5:7-13).

Quel giorno, Gesù non aveva ancora finito di compiere il suo ministero. Dopo il tramonto si presentarono in tanti a casa di Pietro per essere guariti; probabilmente testimoni degli eventi avvenuti quella mattina alla sinagoga, oppure uditori di quei fatti. Se l’autore del Vangelo non spiega ai suoi lettori che le persone ritardarono in attesa che finisse il sabato, forse presumeva che ne fossero già consapevoli. Questa caratteristica di Marco lascia intendere che i suoi lettori osservassero il sabato. L’evangelista spiega che quella sera la città intera era riunita davanti alla porta (Mr 1:33). Gesù avrebbe avuto bisogno di tanto tempo per aiutare tutte quelle persone.

«Gesù cessò la sua opera solo dopo che l’ultima sofferenza fu alleviata. Era notte fonda quando la folla se ne andò e si fece silenzio nella casa di Simone. Dopo una giornata così lunga e faticosa, Gesù si riposò. Ma mentre la città dormiva ancora, “la mattina, essendo ancora molto buio, Gesù, levatosi, uscì e se ne andò in un luogo deserto; e quivi pregava” (Mr 1:35)» - _DA_, 259 [p. 185].