---
title:  «Seguitemi»
date:   07/07/2024
---

`Leggere Marco 1:16-20. Chi erano gli uomini chiamati da Gesù a essere suoi discepoli e come risposero?`

Il primo capitolo di Marco non contiene molte frasi virgolettate di Gesù. Tuttavia, al versetto 17, si rivolge a due pescatori: Simone, che in seguito verrà chiamato Pietro, e Andrea, suo fratello. I due sono in piedi sulla sponda del mar di Galilea e stanno gettando una rete in mare.

Non si fa menzione né di un’imbarcazione né di un’attrezzatura da pesca, forse a intendere che quei due fratelli non se la stavano passando tanto bene da un punto di vista economico. Ai versetti 19 e 20 si parla di Giacomo e Giovanni su una barca insieme al padre e ai servitori, e si deduce che la condizione finanziaria di questi ultimi fosse invece migliore. Luca indica che Pietro possedeva un’imbarcazione e che, in realtà, Giacomo e Giovanni erano compagni di Pietro e Andrea (Lu 5:1-11). Ma il Vangelo di Marco pare presentare una condizione contrastante tra le due coppie di fratelli, e Gesù, per rimarcare quella differenza, le chiama entrambe al discepolato: quella che ha meno risorse e quella che ne ha di più. L’appello del Maestro è semplice, diretto e profetico. Invita quegli uomini a seguirlo, a diventare suoi discepoli, spiegando che se lo avessero fatto li avrebbe trasformati in pescatori di uomini.

`Perché quegli uomini avrebbero dovuto lasciare immediatamente ogni cosa e seguire Gesù (Mr 1:16-20)?`

Il Vangelo di Giovanni completa il quadro (Gv 1:29-42). Pare che i fratelli fossero seguaci di Giovanni il battista e lo avessero udito proclamare che Gesù era «l’Agnello di Dio, che toglie il peccato del mondo» (v. 29). Lo incontrano e trascorrono del tempo insieme a lui presso il fiume Giordano. Di conseguenza, l’accettazione della chiamata al ministero non è stata una farsa né un’avventura improvvisata. Ci avevano riflettuto a fondo. Ma per quale motivo Marco non aggiunge ulteriori dettagli? Probabilmente per sottolineare la potenza di Gesù, che chiama, e alcuni pescatori di buona disponibilità che gli rispondono; da quel momento la loro vita, ma anche il mondo intero, non saranno più gli stessi.

`A cosa hai dovuto rinunciare per seguire Gesù?`