---
title:  Il segreto del ministero di Gesù
date:   10/07/2024
---

`Leggere Marco 1:35-39. Cosa ci insegna Gesù in questo brano?`

Gesù si alzò prima che sorgesse il sole per recarsi a pregare in un luogo tranquillo e deserto. Marco 1:35 sottolinea come la preghiera rappresentasse il focus dell’azione di Gesù. Tutte le altre forme verbali della frase vengono espresse in forma sintetica («si alzò, uscì, se ne andò» - ciascuna nel tempo verbale greco _aoristo_, indicante la pienezza). Ma il verbo «pregare» è all’imperfetto, una forma usata per esprimere un processo continuo. “Stava pregando, continuò a pregare”. Il testo rileva inoltre che era molto presto quando Gesù uscì, a sottolineare la durata del tempo dedicato alla preghiera in solitaria. Tutti i Vangeli indicano il fatto che Gesù era un uomo di preghiera (Mt 14:23; Mr 6:46; Gv 17) e questo elemento sembra essere uno dei segreti chiave della potenza del suo ministero.

`Leggere Luca 6:12. Cosa sappiamo della vita di preghiera di Gesù?`

Tanti credenti stabiliscono momenti precisi da dedicare alla preghiera. La pratica è positiva e corretta, ma rischia anche di trasformarsi in routine, come se si trattasse di qualcosa fatto a memoria. Un modo per uscire da questo schema fisso è di cambiare occasionalmente il momento da dedicare alla preghiera, oppure pregare per un tempo più lungo del solito. Non dobbiamo fare l’errore di rinchiuderci in una formula immutabile.

Pietro e i suoi compagni non andarono insieme a Gesù nel luogo di preghiera, forse ne presero consapevolezza perché lo trovarono lì. La loro sottolineatura «tutti ti cercano» lascia presumere che egli dette seguito alla straordinaria esperienza del giorno precedente, continuando a guarire e a insegnare. Gesù, sorprendentemente, ha da obiettare e rilancia spiegando loro che c’era un campo più ampio di servizio da svolgere in altri villaggi. «Ed egli disse loro: “Andiamo altrove, per i villaggi vicini, affinché io predichi anche là, per questo infatti sono venuto”» (v. 38).

`Se Gesù ha avuto bisogno di trascorrere tanto tempo in preghiera, quanto più è importante per noi! Cosa ci rivela il suo esempio?`