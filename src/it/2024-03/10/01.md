---
title:  Gli ultimi giorni
date:   31/08/2024
---

### Letture
Marco 12:41-44; 13:1-32; Daniele 9:24-27; 7:25; 1 Tessalonicesi 4:13-18

> <p></p>
> «Allora si vedrà il Figlio dell’uomo venire sulle nuvole con grande potenza e gloria. Ed egli allora manderà gli angeli a raccogliere i suoi eletti dai quattro venti, dall’estremo della terra all’estremo del cielo» Marco 13:26,27

La lezione di questa settimana inizia con un racconto molto breve al termine del capitolo 12 di Marco, dove Gesù fa un’affermazione significativa riferendosi a un piccolo gesto compiuto da una vedova. La parte più consistente del nostro studio riguarderà tuttavia il capitolo 13, una sorprendente profezia sul destino del tempio di Gerusalemme e oltre. Questo capitolo, come i suoi paralleli di Matteo 24 e Luca 21, anticipa la caduta di Gerusalemme e anche altro, fino alla fine del mondo.

Ciò che il capitolo 13 chiarisce bene è che la profezia parte dal tempo del profeta, Gesù, e va fino alla fine, fino al suo ritorno. Questo modello segue quello che viene definita «interpretazione storicistica della profezia relativa al tempo della fine», in contrapposizione al tentativo di collocare queste profezie nel passato o in un non ben determinato futuro.

Analogamente a tanti altri insegnamenti di Gesù in questo libro, l’insegnamento giunge in risposta a una domanda o a un fraintendimento da parte dei suoi discepoli. Circostanze che offrono a Gesù l’opportunità di rivelare verità fondamentali per la vita e l’esperienza del cristiano. Egli non si limita a preannunciare il futuro ma istruisce i suoi discepoli di oggi come quelli di allora a prepararsi per le prove che arriveranno.