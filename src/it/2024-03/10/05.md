---
title:  La grande tribolazione
date:   04/09/2024
---

`Leggere Marco 13:19. A cosa si riferisce questo passo?`

Marco 13:14, dove si parla dell’abominazione della desolazione, resta il fulcro attorno al quale ruota il capitolo. Anche il versetto 19 segna un punto di transizione, accennando a una grande tribolazione che non avrà eguali da quando è stato creato il mondo. Presagio di una persecuzione più massiccia ed estesa di quella verificatasi in occasione della caduta di Gerusalemme. Marco usa inoltre il tempo futuro, a sottolineare che quegli eventi accadranno a grande distanza dal tempo di Gesù.

Se Marco 13:14 fa eco alla profezia di Daniele 9, la grande persecuzione descritta nei versetti da 19 a 23 richiama invece le profezie di Daniele 7 e 8, dove il potere del piccolo corno perseguita il popolo di Dio «per un tempo, dei tempi e la metà d’un tempo» (Da 7:25). Questo periodo di 1.260 giorni equivale ad altrettanti anni letterali (Nu 14:34; Ez 4:6) e va dal 538 a.C. al 1798 d.C., anno in cui Napoleone inviò il generale Berthier a prelevare il papa e a farlo prigioniero. Nel corso di questi 1.260 anni il potere del piccolo corno ha perseguitato e ucciso chi non si conformava al suo sistema di governo ecclesiastico.

`Leggere Marco 13:20-23. Qual è la speranza offerta da Dio ai suoi figli in vista di quel tempo di persecuzione e quale il monito a mano a mano che il momento si avvicina?`

Marco 13:20 parla di persecuzione accorciata per il bene del popolo di Dio. Da un punto di vista storico, le fiamme di questa oppressione si calmarono dopo la nascita della Riforma protestante, ecco l’abbreviamento del tempo di distretta cui si è appena accennato. Via via che il potere del piccolo corno svaniva, sempre più persone si unirono alla Riforma. Ma quel potere si sarebbe affermato di nuovo, come indica la profezia di Apocalisse 13.

Ai versetti da 21 a 23, Gesù ci mette in guardia da un’altra minaccia: i falsi profeti e i falsi cristi che sorgeranno prima del suo ritorno.

`Quando Gesù parlò dei falsi cristi, il suo movimento era cominciato a malapena, eppure fu in grado di rivelare una predizione così straordinaria. In che misura essa contribuisce a incrementare la nostra fiducia nella Parola di Dio?`