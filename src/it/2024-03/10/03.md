---
title:  Non una sola pietra che non sia diroccata
date:   02/09/2024
---

`Leggere Marco 13:1-13. Come reagiscono i discepoli all’affermazione di Gesù relativa al tempio e qual è il significato della sua replica?`

Come abbiamo visto, il complesso monumentale del tempio era di una bellezza abbagliante. Flavio Giuseppe afferma che il porticato reale sul lato meridionale aveva 162 colonne, per ciascuna delle quali occorrevano tre uomini che si stringevano le mani per cingerla (Antiquities, 15.11.5). Gesù dice che tutto sarà abbattuto. Una tale profezia su questa struttura straordinaria suonava all’orecchio dell’ascoltatore come la fine del mondo.

«Quali saranno stati i pensieri inespressi di Cristo, rifiutato dal popolo, mentre il suo sguardo si soffermava su quel magnifico tempio! Lo spettacolo era certamente bellissimo, ma Gesù ne scorgeva tutta la realtà. Il complesso era meraviglioso, quelle mura sembravano indistruttibili, ma sarebbe venuto il giorno in cui non sarebbe rimasta “pietra sopra pietra”» - _DA_, p. 627 [p. 466].

I discepoli vogliono sapere quando si compirà questa profezia, così, in Marco 13:4, una piccola delegazione, formata da Pietro, Giacomo, Giovanni e Andrea, gli chiede i tempi di realizzazione. Vogliono conoscere l’ora in cui avverranno quelle cose e quale sarà il segno che le annuncerà.

Ciò che colpisce nei passi da 5 a 13 è il fatto che Gesù dedica la maggior parte del tempo non alla descrizione della caduta di Gerusalemme, bensì ad avvertire i discepoli su quello che li aspetterà durante il loro ministero di fondazione della prima chiesa cristiana. Da quello che emerge, non sarebbe stato affatto facile.

Sarebbero stati perseguitati, giudicati e alcuni uccisi. Ma in tutto questo, Gesù indica che il tempo non sarebbe ancora arrivato. Non avrebbero dovuto lasciarsi ingannare da eventi catastrofici e lo Spirito Santo avrebbe fornito loro le parole da pronunciare al momento giusto, anche nel momento dell’abbandono da parte di amici e familiari.

Il succo di queste parole introduttive della profezia di Gesù è che il popolo di Dio non deve temere tumulti e prove, ma essere vigile perché lo Spirito di Dio lo guiderà attraverso le difficoltà.

`Hai sperimentato delle difficoltà nel seguire Gesù? Condividile con la classe.`