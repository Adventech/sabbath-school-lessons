---
title:  Il ritorno del Figlio dell’uomo
date:   05/09/2024
---

`Leggere Marco 13:24-32. Di quale grande avvenimento si parla?`

Il grande evento descritto nei versetti sopra indicati altro non è che il ritorno in gloria di Gesù Cristo, preceduto da segni evidenti nel sole, la luna e le stelle. Il Nuovo Testamento è cosparso di profezie che rimandano a questa meravigliosa circostanza. Ne parla dettagliatamente l’apostolo Paolo in 1 Tessalonicesi 4:13-18, dove spiega che quanti si sono addormentati in Cristo vengono risuscitati e portati insieme ai santi viventi all’incontro con il Salvatore in cielo. In 1 Corinzi 15, l’apostolo descrive in modo circostanziale la realtà della risurrezione dei defunti, che si verificherà al ritorno di Cristo.

Anche Pietro parla di quel grande giorno in 2 Pietro 2:3-13, spiegando che il Signore non ritarda la sua promessa ma desidera che tutte le persone si ravvedano. Infine, l’Apocalisse contiene brillanti descrizioni del ritorno di Cristo (1:7; 6:12-17; 14:14-20; 19:11-21). L’insegnamento coerente del Nuovo Testamento è che quel ritorno sarà personale, reale, visibile e udibile. Tutti lo vedranno quando arriverà.

Gesù, allora, che intende dire con le espressioni «questa generazione», «quel giorno» o «quell’ora»? Per molti hanno rappresentato un problema perché la generazione cui fa riferimento Gesù è ovviamente defunta da lungo tempo.

Sono state suggerite una quantità di soluzioni al senso di questo passaggio; qualcuno dice che la parola «generazione» potrebbe riferirsi a un’etnia, in questo caso agli ebrei. In altri termini, l’etnia ebraica non sarebbe perita prima del ritorno di Cristo; altri propongono che questa generazione di persone, che vedranno tutti i segni compiersi, non morirà prima del ritorno.

Ma esiste una soluzione più semplice: in Marco 13:30 Gesù usa il pronome «questa», parlando di generazione, mentre al v. 32 usa invece «quello», riferendosi all’ora e al giorno. Nel capitolo 13, «questo» (houtos, hautē, touto) compare spesso nei versetti da 1 a 13, in vista della distruzione di Gerusalemme. Il pronome «quello» caratterizza invece l’ultima parte del capitolo. Quindi «questa generazione» identifica con tutta probabilità la generazione del primo secolo, che vide la distruzione di Gerusalemme, come scrive Marco 13:30. Invece, al versetto 32, si fa riferimento al ritorno di Cristo, collocato nel futuro, a grande distanza dal primo secolo. Di conseguenza, Marco usa la parola «quello» per parlare di eventi che si compiranno a distanza di molto, molto tempo.