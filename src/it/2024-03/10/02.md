---
title:  Due piccole monete come offerta
date:   01/09/2024
---

`Leggere Marco 12:41-44. Quanto offre la vedova e come commenta Gesù a questo proposito?`

Il tempio di Gerusalemme era un edificio particolarmente bello. Il monte su cui sorgeva dominava la città e le pietre enormi, impiegate nella sua edificazione, restano ancora oggi una meraviglia; alcune di esse pesano centinaia di tonnellate.

La ristrutturazione e l’ingrandimento del tempio iniziò al tempo di Erode il grande, intorno al 20 a.C., ma la costruzione e l’abbellimento della struttura proseguirono fino agli anni 60 del primo secolo dopo Cristo.

Molti portavano offerte generose da depositare in 13 casse collocate nel Cortile delle donne, vicino al tempio. Gesù se ne stava seduto proprio lì quando vide una vedova avvicinarsi e depositare due lepta. Erano l’equivalente di un trentaduesimo di denarius, il salario comune giornaliero di un lavoratore. L’offerta di quella donna era davvero modesta, ma Gesù rimase colpito. Tanti individui facoltosi donavano somme ingenti, ma non fa alcun commento mentre depositano quelle offerte. Quella della donna stimola invece la sua lode, dicendo che ha donato più di chiunque altro. Com’è possibile? Gesù osserva che gli altri hanno elargito il superfluo, ma lei, nella sua povertà, ha donato tutto quello che possedeva. Questo particolare rende prodiga la sua donazione, nonostante il misero valore monetario assoluto.

La vicenda contiene una lezione profonda sulla gestione delle risorse. Il dono alla causa di Dio non dipende dalle azioni dei leader per avere validità. La guida religiosa del tempio era corrotta, ma Gesù non invita a trattenere le offerte. Se anche c’erano stati capi corrotti (Caiafa, Anania), quelli attualmente in vigore erano tra i peggiori, e Gesù lo sapeva fin troppo bene.

È vero che i dirigenti hanno la sacra responsabilità di gestire le risorse secondo la volontà di Dio, ma anche se non lo fanno chiunque doni per questa causa verrà benedetto, come accadde alla vedova. D’altro lato, trattenere la restituzione di decime e offerte, quando i dirigenti agiscono in modo sbagliato, significa che la donazione è legata al loro agire e non è un attestato di riconoscenza al Signore. Per quanto possa esserci la tentazione di farlo, è sbagliato.

`Quanto è importante la fedeltà quando si tratta di donare all’opera del Signore?`