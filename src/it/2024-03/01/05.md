---
title:  Il battesimo di Gesù
date:   03/07/2024
---

`Leggere Marco 1:9-13. Chi è presente al battesimo di Gesù e cosa succede?`

Giovanni battezza Gesù nel fiume Giordano. Quando esce dall’acqua, vede i cieli aprirsi e lo Spirito Santo discendere su di lui come una colomba. Ode la voce di Dio dal cielo: «Tu sei il mio diletto Figlio; in te mi sono compiaciuto» (v. 11).

Questi eventi attestano l’importanza del battesimo di Gesù. Il Padre, il Figlio e lo Spirito Santo sono presenti e insieme ratificano l’inizio del ministero di Gesù. La valenza di questo evento verrà riproposta nella scena della croce, al capitolo 15, dove molti dei medesimi elementi del racconto si ripeteranno proprio in quella circostanza.

Lo Spirito guidò Gesù nel deserto. Il verbo «sospingere» deriva dal greco _ekballō_, termine usato in questo Vangelo a proposito della cacciata dei demoni. La presenza dello Spirito in questa occasione testimonia la sua forza nella vita di Gesù. Il Signore sta appena iniziando il viaggio del suo ministero e si confronta immediatamente con Satana. Il senso della lotta che emerge nella scena si coglie con il riferimento ai 40 giorni della tentazione, davanti ad animali selvatici e agli angeli che soccorrono Gesù.

Il fatto che Gesù sia presentato come figura umana e divina rappresenta una caratteristica insolita dell’inizio del Vangelo di Marco. Per quanto concerne la divinità egli è il Cristo, il Messia (v. 1), il Signore annunciato da un messaggero (vv. 2,3), più potente di Giovanni (v. 7), il Figlio amato sul quale discende lo Spirito (vv. 10,11); per quel che riguarda il lato umano, viene battezzato da Giovanni (non il contrario, v. 9), viene sospinto dallo Spirito (v. 12), tentato da Satana (v. 13), sta insieme ad animali selvatici ed è servito dagli angeli (v. 13).

Perché questi contrasti? Forse hanno a che vedere con la straordinaria realtà di Cristo, nostro Signore e Salvatore, nostro Dio, eppure anche essere umano, nostro fratello ed esempio. La nostra mente come può cogliere appieno quest’idea? È impossibile. Però l’accettiamo per fede e ci meravigliamo davanti alle rivelazioni di questa verità, e dell’amore che Dio prova per questa umanità.

`Quanto può essere incredibile l’amore di Dio che, nella persona di Gesù, ha rivestito la nostra umanità pur di salvarci?`