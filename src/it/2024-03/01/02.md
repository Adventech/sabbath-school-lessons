---
title:  Il missionario che aveva fallito
date:   30/06/2024
---

`Leggere Atti 12:12. Marco come viene introdotto in questo libro?`

Sembra plausibile che Giovanni Marco, quasi certamente autore del Vangelo omonimo, fosse un giovane al tempo degli eventi descritti in Atti 12, probabilmente intorno alla metà degli anni ’40 del I secolo dopo Cristo. Compare al versetto 12, dove leggiamo che si tratta del figlio di una donna di nome Maria. Si trattava evidentemente di una facoltosa sostenitrice della chiesa che organizzava incontri di preghiera nella propria casa. Il racconto della fuga di Pietro dalla prigione, dei fatti che ne sono susseguiti e della morte di Erode sono ricchi di contrasti sorprendenti, persino umoristici, tra Pietro e il re. Giovanni Marco non ha alcun ruolo nella vicenda, ma la sua presentazione in questo preciso momento storico è propedeutica al suo futuro legame con Paolo e Barnaba.

`Leggere Atti 13:1-5,13. Giovanni Marco come ha fatto a legarsi a Paolo e Barnaba e qual è stato l’esito?`

Il capitolo 13 di Atti racconta il primo viaggio missionario di Paolo e Barnaba, cominciato intorno al 46 d.C. Giovanni Marco viene citato a partire dal v. 5 e il suo ruolo è quello di semplice aiutante o servitore. Fino al v. 13 non c’è alcun altro riferimento che lo riguardi, e solo a quel punto si parla brevemente del suo ritorno a Gerusalemme, che non viene motivato; l’assenza di qualsiasi cenno ai suoi sentimenti o alle sue emozioni lascia spazio a varie ipotesi circa i motivi del suo ritiro dall’impegno missionario, sicuramente denso di pericoli e di problemi. Ellen G. White spiega che «Marco, sopraffatto dal timore e dallo scoraggiamento, indugiò, per un certo tempo, a consacrarsi all’opera del Signore; non essendo abituato alle difficoltà, fu scoraggiato dai pericoli e dalle privazioni del viaggio» - _AA_, 169 [p. 106]. In sostanza, non riuscì a resistere alle difficoltà e si tirò indietro.

`Pensa a un momento, lungo il tuo percorso di fede, nel quale ti sei tirato indietro da qualcosa. Che cosa ti ha insegnato quell’esperienza?`