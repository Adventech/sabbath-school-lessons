---
title:  Il messaggero
date:   02/07/2024
---

`Leggere Marco 1:1-8. Chi sono i personaggi citati in questi versetti, che cosa fanno e dicono?`

Questi versetti presentano tre protagonisti principali: Gesù Cristo (v. 1); Dio Padre (v. 2); Giovanni il battista, il messaggero e predicatore, personaggio principale dell’ultima sezione di questo brano.

I versetti 2 e 3 contengono una citazione tratta dall’Antico Testamento, presentata da Marco per spiegare quello che succederà nella storia. La citazione di Marco unisce frasi che si trovano nei seguenti passi: Esodo 23:20; Isaia 40:3 e Malachia 3:1.

`Leggere Esodo 23:20; Isaia 40:3 e Malachia 3:1. Cos’hanno in comune?`

Esodo 23:20 si riferisce a un angelo che Dio invierà a Israele per condurlo fino alla terra di Canaan. Isaia 40:3 narra l’apparizione di Dio nel deserto mentre gli è stata preparata una strada. Malachia 3:1 riguarda un messaggero che si presenta davanti a Dio per preparare la sua via. Tutti e tre i versetti parlano di un viaggio.

Il testo di Isaia ha molti punti in comune con il messaggio di Giovanni il battista e si concentra anche sulla via del Signore. Nel Vangelo di Marco, Gesù è in viaggio.

La veloce narrazione intensifica il senso di questo viaggio che porterà fino alla croce e alla morte di Cristo per noi. Ma tante cose dovranno accadere prima di quel momento. Il viaggio è solo all’inizio e Marco ce lo descriverà.

In linea con la citazione tratta dall’Antico Testamento, di cui Marco parla ai versetti 2 e 3, Giovanni il battista auspica il pentimento, l’allontanamento dal peccato e il ritorno a Dio (v. 4). Vestito alla maniera del profeta Elia (cfr. 2 Re 1:8), ai versetti 7 e 8, parla di colui che sarebbe arrivato dopo di lui, più potente di lui! La frase, secondo cui non sarebbe stato neanche degno di sciogliergli il laccio dei calzari, dimostra la sua alta percezione di Gesù.