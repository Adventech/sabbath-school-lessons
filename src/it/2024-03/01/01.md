---
title:  L’inizio del Vangelo
date:   29/06/2024
---

### Letture
Atti 13:1-5,13; 15:36-39; Marco 1:1-15; Isaia 40:3; Daniele 9:24-27

> <p></p>
> «Dopo che Giovanni fu messo in prigione, Gesù si recò in Galilea, predicando il vangelo di Dio e dicendo: “Il tempo è compiuto e il regno di Dio è vicino; ravvedetevi e credete al vangelo”» Marco 1:14,15

Chi ha scritto il libro di Marco e perché? Nessuno dei quattro Vangeli specifica il nome dell’autore. Quello che fornisce maggiori indizi è Giovanni, con il riferimento al discepolo che Gesù amava (cfr. Gv 21:20,24).

Tuttavia, fin dai primi tempi, ogni singolo Vangelo canonico è stato associato a uno specifico apostolo (Matteo, Giovanni) oppure al compagno di un apostolo. Per esempio, il Vangelo di Luca è collegato a Paolo (cfr. Cl 4:14; 2 Ti 4:11; Fi 1:24), quello di Marco a Pietro (cfr. 1 P 5:13).

Nonostante l’autore del libro non si autociti mai nel testo, la tradizione della chiesa delle origini indica che fu scritto da Giovanni Marco, un compagno di viaggio occasionale di Paolo e Barnaba (At 13:2,5) e in seguito collaboratore di Pietro (1 P 5:13).

Questa settimana cominceremo il nostro studio imparando dalla Scrittura chi fosse Marco, scoprendo il suo fallimento iniziale e il successivo riscatto. Poi ci occuperemo della sezione introduttiva di questo Vangelo con un occhio al futuro, per capire dove si dirige il racconto, e uno sguardo al passato per comprendere come mai un missionario prima in disgrazia e poi recuperato abbia scritto un testo simile.