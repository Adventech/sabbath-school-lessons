---
title:  Una seconda opportunità
date:   01/07/2024
---

`Leggere Atti 15:36-39. Perché Paolo respinse Giovanni Marco, mentre Barnaba gli offrì una seconda opportunità?`

Atti 15:38 spiega perché Paolo decise di rinunciare a quel giovane. Marco li aveva lasciati e non aveva proseguito l’opera missionaria. L’atteggiamento di Paolo è comprensibile, anche se franco. La vita missionaria, in particolare a quei tempi, era ruvida e impegnativa (cfr. 2 Co 11:23-28). Paolo contava sui suoi compagni di missione per essere aiutato a condividere il peso di un lavoro e di condizioni molto problematiche. Dal suo punto di vista, chi abbandonava così rapidamente non meritava un posto in un gruppo missionario, che doveva dimostrarsi unito per combattere contro le forze del male.

Barnaba disapprovò la scelta perché vedeva in Marco un potenziale e non voleva rinunciare a quel giovane. Tra lui e Paolo sorse una disputa così profonda che le loro strade si separarono. Paolo scelse Sila come compagno, e Barnaba prese invece Marco. Il libro degli Atti non spiega il motivo di questa decisione da parte di Barnaba. In realtà, questo passaggio è l’ultimo in cui i due appaiono in Atti. Ma, cosa piuttosto interessante, non è l’ultima volta che Marco viene citato nel Nuovo Testamento.

`Leggere Colossesi 4:10; 2 Timoteo 4:11; Filemone 24 e 1 Pietro 5:13. Quali dettagli riguardanti il recupero di Marco s’intravedono leggendo questi passi?`

Marco sembra avere attraversato una sorprendente trasformazione. In questi brani, Paolo sottolinea il suo valore ai suoi occhi e per il bene del ministero. Lo reputa uno dei suoi stretti collaboratori e vuole che Timoteo lo porti con sé. Pietro stesso ebbe un rapporto stretto con Marco (cfr. 1 P). Le lettere di Paolo e Pietro vennero scritti intorno al 60 d.C., 15-20 anni dopo i fatti narrati in Atti. Marco, è evidente, si riprese dal primo fallimento, forse grazie alla fiducia che il cugino Barnaba aveva riposto in lui.

`Pensa a un episodio che ti ha coinvolto offrendoti una seconda opportunità. In che misura quell’esperienza ti ha cambiato? Come ha modificato il tuo approccio verso il prossimo?`