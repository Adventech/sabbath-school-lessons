---
title:  Dolore con speranza
date:   09/03/2025
---

### inGest

La prima lettera di Paolo alla chiesa di Tessalonica offre parole di conforto e speranza a chi aveva vissuto lutti e dolore. Questa giovane comunità stava piangendo la morte di alcuni dei suoi membri. Paolo voleva confortarli ancorando la loro fede nella speranza del ritorno di Cristo.

Dalla lettera di Paolo, apprendiamo che va bene essere tristi quando perdiamo una persona cara (1 Tessalonicesi 4:13). L’apostolo non aveva intenzione di rimuovere il dolore di quelli che erano in lutto (che non è neanche possibile). Capiva che c’è un tempo per essere in lutto (Ecclesiaste 3:4) e per esprimere il dolore (Giovanni 11:35). In questi periodi di dolore, devi solo affrontare un giorno alla volta. Invece di guardare a un futuro lontano, chiedendoti come affronterai la situazione da solo nei prossimi giorni, mesi e anni, confida in Gesù che ti darà la forza per ogni giorno che viene (Matteo 6:34, 2 Corinzi 12:9). Quando inizi a guarire, inizia a riempire nuovamente la tua vita con attività significative, anche se al momento non le riesci ad apprezzare particolarmente. Dedicarti ai tuoi hobby e alle responsabilità e agli obblighi della vita quotidiana ti può aiutare a guarire e a ritrovare uno scopo e divertimento nel vivere.

Anche nel nostro dolore, non dobbiamo perdere la speranza! Possiamo trovare la speranza nei momenti di grande perdita quando ricordiamo che anche Gesù è morto. Persino Cristo, che ha ottenuto la nostra salvezza eterna, è morto. Ma non è rimasto nella tomba. La buona notizia del vangelo è che Gesù è vivo! La sua resurrezione ci garantisce che quando tornerà, saremo senz’altro riuniti con i nostri cari (1 Tessalonicesi 4:17). Questa vita non è la fine della storia. La nostra perdita non è definitiva. Colui che ha già spezzato le catene della morte lo farà di nuovo per tutti quelli che si sono addormentati in Cristo. Dio ha dato questo messaggio per confortare tutti i credenti (v. 18). A volte quando seppelliamo qualcuno, possiamo preoccuparci se fosse stato pronto ad andare, ma possiamo sempre affidare a Dio il destino di ogni persona, sapendo che il nostro amorevole Salvatore è un «buon pastore» verso tutte le sue pecore (Giovanni 10:11). Egli farà ciò che è giusto e migliore in ogni caso.

La morte è dolorosa perché è innaturale; è una maledizione. La Bibbia insegna che la morte è l’ultimo nemico che sarà distrutto (1 Corinzi 15:26). Va bene odiare la morte e desiderare che non accada mai; anche per Dio è così. La morte non ha mai fatto parte del piano perfetto di Dio. Satana è un distruttore e un assassino (Giovanni 8:44): È riuscito a sferrarci un colpo, ma Gesù avrà la vittoria finale. Cristo è venuto in questo mondo per capovolgere la maledizione del peccato e della morte (Galati 3:13). Con lui la morte non è la fine della storia. Gesù ha preparato per noi un luogo in cui la morte non potrà mai entrare (Apocalisse 21:4). Non possiamo sfuggire al dolore della morte in questo mondo, ma possiamo trovare la nostra fede e speranza in un futuro in cui la morte sarà per sempre alle nostre spalle. Questa è la buona notizia del vangelo di Cristo.

**Torna al testo che hai scritto e studia il brano.**

- [Cerchia] le parole/frasi/idee ripetute.
- [Sottolinea] le parole/frasi che sono importanti e hanno significato per te.
- Disegna [Frecce] per collegare parole/frasi ad altre parole/frasi associate o collegate.

`Sul quaderno`

`Esamina 1 Tessalonicesi 4, trova un versetto che ti colpisce e imparalo a memoria. Scrivilo più volte per aiutare con la memorizzazione.`

`Come può fare una persona per confortare qualcuno che ha perso una persona cara?`

`Com’è possibile essere allo stesso tempo addolorati e speranzosi (un’apparente contraddizione)?`