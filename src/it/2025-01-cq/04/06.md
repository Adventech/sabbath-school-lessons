---
title:  Pensieri sorvegliati
date:   23/01/2025
---

### inSight

«Il paralitico trovò in Cristo la guarigione dello spirito e del corpo. Aveva bisogno della salute dello spirito per poter apprezzare la salute del corpo. Prima di poter guarire il male fisico, Cristo doveva liberare la mente e purificare lo spirito dal peccato. Non dobbiamo trascurare questo insegnamento. Oggi ci sono migliaia di persone che soffrono nel fisico e, come il paralitico, desiderano sentirsi dire: “I tuoi peccati ti sono perdonati” (Mt 9:2). All’origine della malattia c’è il peso del peccato con tutte le insoddisfazioni e le inquietudini che ne derivano. Nessuno può trovare sollievo finché non si rivolge a chi è capace di guarire lo spirito. La pace che solo lui può dare, restituisce freschezza alla mente e salute al corpo».

«L’influsso della mente sul corpo come pure del corpo sulla mente dovrebbe essere messo in risalto. La forza elettrica del cervello, provocata dall’attività mentale, vivifica l’intero organismo e costituisce una valida difesa contro la malattia. Questo dovrebbe essere chiarito. Le potenzialità della volontà e l’importanza dell’autocontrollo, sia nel mantenere la salute sia nel recuperarla, dovrebbero essere messe in evidenza; così anche l’effetto deprimente e perfino devastante dell’ira, dell’insoddisfazione, dell’egoismo e dell’immoralità, in contrapposizione allo straordinario potere esaltante della gioia, dell’altruismo e della gratitudine».

«I pensieri devono essere sorvegliati e contenuti con sforzi decisi. Abbiate pensieri giusti, e realizzerete azioni corrette. Dovete vigilare sui sentimenti, non permettendo che degenerino e si orientino verso cattive direzioni. Gesù vi ha riscattato con la sua stessa vita; appartenete a lui, per questo dovete consultarlo in ogni cosa, anche in merito a come dovranno essere impiegati i sentimenti del cuore e le energie della mente».

«Dobbiamo sperimentare costantemente la potenza nobilitante dei pensieri puri. Questa è l’unica salvaguardia per lo spirito. Un uomo è il frutto di ciò che pensa. La capacità di controllarsi si rafforza con l’esercizio. Ciò che sembra difficile diventa semplice grazie alla ripetizione costante fino a quando pensieri positivi e buone azioni diventano un’abitudine. Se lo vogliamo, possiamo distogliere la nostra attenzione da ciò che è meschino ed elevarci a un livello superiore. Allora saremo rispettati dagli uomini e da Dio».

«Il vostro ultimo pensiero la sera e il vostro primo pensiero la mattina dovrebbero essere rivolti a colui nel quale è riposta la vostra speranza per la vita eterna».

`Dopo lo studio di questa settimana, quali sono delle applicazioni pratiche per la tua vita?`

`Quali lezioni o applicazioni pratiche potresti condividere con gli amici e la tua famiglia?`

`Ripassa il tuo versetto a memoria. Come si applica alla tua vita questa settimana?`