---
title:  Pensieri schifosi
date:   18/01/2025
---

### inTro

Leggi il brano di questa settimana: Filippesi 4:6–13

Recentemente, stavo assistendo un giovane che era dipendente dalle droghe e dallo svapo. Era perseguitato dalla convinzione infantile che non avrebbe mai compiuto niente nella vita. Come risultato, si stava seppellendo nell’abuso di droghe. Durante le nostre sessioni, lo Spirito Santo l’aiutò a riconoscere che il messaggio, «Non combinerai mai niente», era una menzogna che aveva imparato a credere a causa delle sue esperienze durante l’infanzia. Lo Spirito guidò questo giovane ad accettare la realtà che «Non c’è dunque più nessuna condanna per quelli che sono in Cristo Gesù» (Romani 8:1). Mentre si esercitava a ripetere questa verità ogni giorno, fu in grado di superare quotidianamente le menzogne del nemico dicendo la verità della Parola di Dio. Fu reso libero (cfr. Giovanni 8:32)!

Tutti siamo tentati di assecondare vari tipi di distorsioni cognitive, un termine sofisticato per descrivere modi di pensare inutili e disfunzionali. Le bugie che ci diciamo sono molte. «Non sono all’altezza». «A nessuno importa di me». «Nessuno sentirebbe la mia mancanza se non ci fossi». «Sono un fallimento». «Non combinerò mai niente». La lista è infinita. Rinnovare la nostra mente ci richiede di affrontare i nostri «pensieri schifosi» e di trovare il modo di stabilire modelli di pensiero sani e veritieri.

Gesù vuole liberarci dai pensieri irrazionali che portano alla tristezza, all’ansia, alla preoccupazione e alla depressione. Credere alle menzogne su noi stessi e sugli altri fa male alla nostra salute: fisicamente, mentalmente, emotivamente, socialmente e spiritualmente. La nostra mentalità diventa la nostra realtà. Come e cosa pensiamo determina in larga misura il livello di libertà o di schiavitù interna che sentiamo. Possiamo solo sperimentare la libertà nella misura in cui abbracciamo la verità e rifiutiamo le menzogne che ci tengono in catene (Giovanni 8:31, 32). Gesù è venuto in questo mondo per disperdere le tenebre e rivelare la verità. Solo attraverso Gesù comprenderemo il nostro valore reale. La nostra vera identità sarà sempre il modo in cui Dio ci vede, non come ci siamo chiamati negativamente o come ci hanno chiamato gli altri. Nonostante tutto quello che abbiamo sentito, Gesù può liberare le nostre menti e portare chiarezza ai nostri pensieri.

***Si prega di tenere presente che questa guida allo studio della Bibbia è intesa solo come guida spirituale e non dovrebbe essere considerata un sostituto di un trattamento della salute mentale professionale.***

### inScribe

Scrivi Filippesi 4:6-13 con la traduzione di tua scelta. Se hai poco tempo, scrivi il versetto 8. Puoi anche riscrivere il brano a parole tue, con uno schema o una mappa mentale.

`Sul quaderno`