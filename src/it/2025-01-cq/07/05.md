---
title:  Applicare i princìpi
date:   12/02/2025
---

### inVite

La Bibbia usa la parola «ira» oltre duecento volte! Chiaramente Dio conosce la sfida della rabbia. Egli vuole che comprendiamo come gestire le nostre emozioni in modo salutare. Consideriamo sette passi per aiutarci ad applicare i princìpi biblici di cui abbiamo discusso.

Conosci e concentrati sui tuoi obiettivi. Se vuoi relazioni affettuose con la tua famiglia e i tuoi amici, scrivi questo obiettivo e riguardalo ogni giorno. Nel corso della giornata chiediti: «Le mie reazioni e il mio comportamento stanno edificando relazioni che onorano Dio?» Se la risposta è sì, loda il Signore. Se la risposta è no, nota dove devi migliorare, chiedi perdono dove necessario e prepara una strategia con la Parola di Dio alla mano (e forze con un compagno di responsabilità fidato) sui modi in cui puoi migliorare. Diventerà più facile con il tempo e con la pratica.

Tieni traccia di quando ti arrabbi. Usa un diario della rabbia per imparare quanto più possibile sulle situazioni in cui ti arrabbi. Identifica i tuoi momenti vulnerabili per poter imparare da essi e cercare di evitarli o lavorare per attraversarli in maniera più efficace in futuro. Cerca di trovare le radici o la vera sorgente della rabbia. Per esempio, gran parte della rabbia è dovuta a traumi non risolti, rabbia verso Dio, verso i genitori, verso persone che ci hanno fatto del male, eccetera. La rabbia può anche scaturire dalla superbia, dal pensare che siamo meglio degli altri e quindi li giudichiamo (ad es. la rabbia al volante: «Dovrebbe guidare meglio [come me]»).

Respira. Ogni volta che inizi a sentire rabbia o irritazione, prendi il controllo della tua respirazione. Anche prima di essere consapevoli di essere arrabbiati, la nostra respirazione diventa più rapida e meno profonda, rendendoci più propensi a perdere il controllo del nostro comportamento. Quando inizi a sentire irritazione, respira profondamente (inspira per 5 secondi dal naso, tieni il respiro per 2 secondi, poi espira lentamente dalla bocca per 5 secondi). Ripeti per circa dieci volte. In questo modo il cervello riceverà ossigeno in abbondanza per permetterti di prendere una decisione ponderata.

Fai una lista. Scrivi e tieni una lista di dieci cose che puoi fare quando ti arrabbi. Le distrazioni e gli sfoghi salutari possono essere tecniche di gestione della rabbia potenti. Tra le scelte comuni è possibile fare una passeggiata, fare esercizio fisico, telefonare a un amico, fare una preghiera, rivendicare le tue promesse bibliche preferite, disegnare, scrivere, creare qualcosa e cucinare. Tutte queste cose possono essere utili finché non diventa una distrazione permanente. Devi tornare al problema che provoca la rabbia.

Pensaci a fondo. Chiediti: «Se reagisco con rabbia a questa situazione, cosa succederà alle mie relazioni, all’obiettivo che sto cercando di raggiungere, alle persone che amo?» Pensa agli effetti immediati e a lungo termine del modo in cui rispondi. Pensare a fondo alle cose è una forza del cervello umano. Usa la capacità di ragionamento che Dio ti ha dato per tenere la rabbia sotto controllo.

Sii responsabile. Preparati per i potenziali momenti di rabbia prendendoti cura di te. Dormi abbondantemente, fai esercizio fisico, bevi e mangia in modo appropriato. Fa anche bene prendersi del tempo per dedicarsi a hobby sani. Tutte queste cose riducono la nostra vulnerabilità alla rabbia dannosa e ad altre emozioni spiacevoli.

Cerca aiuto quando ne hai bisogno. Se hai problemi a controllare la rabbia e sta provocando problemi importanti nelle tue relazioni o con il tuo lavoro, potrebbe essere ora di cercare un aiuto professionale, e va bene così! Non siamo stati creati per affrontare la vita da soli. Non è un segno di fallimento vedere un professionista per avere aiuto, come non è una delusione vedere un dottore quando sei malato.

Adotta le misure che lo Spirito Santo ti sta chiedendo oggi per vincere la rabbia o per aiutare qualcuno ad affrontare la rabbia.

**Medita ancora su Giacomo 1:19-21 per vedere dov’è Gesù e come puoi applicare questo brano alla tua vita quotidiana.**

`Come ti puoi preparare per poter applicare i princìpi biblici quando senti che ti stai arrabbiando?`

`Conosci qualcuno che lotta con la rabbia? Come puoi aiutare questa persona senza sembrare paternalistico?`

`Risposta alla preghiera:`