---
title:  Il pericolo di abbandonarsi alla rabbia
date:   13/02/2025
---

### inSight

«Coloro che coltivano la collera e il risentimento ogni volta che si credono offesi, aprono il cuore a Satana. L’anima che vuole vivere in armonia con il cielo deve bandire dal cuore il rancore e l’acredine».

«“... Se vi mettete al servizio di qualcuno, dovete ubbidirgli e diventare suoi schiavi...” (Romani 6:16). Se ci lasciamo trascinare dall’ira, dai piaceri, dall’avidità, dall’odio, dall’egoismo o da qualunque altra colpa, diventiamo schiavi del peccato. “Nessuno può servire due padroni...” (Matteo 6:24). Se siamo al servizio del peccato, non possiamo servire il Cristo. Il cristiano avvertirà le tentazioni del peccato, perché “l’egoismo ha desideri contrari a quelli dello Spirito, e lo Spirito ha desideri contrari a quelli dell’egoismo...” (Galati 5:17). Il conflitto è forte. In una situazione del genere abbiamo bisogno dell’aiuto del Cristo. Se uniremo la nostra debolezza alla potenza divina esclameremo con fede: “... Grazie a Dio che ci dà la vittoria per mezzo di Gesù Cristo, nostro Signore” (1 Corinzi 15:57)».

«C’è un’indignazione legittima anche per i discepoli di Gesù. Si tratta di un’ira che non è peccato, ma la manifestazione di una coscienza sensibile che reagisce quando vede che Dio è disonorato, che il suo servizio è screditato, che l’innocente è oppresso».

«Molti guardano le cose dal loro lato oscuro; esagerano le loro presunte lamentele, nutrono la loro ira e sono pieni di sentimenti di odio e vendetta, quando in realtà non hanno una vera motivazione per questi sentimenti... Resistete a questi sentimenti sbagliati e sperimenterete un grande cambiamento nelle vostre relazioni con gli altri esseri umani».

«Cedere alle emozioni violente mette in pericolo la vita. Molti muoiono per uno scoppio di rabbia e passione. Molti si educano ad avere queste esplosioni. Esse possono essere evitate se lo vogliono; ma è necessaria forza di volontà per vincere una condotta sbagliata. Tutto questo deve far parte dell’educazione ricevuta nella scuola, perché apparteniamo a Dio. Il tempio sacro del corpo deve essere mantenuto puro e incontaminato, così che lo Spirito Santo di Dio possa dimorare al suo interno».

«C’è una forza meravigliosa nel silenzio. Quando vi rivolgono delle parole dure, non pensate a una ritorsione. Le parole pronunciate contro qualcuno che è arrabbiato hanno spesso l’effetto di una frustata che manda su tutte le furie. Ma la rabbia che viene affrontata con il silenzio si smorza molto velocemente. Il cristiano deve tenere a freno la lingua, imponendosi fermamente di non ricorrere a parole dure e azzardate. Se riesce a frenare la sua lingua supererà ogni prova di pazienza che sarà chiamato a sostenere».

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche devi attuare nella tua scuola, famiglia, posto di lavoro e chiesa?`

`Ripassa il tuo versetto a memoria. Come l’hai applicato questa settimana?`