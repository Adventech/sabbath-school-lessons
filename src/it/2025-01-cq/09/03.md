---
title:  La pace e il cristiano
date:   24/02/2025
---

### inTerpret

Nelle culture orientali antiche, i saluti consueti includevano comunemente una parola di pace (Luca 10:5; Giovanni 20:19; Efesini 1:2; 2 Tessalonicesi 3:16). In Giovanni 14:27 però, Gesù non dà un saluto ordinario. Molto più che il consueto «andate in pace» del tempo, Gesù offrì una pace che nessun altro poteva dare. La traduzione inglese New Living Translation sottolinea la vivida realtà della promessa di Cristo: «Vi lascio con un dono: pace della mente e del cuore. E la pace che vi do è un dono che il mondo non può dare. Non vi preoccupate, non abbiate paura». Gesù sapeva che la vita per i suoi discepoli e per tutti i credenti futuri non sarebbe stata facile. Sapeva che molte prove e dolori attendevano sia loro che noi, quindi ci ha lasciato con parole di incoraggiamento: « Vi ho detto queste cose, affinché abbiate pace in me. Nel mondo avete tribolazione; ma fatevi coraggio, io ho vinto il mondo» (Giovanni 16:33). Il fatto che Gesù abbia sconfitto Satana e la morte ci fornisce pace della mente e del cuore in tutte le situazioni.

La parola greca per pace (eirēnē) ha vari significati, inclusi i saluti tradizionali di benvenuto e addio usati ai tempi di Cristo. Può descrivere la calma e tranquillità interiore o la fine di una guerra e di un conflitto. In Giovanni 14:27, però, Gesù promette un tipo diverso di pace sulla terra. Gli angeli alla nascita di Gesù annunciarono questa pace quando dichiararono: «Gloria a Dio nei luoghi altissimi e pace in terra agli uomini che egli gradisce!» (Luca 2:14). Quando il Messia è venuto, ha portato il regno di pace di Dio. Isaia predisse che il Messia sarebbe venuto come il «Principe della pace» (Isaia 9:5). Nel compiere la sua missione di pace, il regalo d’addio di Cristo ai suoi discepoli fu un dono di pace (Giovanni 14:27; 16:33; 20:19–26). Il dono supremo della pace ci è stato concesso con il dono della salvezza di Dio, acquistata dal sangue di Gesù Cristo attraverso il suo sacrificio sulla croce. Attraverso la morte di Cristo abbiamo ricevuto accesso al trono di Dio ed è stata ripristinata la comunione con il nostro Padre celeste. Attraverso la sua vita, troviamo pace studiando il suo esempio nel ministero, i suoi valori, le sue convinzioni e le sue promesse. «Giustificati dunque per fede, abbiamo pace con Dio per mezzo di Gesù Cristo, nostro Signore» (Romani 5:1). La pace con Dio è essenziale per ogni altro tipo di pace di cui abbiamo bisogno.

La pace di Dio riflette il suo carattere divino. Deriva dalla sua presenza che opera nella nostra vita (Isaia 26:12; 2 Tessalonicesi 3:16; 2 Giovanni 1:3). Dio è pronto a riversare la sua pace perfetta nella nostra mente (Isaia 26:3). Anche se non possiamo comprendere pienamente questa pace con la nostra mente umana, è reale e può essere ottenuta in Cristo. Oggi, a chiunque creda in Gesù e si impegni a seguirlo, egli dice: «vi do la mia pace» (Giovanni 14:27).

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato Giovanni 14? Quali parti sono difficili?`

`Quali altri principi e conclusioni trovi?`

`In che modo Cristo ti ha dato pace nelle situazioni più impossibili?`