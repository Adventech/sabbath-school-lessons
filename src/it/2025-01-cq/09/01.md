---
title:  Un cuore ansioso
date:   22/02/2025
---

### inTro

Leggi il brano di questa settimana: Giovanni 14

Mio padre abbandonò la mia famiglia quando avevo circa dieci anni. Crescendo in una famiglia disgregata a Brooklyn, New York, sviluppai uno spirito ansioso e una mente turbata fin da una giovane età. La vita era spesso frenetica con corse qua e là per arrivare in tempo a scuola, agli eventi, alle riunioni eccetera. A complicare la mia ansia c’era la confusione e il dolore di non sapere perché mio padre se ne fosse andato senza salutare o senza dare un motivo per la sua partenza; semplicemente all’improvviso era assente dalla mia vita. Crebbi con un vuoto nel mio cuore e con il desiderio di avere un padre nella mia vita. Senza un secondo adulto che provvedesse alla famiglia, ero ansioso di sapere se avremmo avuto abbastanza soldi per mangiare. Senza un secondo protettore, mi dava ansia stare nelle strade turbolente di Brooklyn senza qualcuno a cui affidarmi se avessi avuto bisogno di un difensore. Senza una seconda guida, sentivo ansia non sapendo chi mi avrebbe consigliato se avessi avuto bisogno di qualcuno a cui parlare. Cercai di ignorare la mia solitudine e il mio dolore riempiendo la mia vita di attività come gli sport, ma le mie paure persistevano.

Spesso avevo pensieri di questo tipo: «Non è possibile che io possa sopravvivere in questa città», o «Moriremo di fame». A volte pensavo: «Non sarò mai in grado di affrontare la vita; è troppo per me», o «Se i miei amici scoprono la situazione della mia famiglia, mi prenderanno in giro per sempre». Quando diventai un adolescente, la mia ansia mi portò a stare da solo ed evitare le relazioni strette.

Fortunatamente, Dio non mi lasciò in quello stato ansioso; Gesù ci ha dato la soluzione a un cuore ansioso. Oggi sono vivo e ho pace perché ho applicato la prescrizione di Dio per l’ansia.

***Si prega di tenere presente che questa guida allo studio della Bibbia è intesa solo come guida spirituale e non dovrebbe essere considerata un sostituto di un trattamento della salute mentale professionale.***

### inScribe

Scrivi quello che spicca per te di Giovanni 14 usando la traduzione di tua scelta. Se hai poco tempo, scrivi il versetto 27. Puoi anche riscrivere il brano con parole tue, uno schema o una mappa mentale del capitolo.

`Sul quaderno`