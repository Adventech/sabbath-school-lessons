---
title:  Salvando i peccatori peggiori
date:   26/03/2025
---

### inVite	

Il libro di Proverbi elenca sette cose che il Signore odia. Non abbiamo motivo per credere che i sette demoni di Maria fossero meglio o peggio agli occhi di Dio di questi sette peccati. Tuttavia, è molto più facile riconoscersi nei peccati di Proverbi di quanto vorremmo ammettere: «gli occhi alteri, la lingua bugiarda, le mani che spargono sangue innocente, il cuore che medita disegni iniqui, i piedi che corrono frettolosi al male, il falso testimone che proferisce menzogne e chi semina discordie tra fratelli» (Proverbi 6:17–19). Pensaci bene! Quanti di noi hanno un atteggiamento negativo che si vede nelle nostre espressioni del volto! Quanti di noi hanno imbrogliato in un compito a scuola? Quanti di noi hanno assecondato l’immaginazione con cose malvagie, soprattutto con l’aiuto di videogiochi, film e libri? Quanti di noi hanno mentito? Quanti di noi hanno fomentato sentimenti negativi verso certe persone?

Più riflettiamo sui sette peccati di Proverbi, più la storia di Maria diventa comprensibile. Può essere difficile identificarsi con la storia di Maria quando non vediamo quanto Dio ci abbia perdonato. Molti si sono convinti che hanno solo bisogno di un pizzico di perdono perché pensano che i loro peccati siano così pochi e minori. Ma Gesù ha detto: «Nessuno è buono, se non uno solo, cioè: Dio» (Matteo 19:17, ND). Salomone disse: «non c’è uomo che non pecchi» (1 Re 8:46). Paolo disse: «tutti hanno peccato e sono privi della gloria di Dio» (Romani 3:23). Tutti noi dipendiamo completamente dalla grazia e dall’amore di Dio. Tutti noi abbiamo problemi, dolore e fragilità, ma Gesù è venuto a guarire coloro che avevano il cuore infranto. Egli dà nuova vita alle persone più improbabili. Con Gesù, nessun caso è disperato. Non importa cosa c’è dietro le nostre lacrime, Gesù è venuto per metterci in contatto con il cielo. Questo è un motivo di gioia!

A prescindere dal nostro passato, con Dio abbiamo un futuro promettente e brillante. In presenza di Dio «ci sono gioie a sazietà» e «delizie in eterno» (Salmi 16:11). Quando raggiungeremo il cielo, Dio ci dirà: «entra nella gioia del tuo Signore» (Matteo 25:21). Eppure questa promessa di gioia non vale solo per il futuro. Già adesso Dio vuole riempirci con una gioia profonda e appagante che spumeggia e trabocca per ristorare le persone che ci circondano (Giovanni 4:14; 7:38). Maria trovò questa gioia; l’ultima volta che la vediamo nella Bibbia, sta annunciando il messaggio di un Salvatore risorto (Giovanni 20:18). Gesù rinnovò la sua mente e trasformò le sue lacrime di tristezza in lacrime di gioia, la stessa cosa che vuole fare per ognuno di noi.

**Medita ancora su Giovanni 20 e cerca cosa ti rivela di Gesù, del suo carattere, delle sue priorità e della sua opera.**

`Come ti identifichi con Maria personalmente?`

`Risposta alla preghiera:`