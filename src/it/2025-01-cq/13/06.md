---
title:  Accecati dalle lacrime
date:   27/03/2025
---

### inSight

«Nel giardino Maria piangeva, mentre Gesù le era accanto. I suoi occhi erano così velati di lacrime che non riusciva a riconoscerlo. Il cuore dei discepoli era così pieno di dolore che non credevano al messaggio dell’angelo e alle parole del Cristo stesso.

Anche oggi molti si comportano come quei discepoli. Quanti fanno eco al grido disperato di Maria: “Han tolto il mio Signore, e non so dove l’abbiano posto!” A molti si potrebbero ripetere le parole del Salvatore: “Perché piangi? Chi cerchi?” Egli è accanto a loro, ma i loro occhi colmi di lacrime non lo scorgono. Egli parla loro, ma essi non capiscono».

«Gesù non ha mai abbandonato nessuno, per quanto profondamente immerso nel peccato, che desiderasse ricevere le preziose verità del cielo. Ai pubblicani e alle prostitute rivolgeva parole di incoraggiamento e indicava l’inizio di una nuova vita. Maria Maddalena da cui aveva cacciato sette demoni, è stata l’ultima ad abbandonare la tomba del Salvatore e la prima che egli ha salutato il giorno della sua risurrezione. Saulo da Tarso, uno dei nemici più convinti del Vangelo, diventò Paolo il fedele collaboratore di Cristo. Spesso accade che dietro l’odio, il disprezzo, il crimine e la depravazione si nasconde un’anima che potrà essere salvata da Cristo e diventare una pietra preziosa nella corona del Salvatore».

«Dio non vuole che il nostro animo sia angosciato da una sofferenza segreta che ci spezza il cuore; desidera che ci rivolgiamo a lui nella consapevolezza del suo amore. Molti hanno gli occhi così velati dalle lacrime che non scorgono il Salvatore che è accanto a loro. Egli sarebbe felice di prenderci per mano, se solo ci rivolgessimo a lui e ci lasciassimo guidare nella semplicità della fede; è sensibile alle nostre angosce, alle nostre sofferenze e alle nostre preoccupazioni; ci ama di un amore eterno e ci circonda di attenzioni. Se resteremo uniti a lui, meditando sulla sua grande bontà, egli ci aiuterà a elevare il nostro animo al di sopra delle tristezze e dei dubbi quotidiani per assicurarci la vera pace».

«Le donne possono essere strumenti di giustizia, che prestano un servizio santo. Fu Maria che per prima predicò di un Gesù risuscitato... Se ci fossero venti donne dove adesso ce n’è una, che facessero di questa santa missione la loro opera prediletta, vedremmo molti più convertiti alla verità. L’influenza affinante e addolcente delle donne cristiane è necessaria nella grande opera di predicazione della verità».

`Dopo lo studio di questa settimana, quali sono delle applicazioni pratiche per la tua vita? Quali sono alcuni primi passi pratici che puoi intraprendere per attuare queste applicazioni?`

`Quali applicazioni pratiche devi attuare nella tua scuola, famiglia, posto di lavoro o chiesa (o qualche altra ambientazione)?`

`Ripassa il tuo versetto a memoria. Come si applica alla tua vita questa settimana?`