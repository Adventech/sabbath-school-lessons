---
title:  Piangere e piangere
date:   24/03/2025
---

### inTerpret

Le donne che furono le prime ad arrivare alla tomba di domenica mattina (Marco 16:1, 2) erano anche le ultime a lasciare la croce di venerdì (Marco 15:40). Maria era una donna influente che aveva aiutato a sostenere Gesù e i suoi discepoli (Luca 8:1–3). Nel liberarla dagli spiriti empi, Gesù le aveva dato una libertà che non poteva essere acquistata col denaro. Con Gesù nella tomba, si era unita alle altre donne per usare la loro ricchezza per dare una degna sepoltura a Gesù.

Non era una mattina felice. Trovando la tomba vuota, Maria era convinta che qualcuno avesse rubato il corpo di Gesù (Giovanni 20:2). Corse da Pietro e Giovanni, che andarono immediatamente alla tomba per confermare la notizia. Erano tutti in preda al panico. Pietro e Giovanni lasciarono la tomba e tornarono a casa, lasciando Maria da sola (v. 10).

Il brano menziona quattro volte che Maria continuava a piangere (11a, 11b, 13, 15). Le sue lacrime continuavano a scorrere. C’era tutto dietro quelle lacrime: era dolore, era delusione, era confusione, fedeltà e amore. Il cielo si accorse di quelle lacrime. Si potrebbe pensare che vedere due angeli vestiti di bianco (v. 13) l’avrebbe scossa dal suo torpore, ma le lacrime le offuscavano la vista. Poi si voltò e vide Gesù, ma non lo riconobbe neanche quando lui chiese: «Donna, perché piangi?» (v. 15). Pensando che fosse il giardiniere, Maria lo supplicò di dirle dove fosse stato portato il corpo e poi si offrì di prenderlo. Poi, in un momento che cambiò per sempre la sua vita, Gesù la guardò e disse: «Maria!»

Questo era il momento che Gesù stava aspettando! Avrebbe potuto apparire prima a Pietro e Giovanni. Avrebbe potuto apparire prima a Pilato, Caiafa o al centurione romano. Ma no, questo dono era per Maria. Gesù permise a Maria di toccarlo perché non era ancora salito a suo Padre per ricevere la garanzia che il suo sacrificio era stato accettato (v. 17). Otto giorni dopo Gesù permise a Tommaso di toccare il suo corpo risorto, vale a dire che a un certo punto dopo aver parlato con Maria e prima di parlare con Tommaso Gesù era salito a suo Padre (v. 27). Immagina! Il Padre in attesa, tutto il cielo guardava. Gesù mise in attesa l’universo intero per incoraggiare una discepola in lacrime. Gesù apparve a Maria prima di apparire davanti a suo Padre. Ritardò il suo viaggio in cielo e modificò tutta l’agenda del cielo per Maria.

Questo è il tipo di amore che Gesù ha per le persone sole, confuse e ferite. Anche adesso Cristo è pronto a riorganizzare la sua opera in cielo per mandare aiuto nel momento giusto.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Quale messaggio stava esprimendo Gesù scegliendo Maria come prima testimone della resurrezione?`

`La storia di Maria come ti incoraggia?`