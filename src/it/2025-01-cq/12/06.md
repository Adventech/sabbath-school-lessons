---
title:  Abbracciare la missione
date:   20/03/2025
---

### inSight

«Il paralitico era del tutto impotente e, non intravedendo alcuna possibilità di aiuto, si era abbandonato alla disperazione. Ma un giorno sentì parlare delle meravigliose opere di Gesù. Dei peccatori e dei malati come lui erano stati guariti, perfino i lebbrosi erano stati mondati. Gli amici che gli raccontavano ciò, gli dissero che anch’egli avrebbe potuto essere guarito se si fosse rivolto a Gesù. Ma pensando alle cause della sua malattia, temette che il santo Medico non avrebbe neppure tollerato la sua presenza».

«Chi manifesta la sua generosità ottiene una duplice ricompensa: nell’aiutare chi ha bisogno fa del bene agli altri ma anche a se stesso. Lo Spirito Santo che agisce nel suo cuore svilupperà in lui quella generosità disinteressata che nobiliterà e arricchirà la sua vita. La generosità espressa con discrezione e saggezza unisce gli uomini e avvicina a colui che ne è la Fonte. Le piccole attenzioni, le semplici manifestazioni di affetto e sacrificio, che assomigliano al profumo di un fiore, sono molto importanti nella vita perché assicurano felicità e benedizioni. Infatti ci si renderà conto che la rinuncia personale in vista del bene e della felicità degli altri, per quanto fraintesa e disprezzata dagli uomini, in cielo è considerata come una dimostrazione della nostra unione con il Re di gloria che essendo ricco ha rinunciato a tutto per amor nostro».

«Il successo in qualsiasi ambito richiede l’esistenza di uno scopo ben definito. Coloro che raggiungono il vero successo nella vita non perdono mai di vista l’obiettivo degno dei loro sforzi. Tale obiettivo è posto davanti anche ai giovani di oggi. Il progetto divino di portare il Vangelo al mondo in questa generazione è il più nobile che possa essere rivolto a ogni essere umano. Per tutti coloro il cui cuore è stato toccato da Cristo, esso apre una nuova prospettiva di impegno.

Il piano di Dio per i bambini che crescono nelle nostre case è più ampio, profondo ed elevato di quanto la nostra limitata visione abbia compreso. Anticamente, persone di umili origini furono chiamate a essere testimoni di Dio nei posti più eccelsi del mondo a motivo della loro fedeltà. E più di un ragazzo di oggi, che cresca come Daniele crebbe nella sua casa natale, studiando la Parola e le opere di Dio e imparando lezioni di fedele servizio, si leverà nelle assemblee legislative, nelle aule di giustizia o nelle corti reali come testimone del Re dei re. Intere folle saranno chiamate a un compito più vasto».

`Dopo lo studio di questa settimana, quali sono delle applicazioni pratiche per la tua vita? Quali sono alcuni primi passi pratici che puoi intraprendere per attuare queste applicazioni?`

`Quali applicazioni pratiche devi attuare nella tua scuola, famiglia, posto di lavoro o chiesa (o altre ambientazioni)?`

`Ripassa il versetto a memoria. Come si applica alla tua vita questa settimana?`