---
title:  Dare e ricevere
date:   16/03/2025
---

### inGest

Dio desidera soddisfare ogni animo assetato (Isaia 55:1; 58:11). Sta aspettando di entrare nel nostro cuore e trasformare un deserto senza vita in un paradiso rigoglioso, ma non può annaffiare il nostro cuore senza la nostra cooperazione. Un cuore felice è come un lago dove l’acqua scorre costantemente entrando da una parte e uscendo dall’altra. Quando un lago non ha uno sbocco, l’acqua diventa stagnante e sporca. Così anche il cristiano che deve costantemente dare e ricevere per rimanere fresco. Nota l’equilibrio di dare e ricevere. Un animo focalizzato interiormente (cioè uno squilibrio nel ricevere) non potrà essere soddisfatto. Dio deve ampliare la nostra prospettiva e darci equilibrio per guarirci. Prenderci cura del dolore di altre persone e rispondere ai loro bisogni ci dà un nuovo senso di significato e scopo. Mentre incoraggiamo e solleviamo le persone che ci circondano, scopriamo la gioia e la soddisfazione. Quando aiutiamo gli altri a trovare guarigione, Dio ci aiuta a guarire. Quando facciamo entrare gli emarginati, Dio fa entrare noi.

Una persona ferita non deve aspettare che si risolvano tutti i suoi problemi prima di aiutare gli altri. La cosa migliore da fare è trovare persone che stanno soffrendo che puoi aiutare e che ti possono aiutare nel tuo percorso di guarigione. Nota la sequenza del servizio e della guarigione in Isaia 58. «Il digiuno che io gradisco non è forse questo: che si spezzino le catene della malvagità, che si sciolgano i legami del giogo, che si lascino liberi gli oppressi e che si spezzi ogni tipo di giogo?... che tu divida il tuo pane con chi ha fame, che tu conduca a casa tua gli infelici privi di riparo...? ... Allora la tua luce spunterà come l’aurora, la tua guarigione germoglierà prontamente» (vv. 6-8). «Se tu supplisci ai bisogni dell’affamato e sazi l’afflitto, la tua luce spunterà nelle tenebre e la tua notte oscura sarà come il mezzogiorno» (v. 10). Anche se Dio cerca di aiutarci tutti, vuole particolarmente aiutare le persone che cercano di aiutare gli altri. Dio potrebbe compiere la sua opera interamente tramite gli angeli, ma vuole condividere l’opera con noi così che possiamo condividerne la gioia.

Certo, sperimentare la guarigione significa anche che sei aperto ad accettare e cercare aiuto dagli altri quando ne hai bisogno. Questo riguarda il ricevere quanto riguarda il dare (ancora una volta, è un equilibrio). Cercare la guarigione da Dio mentre ti isoli dalla comunione fraterna del popolo di Dio è sciocco. «Chi si separa dagli altri cerca la propria soddisfazione e si irrita contro tutto ciò che è giusto» (Proverbi 18:1). A volte possiamo isolarci anche quando ci troviamo con le persone o addirittura quando le serviamo senza avere un vero collegamento e senza reciprocità. C’è sempre qualche rischio nel lasciar entrare degli amici nei nostri luoghi sicuri. Soprattutto se in precedenza siamo stati feriti, può essere difficile essere vulnerabili e abbassare le nostre difese. Può essere ancora più difficile ignorare il nostro orgoglio personale. Se potessimo essere umili, potremmo ammettere che abbiamo bisogno dell’incoraggiamento degli altri. A volte abbiamo bisogno di un amico che ci dica parole incoraggianti, che «sono un favo di miele; dolcezza all’anima, salute alle ossa» (16:24). Le parole gentili dette nel momento giusto salvano matrimoni, lavoro, chiese e vite. «Morte e vita sono in potere della lingua» (18:21). Sia con le parole sia con le azioni, abbiamo bisogno di ricevere dagli altri quanto abbiamo bisogno di dare. Come Paolo dice in Galati: «Portate i pesi gli uni degli altri» (6:2). Ognuno di noi ha una misura d’influenza. Possiamo tutti sollevarci gli uni gli altri.

**Torna al testo che hai scritto e studia il brano.**

- [Cerchia] le parole/frasi/idee ripetute.
- [Sottolinea] le parole/frasi che sono importanti e hanno significato per te.
- Disegna [Frecce] per collegare parole/frasi ad altre parole/frasi associate o collegate.

`Sul quaderno`

`Impara a memoria il tuo versetto preferito di Isaia 58. Scrivilo più volte per aiutare con la memorizzazione.`

`Cosa potrebbe aiutarti a scoprire meglio il tuo scopo nella vita?`

`Cosa rende difficile per te accettare e cercare aiuto quando ne hai bisogno? Cosa puoi fare per superare questi ostacoli?`