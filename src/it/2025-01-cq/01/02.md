---
title:  Dietro le scene
date:   29/12/2024
---

### inGest

La lettera ispirata dell’apostolo Paolo alla chiesa di Roma offre un’idea del desiderio di Dio che i credenti sperimentino il rinnovamento della mente (Romani 12:2). È nella mente che formiamo idee e obiettivi, acquisiamo conoscenze, risolviamo problemi, rispondiamo a domande e prendiamo decisioni. Salomone riassume l’importanza della mente dicendo: «la tua vita dipende da come pensi» (Proverbi 4:23, TILC). Rinnovare la mente significa sostituire i vecchi schemi di pensiero, atteggiamenti e motivazioni con altri nuovi. Rinnovare una mente spezzata comporta superare le paure, lasciar andare l’amarezza e trovare uno scopo e una speranza.

Un rinnovamento del genere cambia il modo in cui vediamo noi stessi e gli altri. Paolo descrive l’umile atteggiamento di una mente rinnovata in Romani 12:3, dicendo ai credenti di non avere un concetto di sé «più alto di quello che deve avere, ma abbia di sé un concetto sobrio». Paolo non stava solo parlando letteralmente della sobrietà, ma come una descrizione metaforica di uno stato d’essere spirituale. Mentre una mente sobria è arguta e sveglia, una mente inebriata è intorpidita, provocando vertigini, debolezza, paralisi, perdita della memoria e a volte perdita di coscienza. L’ubriachezza altera la percezione che una persona ha di sé e dell’ambiente circostante, rendendo difficile camminare e guidare in sicurezza. L’ubriachezza, che sia fisica o spirituale, compromette gravemente la capacità di pensare correttamente. La sobrietà spirituale comporta mantenere la nostra mente in salute e reattiva.

Pietro, un discepolo di Gesù, esorta i credenti a pensare in modo sobrio in modo da poter resistere all’approccio del nemico. «Siate sobri, vegliate; il vostro avversario, il diavolo, va attorno come un leone ruggente cercando chi possa divorare» (1 Pietro 5:8). Parlando in particolare ai credenti degli ultimi giorni, Pietro scrive che «La fine di tutte le cose è vicina; siate dunque moderati e sobri per dedicarvi alla preghiera» (1 Pietro 4:7). L’obiettivo del nemico è di rendere inefficace il nostro pensiero. Egli sa che sta per scadere il suo tempo, è arrabbiato e fa di tutto per distruggerci (Apocalisse 12:12). I maestri della chiesa dei primi tempi preparavano i credenti per discernere le strategie del nemico in modo da non essere sorpresi dai suoi attacchi o inconsapevoli delle «sue macchinazioni» (2 Corinzi 2:11). Anche i credenti di oggi dovrebbero essere attenti alle strategie del nemico per dirottare le nostre menti e disturbare i nostri pensieri.

Pietro stava parlando per esperienza personale. La notte in cui tradì Gesù, il suo Maestro non l’aveva forse incoraggiato a vegliare (Matteo 26:40, 41)? Cristo non l’aveva forse avvertito che se la sua vita spirituale fosse rimasta indifesa, l’avrebbe rinnegato (Luca 22:31-34)? La mancanza di autoconsapevolezza spirituale di Pietro lo portò a trascurare la preghiera, e di conseguenza rinnegò Gesù e successivamente pianse per il proprio fallimento (Matteo 26:74, 75). Non ascoltò il consiglio del suo Salvatore di fare attenzione a come Satana stava tentando di rovinare la sua vita. In seguito, Pietro si rese conto del suo bisogno di Cristo, si pentì, la sua relazione con Gesù fu ripristinata ed egli diventò un grande predicatore della salvezza.

**Torna al testo che hai scritto e studia il brano.**

- [Cerchia] le parole/frasi/idee ripetute.
- [Sottolinea] le parole/frasi che sono importanti e hanno significato per te.
- Disegna [Frecce] per collegare parole/frasi ad altre parole/frasi associate o collegate.

`Sul quaderno`

`Impara a memoria il tuo versetto preferito di Romani 12:1-3. Scrivilo più volte per aiutare con la memorizzazione.`

`Quali sono tre cose che possiamo fare per sperimentare un rinnovamento della mente?`

`Elenca alcuni modi in cui Satana ha tenuto prigioniere le menti dell’umanità. In che modo Satana ha tenuto prigioniera la tua mente?`