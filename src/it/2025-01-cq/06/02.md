---
title:  Tentazioni feroci
date:   02/02/2025
---

### inGest

Abbiamo bisogno della mente di Cristo soprattutto quando affrontiamo le tentazioni. La vittoria di Cristo nel deserto ci mostra come resistere alle seduzioni del nemico. Il nostro Salvatore ha vinto la tentazione con le stesse armi che abbiamo a nostra disposizione quando veniamo tentati.

Cristo fu «condotto dallo Spirito» (Matteo 4:1) nel deserto. Gesù non andò nel deserto in cerca di tentazioni. Seguì lo Spirito Santo nel deserto cercando un periodo di preghiera e preparazione spirituale per il suo ministero. Per vincere le tentazioni bisogna iniziare con l’essere dove Dio ci ha chiamati e non invitare sbadatamente le tentazioni o metterle davanti a noi.

Solo dopo quaranta giorni senza cibo il tentatore andò da Gesù; aspettò che Gesù si trovasse nella sua condizione più debole e vulnerabile. La maggior parte di noi conosce la sensazione di fame dopo aver saltato un pasto o due. A volte la fame tira fuori il peggio di noi. Quando il nostro corpo si sente debole, è facile diventare scontrosi. Tuttavia, questo è niente rispetto alla fame estrema che Gesù deve aver sentito dopo quaranta giorni senza cibo. Se Gesù avesse perso il controllo del suo atteggiamento o ceduto ai suoi desideri, Satana avrebbe ottenuto la vittoria. Se Gesù avesse trasformato in pane le pietre del deserto avrebbe legittimato la sfida che Satana aveva lanciato alla sua autorità. Avrebbe significato stare al gioco di Satana secondo le regole di Satana. Gesù non poteva neanche riconoscere la falsa premessa che Satana aveva cercato di stabilire.

Nel giardino dell’Eden, l’appetito fu il punto di prova per Adamo ed Eva. Cristo, il secondo Adamo, sconfisse Satana negli stessi punti in cui i nostri progenitori avevano fallito. Oggi l’indulgenza all’appetito è ancora una delle strategie più riuscite del tentatore per indurre le persone al peccato. Il diavolo conosce la forza delle passioni e dei desideri umani e si approfitta completamente di quella vulnerabilità. Niente rovina la felicità di una famiglia più velocemente delle dipendenze che prendono il controllo della vita della gente. Conoscendo le profondità delle nostre debolezze, il cuore di Cristo trabocca di compassione per coloro che sono intrappolati in cicli distruttivi (Ebrei 4:15). Con le nostre forze umane, è impossibile sconfiggere i desideri che ci controllano. Gesù ha vinto per poterci liberare. Gesù ha vinto nell’ambito dell’appetito (Matteo 4:3, 4), della presunzione (vv. 5–7) e della superbia (vv. 8–10) in modo da poterci liberare dalla «concupiscenza della carne, la concupiscenza degli occhi e la superbia della vita» (1 Giovanni 2:16).

Se ci avviciniamo a Dio, la Bibbia promette che lo stesso diavolo che è fuggito da Gesù quando egli ha resistito alla tentazione fuggirà anche da noi quando resistiamo (Giacomo 4:7, 8). Resistere alla tentazione significa combattere con tutto quello che abbiamo. I cristiani dovrebbero utilizzare un approccio olistico che va oltre il semplice aiuto spirituale. Per le persone che stanno guarendo dalle dipendenze, questo spesso significa che abbiamo bisogno di una comunità sana, di partner di responsabilità e di cure o terapie mediche professionali.

**Torna al testo che hai scritto e studia il brano.**

- [Cerchia] le parole/frasi/idee ripetute.
- [Sottolinea] le parole/frasi che sono importanti e hanno significato per te.
- Disegna [Frecce] per collegare parole/frasi ad altre parole/frasi associate o collegate.

`Sul quaderno`

`Esamina Matteo 4:1-11, trova un versetto che ti colpisce e imparalo a memoria. Scrivilo più volte per aiutare con la memorizzazione.`

`In quali modi vedi il diavolo tentare le persone oggi con l’appetito, la presunzione e la superbia?`

`Quali sono le tentazioni più difficili che affronti nella vita?`