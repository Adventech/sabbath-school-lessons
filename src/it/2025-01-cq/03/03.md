---
title:  Fede e ubbidienza di livello superiore
date:   13/01/2025
---

### inTerpret

Dio desidera che abbiamo la stessa mentalità di suo Figlio. Gesù confidava in suo Padre e si aggrappava alla sua fede anche nei momenti più bui. Questo è il tipo di fede necessario quando seguiamo l’esempio di Gesù. Come Gesù potremmo gridare: «Dio mio, Dio mio, perché mi hai abbandonato?» (Matteo 27:46). Come Gesù potremmo sentirci abbandonati da Dio e non ascoltati. Eppure, quando non sentiamo garanzia del suo amore, possiamo scegliere di continuare a credere. Questa è una fede che si innalza al di sopra dei sentimenti e si tiene salda a Dio nonostante le circostanze. Vivendo per fede come fece Gesù, sperimenteremo la potenza salvifica di Dio (Romani 1:16). Con la sua fede che vive in noi, possiamo superare le sfide più grandi.

Quando abbiamo le mente di Cristo, la legge di Dio sarà scritta nel nostro cuore e proveremo gioia nel fare la sua volontà (Salmi 40:8). La legge di Dio guidava Cristo e tutto quello che faceva. Gesù non era venuto a eliminare la legge; era venuto per compiere la legge attraverso l’ubbidienza perfetta e la sottomissione (Matteo 5:17). Romani 8:7 ci dice che siamo naturalmente ostili a Dio a causa della nostra natura peccaminosa; non possiamo sottometterci pienamente alla sua legge con le nostre forze. Ricevere la mente di Cristo quindi comporta una riprogrammazione totale della nostra mente ad amare la legge di Dio invece che odiarla. Tutti quelli che hanno la mente di Gesù vivranno in prima persona la promessa del nuovo patto: «metterò le mie leggi nei loro cuori e le scriverò nelle loro menti» (Ebrei 10:6). Con la legge di Dio scritta nei nostri cuori, ameremo fare l’opera di Dio e ubbidire alle sue istruzioni, come fece Gesù.

Il libro dell’Apocalisse promette che al ritorno di Gesù, Dio avrà ancora un popolo sulla terra che osserva i suoi comandamenti e che ha la fede di Gesù (14:12). Fino alla fine, ci saranno sempre persone che rivelano la mente di Cristo attraverso la fede e l’ubbidienza. Potremmo essere tentati di pensare che l’offerta di ricevere la mente di Cristo valga per persone migliori di noi, ma Cristo offre la sua mente alle persone più distrutte. Ognuno di noi può far parte dei figli fedeli di Dio, non per la nostra bontà, disciplina o intelligenza, ma perché Dio ci dona la giustizia di Cristo per coprirci, perché dimori in noi e scorra attraverso di noi.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`In che modo la mente di Cristo è diversa dalla mente carnale? (Romani 8:7).`