---
title:  Ribellione e convinzione cristiana
date:   10/12/2023
---

### inGest

Mentre i nostri primi pionieri aspettavano con impazienza il ritorno di Gesù, riconoscevano che stavano già vivendo nel tempo del giudizio durante cui ogni persona è chiamata a rendere conto della propria vita davanti a Dio. Riguardo la crudeltà della tratta degli schiavi alla luce del giudizio, Ellen White scrisse:«Il cielo osserva indignato gli esseri umani, la creazione di Dio, ridotti dai loro simili alla più abietta degradazione e abbassati allo stesso livello degli animali... Gli angeli registrano tutto nel libro; le lacrime dei prigionieri, dei padri, delle madri, dei figli, dei fratelli e delle sorelle sono tutte raccolte in cielo» (Primi scritti, p. 245). La loro fede nel ritorno di Gesù e nei giudizi imminenti di Dio li motivarono a opporsi alla schiavitù negli Stati Uniti. Anche se era un periodo tesissimo nella storia del paese che naturalmente sfociò in una sanguinosa guerra civile negli anni 1860, i nostri primi pionieri furono incrollabili nel criticare pubblicamente la schiavitù. Per i pionieri avventisti, era la prova che sebbene l’America fosse piena di cristiani che andavano in chiesa tutte le settimane, era anche guidata dallo spirito sbagliato.

Mentre esisteva la schiavitù, gli avventisti affrontarono il problema con un appello a pentirsi e riparare ciò che era sbagliato. Ellen White sostenne addirittura di infrangere la legge del paese per aiutare gli schiavi a fuggire quando possibile. Negli anni 1890, dopo l’abolizione della schiavitù, Ellen White scrisse The Southern Work, un libro che chiamava la chiesa a servire gli schiavi emancipati. In quegli anni gli Stati Uniti erano un campo missionario poco accogliente, con ostilità razziale che scatenava violenza e ingiustizia contro le persone di colore. Anche i bianchi che avviavano scuole o altre strutture per i neri erano presi di mira. All’età di 44 anni, in mezzo a tutta questa tensione e violenza, il figlio ribelle di Ellen White, Edson, si convertì e si sentì spinto a rispondere al bisogno nel sud. Rischiando tutto, Edson si trasferì al sud per aiutare ad aprire la strada per l’opera del vangelo tra gli schiavi da poco liberati istituendo scuole, case editrici e chiese in tutta la regione.

Quelli che parteciparono nell’aiutare gli oppressi stavano seguendo le istruzioni date da Gesù ai suoi discepoli nel suo ultimo sermone, riportato in Matteo 25. Iniziando nel capitolo precedente, questo messaggio era la risposta a una domanda che i discepoli avevano posto: «quale sarà il segno della tua venuta?» (24:3). Il capitolo 25 ha tre parabole, ognuna correlata in qualche modo alla seconda venuta. La prima è la parabola delle dieci vergini, che abbiamo esaminato nella prima lezione. Parla della preparazione personale necessaria per il ritorno di Cristo. È seguita dalla parabola dei talenti, che pone l’accento sull’importanza di lavorare per la salvezza degli altri.

L’ultima parabola, in cui il re separa i capri malvagi dalle pecore giuste, spiega in modo semplice e pratico i criteri secondo cui saremo giudicati. Il nostro ministero attivo ci gioverà poco se non è stato autentico e generoso, cercando sempre il bene degli oppressi della società. Gran parte dell’attività religiosa di oggi è pubblica. Spesso le persone cercano un riconoscimento esterno, ma non è questo il tipo di servizio che Gesù vuole. Entrambi i gruppi nella parabola delle pecore e dei capri restarono sorpresi che il loro servizio o mancanza di servizio fosse stato notato. Le persone rappresentate dai capri non si aspettavano di essere condannate per la loro negligenza verso persone apparentemente poco importanti, e quelle rappresentate dalle pecore non si aspettavano di essere ricompensate per il modo in cui avevano aiutato gli emarginati della società, perché non l’avevano fatto per guadagnarsi il favore degli altri.

**Sul quaderno**

Torna al testo che hai scritto e studia il brano.

- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare la memorizzazione.

` `

`In che modo la parabola delle pecore e dei capri ci insegna a prepararci per la seconda venuta di Gesù?`

`Come possiamo andare oltre l’aiutare le persone solo perché vogliamo che gli altri se ne accorgano?`