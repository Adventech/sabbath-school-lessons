---
title:  Scavare più a fondo
date:   03/12/2023
---

### inGest

Probabilmente ci volle più tempo per sviluppare la nostra comprensione attuale della Deità di ogni altra dottrina della chiesa avventista. Anche se ora abbiamo una visione ampia che tiene conto dei vari brani biblici sull’argomento insieme al loro contesto, la natura di Dio sarà un tema di studio e riflessione per tutta l’eternità (cfr. Giobbe 11:7). La magnificenza di Dio va oltre la nostra comprensione limitata; per noi è un argomento di esplorazione inesauribile.

Nei primi giorni dell’avventismo, le differenze principali di pensiero riguardo la natura di Dio ruotavano attorno a due questioni: primo, Gesù è Dio o un essere creato? Alcuni interpretavano le parole «unigenito Figlio» (Giovanni 3:16) nel senso che Gesù aveva un inizio e quindi non era eterno. Secondo, lo Spirito Santo è un essere e quindi parte della Deità o è solo una potenza? Un punto di vista era che lo Spirito Santo si riferisse alla potenza di Dio: onnipresente, ma non un essere vero e proprio.

Negli anni ‘40, ‘50 e ‘60 del diciannovesimo secolo, alcuni pionieri noti e rispettati come James White, Joseph Bates, Uriah Smith e J.N. Loughborough avevano delle convinzioni su questo argomento che erano in contrasto con quello che abbiamo infine stabilito come chiesa. Come abbiamo notato, la nostra chiesa nel complesso sviluppò questa dottrina molto lentamente, un fatto riflesso nel modo in cui anche le convinzioni di alcuni dei pionieri si svilupparono e cambiarono nel tempo. Alcuni, come James White e Joseph Bates, sostenevano le convinzioni delle chiese che avevano lasciato e quindi dovevano disimparare quella che consideravano essere verità e imparare invece ciò che era stato rivelato. Sfortunatamente è piuttosto facile prendere alcuni brani senza il loro contesto e formare una conclusione che sembra giusta ma non regge quando si considerano tutti i brani sull’argomento. Questo era il caso di alcune delle dottrine delle chiese di provenienza dei pionieri, da qui la necessità di un periodo per disimparare e riapprendere.

La prima volta che la Bibbia menziona la pluralità di Dio è in Genesi 1:26: «Poi Dio disse: “Facciamo l’uomo a nostra immagine”». Le parole «facciamo» e «nostra» ovviamente sono plurali, indicando che il titolo di Dio è attribuibile a più di un essere. Il Nuovo Testamento descrive l’opera della creazione dicendo che è stata compiuta attraverso una collaborazione stretta tra Padre e Figlio: «Dio, il Creatore di tutte le cose per mezzo di Gesù Cristo» (Efesini 3:9). La narrazione in Genesi nota esplicitamente la presenza dello Spirito di Dio all’inizio della creazione (Genesi 1:2). Nei versetti che descrivono la creazione, vediamo il padre, il Figlio e lo Spirito Santo che lavorano insieme in armonia per un unico scopo.

Come il Trio celeste lavorò insieme durante la creazione, il Padre, il Figlio e lo Spirito Santo lavorano in stretta collaborazione nell’opera di redenzione. Giovanni 14 descrive tutte e tre le Persone della Deità unite allo scopo di salvare l’umanità perduta. Ogni membro del Dio trino ha delle responsabilità leggermente diverse, ma ognuno contribuisce allo stesso obiettivo. Gesù collega il cielo alla terra preparando un luogo in cielo per noi (vv. 1-3), rivelandoci il Padre e fornendoci accesso a lui (vv. 6-11). Il Padre mandò due Consolatori: Gesù e lo Spirito Santo (vv. 16, 26). Quando Gesù lasciò i discepoli e tornò in cielo, il Padre mandò lo Spirito Santo per riempire il vuoto e fornire la costante presenza divina.

A causa della presenza dello Spirito Santo, i discepoli avrebbero goduto di vantaggi maggiori in assenza di Gesù di quanto avevano vissuto quando era presente fisicamente (Giovanni 16:7). Costantemente in Giovanni 14-16, Gesù si riferisce allo Spirito Santo con i pronomi personali di persona, evidenziando che lo Spirito Santo non è semplicemente una cosa; è una Persona distinta nella Deità. A volte in questi capitoli di Giovanni, Gesù e lo Spirito Santo sono descritti come persone che vanno in due direzioni opposte: Gesù sta tornando in cielo mentre lo Spirito Santo viene mandato sulla terra. Questo ancora una volta illustra chiaramente che lo Spirito Santo è una persona separata rispetto a Gesù.

**Sul quaderno**

Torna al testo che hai scritto e studia il brano.

- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare la memorizzazione.

` `

`Cosa possiamo fare per assicurarci di studiare la Bibbia nel complesso e non in maniera selettiva su un qualsiasi argomento?`

`Quali sono le differenze tra Gesù e lo Spirito Santo? Quali sono le somiglianze?`