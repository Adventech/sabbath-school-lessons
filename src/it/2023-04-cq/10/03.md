---
title:  Lezione
date:   04/12/2023
---

### inTerpret
L’unicità di Dio

La Bibbia afferma chiaramente due aspetti distinti e importanti di Dio: primo, l’unicità di Dio è sottolineata ripetutamente, sia nell’Antico che nel Nuovo Testamento (Deuteronomio 6:4; Isaia 45:5; Zaccaria 14:9; Efesini 4:4–6). Questa enfasi evidenzia il contrasto tra Israele e le nazioni circostanti; un contrasto che esiste oggi in maniera simile nella chiesa di Dio. L’unicità di Dio distingue il cristianesimo dalle religioni pagane che credono in un pantheon di divinità. Secondo, la Bibbia è chiara sulla pluralità all’interno della Deità, usando il pronome plurale «noi» diverse volte all’inizio della Scrittura (Genesi 1:26; 3:22; 11:7). A una prima occhiata, la simultanea unicità e pluralità di Dio sembra una contraddizione, ma possiamo capire come sia possibile per Dio essere sia singolare che plurale quando afferriamo come ogni membro della Trinità lavori con gli altri.

Nei versetti 7-10 di Giovanni 14, Gesù dichiara che se abbiamo visto lui, abbiamo visto il Padre, indicando che lui e il Padre sono così vicini che vedere e sentire uno è come vedere e sentire l’altro. La Deità quindi è come una coppia sposata che sta insieme da una vita in cui ognuno sembra quasi sapere quello che l’altro sta pensando, ma infinitamente di più dato che sono insieme dall’eternità. L’unicità e la pluralità all’interno del matrimonio riflette l’unicità e la pluralità all’interno della Deità. Quattro volte il Nuovo Testamento cita Genesi 2:24 dicendo che nel matrimonio i due «saranno una stessa carne» (Matteo 19:5; Marco 10:8; 1 Corinzi 6:16; Efesini 5:31). In una famiglia sana, né il marito né la moglie perdono la loro individualità, ma uniscono le loro vite per formare una nuova unità. Così il Padre, il Figlio e lo Spirito Santo sono ognuno una personalità distinta eppure sono uniti insieme come una cosa sola. «Ci sono tre persone viventi nel trio celeste; nel nome di queste tre grandi potenze — il Padre, il Figlio e lo Spirito Santo — quelli che ricevono Cristo mediante la fede sono battezzati, e quelle potenze collaboreranno con i sudditi ubbidienti del cielo nei loro sforzi per vivere la nuova vita in Cristo». (Evangelism, p. 615) Quelli che negano le tre persone viventi nel trio celeste si perdono la piena bellezza della natura di Dio. È solo nella pluralità di Dio che possiamo vedere l’entità della sua natura generosa. Nessuna persona nella Deità esiste per servire se stessa. Ognuna è concentrata a servire l’altro.

La vicinanza tra Gesù e il Padre descritta in Giovanni 14:7-10 è lo stesso tipo di intimità che Gesù vuole che i suoi seguaci abbiano con lui e con lo Spirito Santo (vv. 17, 18). Lo Spirito Santo è mandato per continuare l’opera iniziata da Gesù. «Lo Spirito Santo è il Consolatore, nel nome di Cristo. Egli personifica Cristo, pur essendo una personalità distinta». (Manuscript Releases, vol. 20, p. 324) Come il Padre e il Figlio, lo Spirito Santo ha diversi titoli nella Bibbia. Il versetto 17 lo descrive come lo Spirito della verità, un nome che appare di nuovo in Giovanni 15:26 e 16:13. Questo titolo evidenzia chiaramente il ruolo dello Spirito Santo nell’insegnare, convincere e ricordare la verità alla gente. Come Gesù è venuto per portare la verità (Giovanni 1:14), lo Spirito promette di continuare nel ministero della verità.

Gesù vuole anche che i suoi discepoli vivano la vicinanza con il Padre. Il versetto 23 promette l’attenzione speciale del Padre verso quelli che ricambiano il suo amore. Egli desidera dimorare in noi e risiedere con noi. Che un Dio santo desideri abitare con dei mortali peccatori come noi sarà per noi argomento di studio e lode per tutta l’eternità!

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`Quali sono alcuni modi in cui possiamo interagire con ogni membro della Deità?`