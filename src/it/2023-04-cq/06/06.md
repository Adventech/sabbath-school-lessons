---
title:  Lo scopo della chiesa
date:   09/11/2023
---

### inSight

«La chiesa deve operare in favore della salvezza dell’uomo. Essa è stata organizzata per servire; la sua missione consiste nel portare il Vangelo al mondo; il suo scopo è quello di riflettere nel mondo la pienezza e la perfezione della natura divina. I suoi membri, che Dio ha chiamato dalle tenebre alla sua meravigliosa luce, devono rivelarne la gloria. La chiesa è depositaria della ricca grazia di Dio. Non a caso sarà proprio tale grazia a mostrare l’amore di Dio in modo pieno e definitivo perfino ai “principati e alle potenze nei luoghi celesti” (Ef 3:10)...

La chiesa è una fortezza divina, una città di rifugio che Dio ha posto in un mondo in rivolta. Tradirla significa essere sleali nei confronti di Colui che ha acquistato l’umanità con il sangue del suo unico Figlio. La chiesa terrena è formata da persone sincere, che fino dai suoi albori hanno svolto il loro compito di sentinelle del Signore. Tali persone non hanno mai smesso di testimoniare e di dare i loro messaggi di avvertimento. E quando costoro dovevano lasciare il campo, altri li sostituivano nella loro missione. Dio ha stretto un patto con questi testimoni unendo la chiesa terrena a quella celeste. Egli ha inviato angeli per servire la sua chiesa ed essa non sarà travolta dalle forze del male.

Nei secoli bui, in tempi di persecuzione e lotta, Dio ha sostenuto la chiesa. Colui che non è stato sorpreso dalle ombre che l’hanno oscurata conosce tutte le forze che si levano per ostacolarla. Infatti tutto ciò che egli ha predetto si è verificato. Attraverso il suo Spirito i profeti hanno annunciato gli eventi futuri. Tutti i suoi frutti si adempiono e nessuna potenza malefica può permettersi di cancellare la legge che regola il governo divino dell’universo. La verità trionfa sempre sui suoi oppositori perché Dio, oltre a ispirarla, la difende da ogni possibile contraffazione.

Il compito della chiesa di Dio, anche durante i secoli più bui, è stato quello di essere un punto di riferimento per chiunque fosse interessato a conoscere le dottrine celesti. Anche se può apparire debole e imperfetta, la chiesa è oggetto della massima cura di Dio. Egli prende piacere nel rivelare, attraverso la chiesa, la sua grazia, provando in essa l’effetto di una potenza che può trasformare i cuori».–Ellen White, Gli uomini che vinsero un impero , pp. 7, 8

**Sul quaderno**

`Dopo lo studio del capitolo di questa settimana, quali sono delle applicazioni personali per la tua vita?`

`Quali sono alcune applicazioni pratiche che devi attuare nella tua scuola, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`