---
title:  La mano destra
date:   23/11/2023
---

### inSight

«Il 10 dicembre 1871 mi è stato mostrato, ancora una volta, che la riforma sanitaria è parte integrante della grande opera grazie alla quale il popolo di Dio sarà pronto per il ritorno del Signore. Essa è per il messaggio del terzo angelo ciò che la mano è per il corpo. L’uomo non ha tenuto in considerazione i principi del decalogo, ma il Signore non può punire i trasgressori senza aver prima inviato un messaggio di avvertimento. Il terzo angelo proclama questo messaggio. Se gli uomini avessero sempre ubbidito al decalogo, uniformando la propria vita ai principi che vi sono contenuti, la maledizione della sofferenza non avrebbe colpito il mondo come avviene oggi...

Oggi l’ignoranza non è una scusa per la trasgressione della legge. La luce brilla con chiarezza e nessuno è obbligato a rimanere ignorante, poiché Dio stesso istruisce l’uomo. Tutti sono tenuti davanti a Dio, adempiendo un sacro dovere, a prendere in considerazione la sana filosofia di vita e l’esperienza autentica che egli mette a disposizione dell’uomo attraverso la riforma sanitaria. Egli desidera che l’importante tema della riforma sanitaria sia ben valutato e tutti siano vivamente incoraggiati ad approfondirlo; infatti è impossibile per uomini e donne condizionati da tutte le loro abitudini sregolate, malsane ed irritanti per il cervello, riuscire a distinguere la sacra verità che deve santificarli, affinarli, nobilitarli e prepararli per entrare a far parte della società del cielo, nel regno di gloria...

L’apostolo Paolo esorta i membri di chiesa: “Vi esorto dunque, fratelli, per la misericordia di Dio, a presentare i vostri corpi in sacrificio vivente, santo, gradito a Dio; questo è il vostro culto spirituale” (Rm 12:1). Questo significa che gli esseri umani possono rovinare i loro corpi cedendo a tentazioni malsane. Una volta scivolati sulla china dell’empietà, è difficile per loro essere degli adoratori in spirito e risultare degni del cielo. Se l’uomo vuole aggrapparsi alla luce che Dio, nella sua misericordia, gli ha inviato attraverso la riforma sanitaria, sarà santificato dalla verità e preparato per la vita eterna. Ma se disdegna questa luce e vive nella disubbidienza alle leggi della natura, dovrà pagarne il prezzo». (Ellen White, Consigli su cibi e alimentazione, pp. 54, 55)

«L’aria pura, la luce del sole, l’astinenza da bevande alcoliche, il riposo, l’esercizio fisico, una dieta adeguata, l’uso dell’acqua e la fiducia nella potenza divina sono i veri rimedi. Tutti dovrebbero conoscere le caratteristiche dei rimedi naturali e il modo in cui vanno usati».

«Tutto ciò che riduce le nostre forze fisiche, indebolisce anche lo spirito e la facoltà di distinguere il bene dal male. In tali condizioni, saremo sempre meno in grado di scegliere il bene e discernere la giustizia».

«Fra la mente e il corpo intercorre una misteriosa e anche meravigliosa relazione: la prima agisce sul secondo e viceversa. Il primo scopo della vita deve essere quello di conservare l’organismo in buona salute, di svilupparne le energie affinché ogni parte di questa macchina vivente possa funzionare armoniosamente. Trascurare il corpo equivale a trascurare la mente. Dio non può essere glorificato dai suoi figli se essi hanno un corpo malato e una mente debilitata».

**Sul quaderno**

`Dopo lo studio del capitolo di questa settimana, quali sono delle applicazioni personali per la tua vita?`

`Quali sono alcune applicazioni pratiche che devi attuare nella tua scuola, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`