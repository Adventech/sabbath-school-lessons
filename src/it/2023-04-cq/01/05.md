---
title:  Un ritardo doloroso
date:   04/10/2023
---

### inVite

Gesù è lo sposo nella parabola. Desidera unirsi alla sua sposa: la chiesa, te. Non c’è nulla che Gesù desideri di più che portare i suoi figli in cielo. Questo ritardo è qualcosa che addolora il cuore di Dio, forse più di quanto rattristi noi. Il brano di questa settimana usa l’esempio della celebrazione di un matrimonio per illustrare le difficoltà affrontate dalla chiesa in attesa. A nessuno piace un matrimonio in ritardo. Gli ospiti diventano irrequieti, lo sposo diventa agitato e la sposa diventa ansiosa. Aspettare un evento a lungo atteso può essere una tortura. È per questo che la parabola delle dieci vergini illustra così bene lo sconvolgimento emotivo che la chiesa affronta. Aspettare è difficile per tutti.

Il fraintendimento della Bibbia risultò in una dolorosa delusione per la chiesa in attesa nel 1844. Gli eventi del 22 ottobre, che sono diventati noti come la grande delusione, frantumarono il movimento millerita. I milleriti avevano una comprensione della Scrittura, ma quando la loro fede fu messa alla prova, non era radicata abbastanza in profondità per sorreggerli e la maggior parte di essi rinunciarono alla speranza nel ritorno imminente di Gesù.

Proprio come in Matteo 25, ai milleriti serviva dell’olio in più per le loro lampade dopo aver aspettato fino alla loro ora più buia; la loro mezzanotte. Dalla loro esperienza possiamo vedere che l’olio non è cedibile. Quando la crisi colpisce nessuno può prendere in prestito da un amico la fiducia in Dio. Tutti devono vivere la propria fede. Gesù offre gratuitamente la salvezza a tutti, ma si aspetta che ognuno di noi individualmente si sottometta a lui e sviluppi il carattere di Cristo nella propria vita. Come Gesù aveva un ruolo nella salvezza che solo lui poteva svolgere, anche noi dobbiamo svolgere la nostra parte: dobbiamo sottometterci completamente a Cristo e permettergli di agire liberamente nella nostra vita. Il carattere che è stato trasformato dallo Spirito Santo (Romani 8:13) non è qualcosa che si possa condividere con gli altri. Possiamo condividere l’amore di Dio ed essere una luce nel mondo in questo periodo buio, ma il carattere non è cedibile. Presto il grido, «Ecco arriva lo sposo» (Matteo 25:6) si leverà nel mondo. Come chiesa in attesa e in attività, dobbiamo dimorare quotidianamente in Cristo nel presente in modo da essere pronti al suo arrivo. Possiamo essere preparati solo quando l’olio dello Spirito Santo riempie il nostro cuore e plasma il nostro carattere ogni giorno.

Mentre le dieci vergini dormivano, nessuno poteva vedere la differenza tra quelle avvedute e quelle stolte. La differenza fu rivelata solo nel momento della crisi. Quanti di noi nella chiesa sembrano a posto dal di fuori ma mancano dell’opera personale dello Spirito Santo nella nostra vita quotidiana? Forse la crisi reale avviene prima dell’emergenza. Forse i momenti di normalità e di prosperità sono i più pericolosi. Ora, mentre le cose sono ancora piuttosto normali, è il momento di lasciare che lo Spirito Santo entri in ogni angolo della nostra vita così che quando sarà rivelato il carattere delle persone, si vedrà il Cristo vivente in noi.

**Sul quaderno**

Medita ancora sul brano principale e cerca dov’è Gesù.

`Come pensi che si senta Gesù nell’essere percepito come in ritardo per la sua celebrazione?`

`Come vedi Gesù diversamente o nuovamente?`

`Risposta alla preghiera:`