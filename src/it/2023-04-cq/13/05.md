---
title:  Uscire dalla nostra zona di comfort
date:   27/12/2023
---

### inVite

Le parole conclusive di Gesù in Matteo sono riecheggiate attraverso i secoli, ispirando innumerevoli generazioni di cristiani a vivere pericolosamente, rischiare tutto e portare il vangelo verso nuove frontiere. I suoi viaggi coprirono un’area geografica relativamente piccola su distanze che oggi sarebbero percorribili in meno di due ore di macchina, eppure disse ai suoi discepoli di andare da tutti i popoli del mondo. Questa indicazione ci dice che si aspettava che i suoi discepoli estendessero l’opera più lontano di quanto avesse fatto lui durante la sua vita sulla terra (cfr. Giovanni 14:12).

Un leader spesso viene giudicato dal suo lascito, e l’opera che la chiesa ha compiuto da quando Gesù se n’è andato mostra l’impatto duraturo che continua ad avere oggi. L’opera missionaria che è stata svolta nel corso dei secoli è una dimostrazione della potenza del messaggio. Sono stati fatti innumerevoli sacrifici, molti hanno dato la loro vita per spingere il vangelo verso aree nuove che non erano mai state raggiunte.

Gesù passò molto tempo nel ministero pubblico, ma passò ancora più tempo semplicemente vivendo con i suoi discepoli, insegnando loro e preparandoli per questa missione globale. Con il ministero di discepolato Gesù ha dimostrato l’importanza di pianificare per il futuro. È importante formare e attrezzare gli altri, che potrebbero avere meno esperienza o talento naturale, per agire come futuri leader all’interno del movimento. In un certo senso, la chiesa sta correndo una staffetta in cui ogni corridore deve prepararsi a passare il testimone della responsabilità al corridore successivo. Forse la cosa più importante che dei fondatori di chiese, missionari, predicatori, amministratori e responsabili di chiesa locali di successo possano fare è condividere la responsabilità con la generazione successiva ed essere per loro dei mentori nell’opera.

Non dobbiamo mai dimenticare che l’opera che ci è stata affidata non riguarda i conseguimenti umani. La nostra opera è l’opera del cuore. Gesù dichiarò in Matteo 22:37 che il comandamento più grande è: «Ama il Signore Dio tuo con tutto il tuo cuore, con tutta la tua anima e con tutta la tua mente». Dobbiamo amare Dio con tutto il nostro essere, e questo dovrebbe ricordarci che la conoscenza da sola non basta; abbiamo bisogno di un risveglio quotidiano del nostro cuore per poter condividere fedelmente la Parola di Dio. Questo battesimo quotidiano dello Spirito Santo risulta in una relazione molto intima con Dio costruita sulla fiducia e una vicinanza amorevole. Quando la nostra fiducia in Dio diventa più profonda, saremo ispirati a vivere sul filo del rasoio. I discepoli certamente acquisirono audacia quando viaggiarono verso nuove frontiere in Europa, Africa e Asia, tutti tranne uno di loro morirono da martiri.

Dio quali rischi ti sta chiamando a prendere? Come ti sta chiamando a partecipare alla sua opera, che sia a casa o in un luogo distante? Ti esorto a non tardare, anche se la sua chiamata ti porta fuori dalla tua zona di comfort e in un’area difficile. Dio provvederà a te. La nostra chiesa fu fondata con un impegno totale a Gesù, alla sua missione e al suo messaggio, e l’opera terminerà con altrettanto impegno. Dio sta cercando persone che gli sono totalmente devote. Uscirai?

**Sul quaderno**

Medita ancora sul brano principale e cerca dov’è Gesù.

`Quali sono alcuni modi per iniziare in piccolo quando si tratta di andare a condividere il vangelo?`

`Quali sono alcune scuse che si tendono a trovare quando leggiamo il grande mandato? Tu quali scuse trovi?`

`Quali sono alcuni modi per trovare opportunità missionarie, sia nella tua comunità sia all’estero?`

`Come vedi Gesù diversamente o nuovamente?`

`Risposta alla preghiera:`