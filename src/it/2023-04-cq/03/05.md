---
title:  Dare è vivere
date:   18/10/2023
---

### inVite

Il sabato è davvero uno dei doni migliori di Dio all’umanità. È un periodo di tempo dedicato all’unione con lui, alla comunione fraterna con gli altri credenti e al servizio altruista al nostro Maestro. Le nostre relazioni terrene molto spesso vengono messe alla prova in questa vita, e allo stesso modo il nostro amore per Dio e il nostro impegno verso di lui vengono messi alla prova con il sabato. Gesù chiese tre volte a Pietro se lo amasse, e ci fa la stessa domanda oggi attraverso il sabato: amiamo Dio più delle opinioni di quelli che non condividono le nostre convinzioni? Lo amiamo più della nostra famiglia che potrebbe non essere d’accordo con noi? Lo amiamo più del nostro lavoro e dei nostri svaghi?

Isaia evidenzia che il sabato è vivere una vita orientata verso l’esterno in cui diamo la priorità ad amare Dio e gli altri. Lo stile di vita e l’adorazione descritti da Isaia 58 sono quello che Gesù ha mostrato all’umanità quando era sulla terra. Gesù incarnava il vero spirito del sabato ogni volta che serviva gli altri, soprattutto quando sceglieva di guarire i malati di sabato.

In Isaia 58:6, 7, Gesù chiede a Israele di fare otto cose per far brillare la loro luce. Nessuna di queste otto cose è difficile da fare, ma quello potrebbe essere il problema. A volte troviamo più semplice svolgere un compito «difficile» per Gesù piuttosto che uno semplice che si trova vicino. Cristo chiese loro di dare da mangiare agli affamati e far entrare i poveri nelle loro case in modo che quando avessero pregato il Signore avrebbe risposto (v. 9). A volte andiamo dall’altra parte della terra per parlare alla gente di Gesù quando non abbiamo neanche parlato con i nostri vicini di casa. Gesù mette alla prova questo atteggiamento. Quando ascoltiamo i pianti dei poveri e serviamo i loro bisogni stiamo facendo per i poveri quello che speriamo Dio farà per noi quando lo chiamiamo. Troppo spesso ci comportiamo come bambini viziati che richiedono molto dai loro genitori ma non sono disposti ad aiutare con le faccende domestiche. Dio è desideroso di rispondere alle nostre preghiere e di benedirci in abbondanza, ma quelle benedizioni non ci faranno del bene se non ascoltiamo i bisogni degli altri e se non condividiamo le benedizioni di Dio con loro. Il vero significato del sabato coglie uno stile di vita orientato verso l’esterno in cui siamo aperti a ricevere le benedizioni più piene di Dio e siamo desiderosi di condividerle con le persone che ci circondano.

Il modo in cui viviamo tutta la settimana è parte di come adoriamo, perché vivendo in ubbidienza alla volontà di Dio sperimentiamo la gioia più pura. La parola «delizia» viene usata due volte alla fine di Isaia 58 in netto contrasto con la ricerca del proprio piacere. Dio non vuole limitare la nostra gioia; vuole che proviamo la delizia della vera osservanza del sabato che non solo nutre un legame intenso con lui ma anche uno spirito generoso verso gli altri.

**Sul quaderno**

Medita ancora sul brano principale e cerca dov’è Gesù.

`In quali modi vediamo Gesù trovare delizia nella sua esperienza del sabato?`

`Come vedi Gesù diversamente o nuovamente?`

`Risposta alla preghiera:`