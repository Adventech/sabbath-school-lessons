---
title:  Adorazione autentica
date:   16/10/2023
---

### inTerpret

Isaia 58 evidenzia aspetti del sabato che Apocalisse in seguito approfondisce. È sia un riposo sia una prova del nostro amore per Dio e delle nostre motivazioni nell’adorazione, nel servizio e nell’ubbidienza. Osservare fedelmente il sabato ogni settimana a scapito di altre opportunità del finesettimana dimostra il nostro impegno a mettere Dio al di sopra di ogni altra considerazione. Attraverso l’osservanza del sabato, gli altri possono vedere che la nostra devozione a Dio ha la priorità sugli sport, le feste, il lavoro o addirittura la famiglia. Osservare il sabato come giorno di riposo piuttosto che un altro giorno mostra la fiducia che abbiamo messo nella supremazia della Parola di Dio al di sopra di ogni forma di tradizione e autorità umana.

Sfortunatamente, non sembra che Israele avesse davvero colto quello che Isaia stava cercando di insegnare loro sul vero significato del sabato dato che reagirono con ostilità quando Gesù fece delle guarigioni di sabato molti anni dopo (Luca 14:1-6; Giovanni 5:1-18). Anche il popolo di Dio dei tempi della fine deve reimparare i principi fondamentali dell’osservanza del sabato, come il suo significato completo e come possiamo viverlo correttamente in modo da poter spiegare la sua importanza agli altri.

Dio desidera che siamo autentici in tutto quello che facciamo. Gli israeliti avevano perso quell’autenticità, soprattutto quando si trattava del sabato. Erano impegnati a svolgere la parte esteriore (Isaia 58:3, 4), che spesso è lo scheletro o la struttura della religione, ma avevano permesso alle loro azioni di diventare la totalità della loro fede. Erano diventati ciechi alla realtà di chi fossero veramente e quella mancanza di consapevolezza è il deterrente più grande all’autenticità che Dio cerca.

Isaia 58:6, 7 presenta una soluzione che fornisce l’antidoto spirituale alle loro forme di religione vuote, morte. Questa soluzione, un nuovo digiuno, include un ministero orientato verso l’esterno, che Israele aveva trascurato. Le loro case dovevano essere luoghi di guarigione per chi era oppresso, affamato, emarginato e povero. Gesù reiterò molte delle stesse osservazioni ai suoi discepoli in Matteo 25, dove sottolineò l’importanza di come avevano trattato «uno di questi minimi». Il commentario di Ellen White nella Speranza dell’uomo dice: «Quando tutti saranno riuniti davanti a lui, divisi in due classi, il loro destino sarà stabilito sulla base di quello che avranno fatto o trascurato di fare per lui nella persona del povero e del sofferente».– p. 488. Osservare il sabato mentre si trascura di alleviare la sofferenza e il dolore è una cosa superficiale e vuota agli occhi di Dio; non significa niente per lui.

I versetti 13 e 14 affrontano direttamente l’osservanza pratica del sabato menzionando tre cose che dovremmo evitare di fare nel giorno sacro: seguire le nostre vie, fare i nostri affari e discutere le nostre cause. In breve: non essere egoista. Il sabato vuol dire prendere l’abitudine di svolgere un servizio amorevole a Dio e agli altri, perché è questo tipo di osservanza del sabato che piace a Dio, ed è questo tipo di osservanza del sabato che trasformerà il nostro cuore e sradicherà il peccato.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato Isaia 58? Quali parti sono difficili?`

`Quali altri principi e conclusioni trovi?`

`In quali modi semplicemente la pratica di andare in chiesa, a volte tutto il giorno, e stare a sedere ad ascoltare i servizi non costituisce la vera adorazione del sabato?`

`Se Isaia 58:3, 4 fossero scritti personalmente per te oggi, quali tipi di servizio religioso sarebbero elencati al posto del digiuno?`