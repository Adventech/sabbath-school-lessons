---
title:  L’amore immutabile di Dio
date:   02/11/2023
---

### inSight

«All’inizio Lucifero aveva diffuso le sue insinuazioni in modo da non risultare compromesso in prima persona; ora accusava tutti quegli angeli che non era riuscito a coinvolgere di essere indifferenti al bene delle altre creature: li accusava proprio di quello che egli stesso stava compiendo. Il suo scopo era infatti di spingerli a dubitare delle intenzioni di Dio. Questa semplice verità venne avvolta nel mistero: nella sua abile mistificazione Satana riuscì a sovvertire le più chiare affermazioni dell’Eterno. Il prestigio della sua posizione, così vicina a Dio, diede maggior forza alle sue proteste.

Il Creatore aveva sempre agito in base alla verità e alla giustizia: Satana si avvaleva invece dell’adulazione e dell’inganno. Egli aveva cercato di deformare il senso delle parole di Dio, ponendo sotto una falsa luce i princìpi ispiratori dell’autorità divina: Dio era ingiusto nell’imporre agli angeli delle leggi; la sua richiesta di sottomissione e ubbidienza aveva come scopo principale l’autoesaltazione. Con queste affermazioni, Satana tentava di apparire come il difensore del bene nell’universo. Era quindi necessario dimostrare a tutti gli abitanti del cielo e degli altri pianeti la giustizia del governo di Dio e la perfezione della sua legge. Il vero carattere dell’usurpatore e i suoi reali obiettivi dovevano essere riconosciuti da tutti: con il tempo le sue azioni malvage avrebbero rivelato la verità.

Nelle sue affermazioni, Lucifero attribuì al malgoverno di Dio il diffondersi della discordia e del male che egli stesso aveva causato. Il suo scopo dichiarato sembrava essere la riforma dell’ordinamento stabilito da Dio; per questo motivo il Signore permise che il capo della rivolta arrivasse a manifestare la vera natura delle sue rivendicazioni e gli effetti dello stravolgimento delle leggi divine. Dovevano essere i fatti a condannare Satana. Egli aveva sempre affermato di non essere un ribelle: l’universo intero doveva assistere al suo smascheramento.

Con saggezza, Dio non distrusse Satana neppure quando fu cacciato dal cielo. Poiché egli accetta solo un’ubbidienza basata sull’amore, il legame che lo univa a ogni creatura doveva fondarsi sulla fiducia nella giustizia e nella bontà dei suoi propositi. Gli abitanti del cielo e degli altri mondi, non potendo comprendere la natura e le conseguenze del peccato, non avrebbero considerato giusta la distruzione di Satana. Se fosse stato eliminato subito, molti avrebbero servito Dio per paura e non per amore. Il suo ascendente non sarebbe stato del tutto neutralizzato e lo spirito della rivolta avrebbe continuato a diffondersi. Per tutelare, in eterno, il bene dell’intero universo, egli doveva avere la possibilità di realizzare pienamente le sue intenzioni, affinché tutti potessero constatare la falsità delle sue accuse contro il governo divino. Solo così si sarebbe confermata in maniera inequivocabile e definitiva la validità della giustizia, della misericordia di Dio e dell’immutabilità della sua legge».–Ellen White, Patriarchi e profeti, pp. 28, 29.

**Sul quaderno**

`Dopo lo studio del capitolo di questa settimana, quali sono delle applicazioni personali per la tua vita?`

`Quali sono alcune applicazioni pratiche che devi attuare nella tua scuola, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`