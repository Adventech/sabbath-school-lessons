---
title:  Il tempio in cielo
date:   12/10/2023
---

### inSight

«Il tema del santuario fu la chiave che svelò il mistero della delusione del 1844. Lo studio di questo soggetto rivelò un complesso sistema di verità, unito e armonico, dal quale risultava che la mano di Dio aveva diretto il grande movimento avventista. Esso, inoltre, indicò la posizione e la missione del popolo di Dio, segnalando le sue attuali responsabilità. Così come i discepoli di Gesù dopo quella notte terribile, caratterizzata dall’angoscia e dalla delusione, furono lieti di rivedere il Signore, nello stesso modo si rallegrarono coloro che avevano atteso in fede il suo ritorno. Essi, che avevano sperato di vederlo ritornare in gloria, profondamente delusi, avevano perso di vista Gesù e avevano esclamato come Maria al sepolcro: “... Hanno tolto il Signore… e non sappiamo dove l’abbiano messo” (Gn 20:2). Ora lo ritrovavano nel luogo santissimo, in qualità di Sommo Sacerdote, che presto sarebbe apparso come Re e Liberatore. La luce del santuario illuminava il passato, il presente e il futuro. Sapevano che Dio li aveva guidati con la sua infallibile provvidenza. Anche se, come i primi discepoli, non avevano capito la portata del messaggio che era stato loro affidato, esso era esatto da ogni punto di vista. Proclamandolo, avevano adempiuto il piano di Dio e per il Signore la loro opera non era stata inutile. Rigenerati per “una speranza viva” si rallegravano “di gioia ineffabile e gloriosa” (1 Pt 1:3,8)

Sia la profezia di Daniele 8:14: “... Fino a duemila trecento sere e mattine; poi il santuario sarà purificato” sia il messaggio del primo angelo: “... Temete Dio e dategli gloria perché è giunta l’ora del suo giudizio...” (Ap 14:7) sottolineavano il ministero di Gesù nel luogo santissimo e il giudizio investigativo e non la sua venuta per la redenzione del suo popolo e la distruzione degli empi. L’errore non era relativo al calcolo del periodo profetico, ma alla natura dell’evento che doveva verificarsi alla fine dei 2.300 giorni. A causa di questo errore, i credenti avevano provato un’amara delusione; ma tutto ciò che era stato annunciato dalla profezia e tutto ciò che avevano promesso le Scritture, si era realizzato. Proprio nel momento in cui si lamentavano delle loro speranze infrante, si era verificato l’evento predetto dal messaggio, evento che doveva realizzarsi prima del ritorno del Signore per premiare i suoi servitori.

Gesù non era venuto sulla terra, come essi avevano pensato ma era entrato nel luogo santissimo del santuario in cielo. Il profeta Daniele lo presenta mentre si dirige verso l’Eterno (Antico dei giorni, Diodati o Vegliardo, Luzzi, ndt): “Io guardavo, nelle visioni notturne, ed ecco venire sulle nuvole del cielo uno simile a un figlio d’uomo; egli giunse fino al vegliardo e fu fatto avvicinare a lui” (Dn 7:13)».–Ellen White, Il gran conflitto, pp. 363, 364.

**Sul quaderno**

`Dopo lo studio del capitolo di questa settimana, quali sono delle applicazioni personali per la tua vita?`

`Quali sono alcune applicazioni pratiche che devi attuare nella tua scuola, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`