---
title:  Segui il modello
date:   08/10/2023
---

### inGest

La convinzione prima del 1844 era che il santuario fosse sulla terra. William Miller aveva identificato sette possibili santuari nella Bibbia: Gesù, Giuda, il cielo, il tempio di Gerusalemme nel complesso, il luogo santissimo all’interno del tempio di Gerusalemme, la terra e i santi. Concluse che l’unico che aveva chiaramente bisogno di essere purificato era la terra. Nonostante la sua profonda delusione nel 1844, Miller non perse mai la speranza nel ritorno imminente di Gesù. Morì nel 1849 credendo ancora ferventemente. Nei suoi ultimi anni aveva perso la vista e non era più in prima linea nei continui avanzamenti dottrinali, ma aveva servito fedelmente il suo ruolo nel movimento dell’avvento. Anche se William Miller non accettò mai completamente gli insegnamenti del santuario celeste e del sabato, Ellen White scrisse che Dio lo risusciterà alla seconda venuta.– Primi scritti, p. 231. È un buon promemoria che Dio è paziente e misericordioso con ognuno di noi e che ci ritiene responsabili solo per le verità che conosciamo.

A mano a mano che il movimento si sviluppò, Ebrei 8 e 9 diventarono fondamentali per la loro comprensione del santuario e di Daniele 8:14. Ebrei 9 rivela che ci sono due santuari: uno sulla terra (vv. 1, 2) e uno in cielo (v. 11) ed Ebrei 8:2 mostra che Gesù è un ministro nel vero tabernacolo, che fu costruito dal Signore, non dall’uomo. Ebrei 8:4, 5 rivela che il ministero sacerdotale nel santuario terreno rispecchia il ministero del nostro Sommo Sacerdote nel santuario celeste.

Il collegamento tra il santuario celeste e quello terreno è affascinante; il santuario terreno è uno specchio per il suo corrispondente celeste e fa luce su ciò che avviene lì. Il santuario terreno aveva due tipi di servizi: quello quotidiano e quello annuale (Ebrei 9:6, 7). I sacerdoti entravano nel luogo santo ogni giorno con il sangue di vari sacrifici, ma il sommo sacerdote entrava nel luogo santissimo solo una volta all’anno nel giorno dell’espiazione, che era una giornata per la purificazione del tempio e per l’espiazione dei peccati dell’intera nazione (v. 7). Come nostro Sommo Sacerdote, Gesù è entrato nel luogo santissimo del santuario celeste con il suo sangue per coprire i peccati del mondo una volta per tutte (v. 12). I riferimenti al santuario celeste nel Nuovo Testamento rimandano ai servizi del santuario terreno, dandoci un’immagine più chiara del ministero di Gesù come sommo sacerdote in cielo.

Sarebbe stato un privilegio emozionante essere uno dei pionieri che capì cosa fosse successo veramente il 22 ottobre 1844. Quando i credenti stavano cercando sinceramente di comprendere i loro errori e gestire la loro delusione, Dio li guidò verso una comprensione più profonda, ampia e completa del vangelo e della Bibbia, come farà per noi se ci affidiamo alla sua Parola con lo stesso atteggiamento di diligenza.

**Sul quaderno**

Torna al testo che hai scritto e studia il brano.

* Cerchia le parole/frasi/idee ripetute
* Sottolinea le parole/frasi che sono importanti e hanno significato per te
* Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare la memorizzazione.

` `

`In che modo Ebrei 8 e 9 dimostrano che Gesù sta servendo in un santuario celeste?`

`Cosa impariamo di Dio vedendo la sua misericordia verso persone che imparano lentamente gli insegnamenti biblici?`