---
title:  Lezione
date:   30/11/2023
---

### inSight
Innalzare il Salvatore

«Il Signore nella sua grande misericordia ha mandato un prezioso messaggio al suo popolo servendosi di E. J. Waggonner e A. T. Jones, due anziani di chiesa<sup>1</sup>. Questo messaggio ha lo scopo di innalzare davanti a tutti il Salvatore che si è sacrificato per i peccati del mondo. È un messaggio che presenta la giustificazione per fede e invita il popolo ad accettare la giustizia di Cristo che si manifesta con l’ubbidienza a tutti i comandamenti di Dio. Molti hanno perso di vista Gesù e hanno bisogno di riconsiderare la sua persona, i suoi meriti e il suo immutabile amore per la famiglia umana. Egli ha pieni poteri e può servirsene per fare doni, tra cui ce n’è uno di valore inestimabile e cioè il dono della sua giustizia per l’essere umano disperato. È questo il messaggio che Dio ha ordinato di dare al mondo. È il messaggio del terzo angelo che deve essere proclamato a gran voce e accompagnato da un’abbondante effusione dello Spirito Santo». (Ellen White, Ultimi giorni, pp. 116, 117)

«Il Salvatore esaltato deve apparire nella sua opera efficace come l’Agnello immolato, seduto sul trono, per dispensare le inestimabili benedizioni del patto, i benefici che ha acquistato con la sua morte per ogni persona che credesse in lui. Giovanni non poteva esprimere quell’amore a parole; era troppo profondo, troppo vasto; invita la famiglia umana a contemplarlo. Cristo sta intercedendo per la chiesa nei tribunali celesti, difendendo quelli per cui ha pagato il prezzo della redenzione con il proprio sangue vitale. I secoli non possono diminuire l’efficacia di questo sacrificio espiatorio. Il messaggio della sua grazia doveva essere dato alla chiesa in modo chiaro e distinto, così che il mondo non dicesse più che gli avventisti del settimo giorno parlano molto della legge, ma non insegnano e non credono in Cristo.

L’efficacia del sangue di Cristo doveva essere presentata alle persone con freschezza e potenza, così che la loro fede potesse afferrare i suoi meriti. Come il sommo sacerdote aspergeva il sangue caldo sul propiziatorio mentre la nube profumata di incenso saliva davanti a Dio, così mentre confessiamo i nostri peccati e invochiamo l’efficacia del sangue espiatorio di Cristo le nostre preghiere devono salire al cielo, con il profumo dei meriti del carattere del nostro Salvatore. Nonostante la nostra indegnità, dobbiamo sempre tenere a mente che c’è qualcuno che può togliere il peccato e salvare il peccatore. Dio rimuoverà ogni peccato riconosciuto davanti a lui con cuore contrito. Questa fede è la vita della chiesa. Come il serpente fu innalzato nel deserto da Mosè, e tutti quelli che erano stati morsi dai serpenti di fuoco furono invitati a guardarlo e vivere, così anche il Figlio d’uomo deve essere innalzato, affinché “chiunque crede in lui non perisca, ma abbia vita eterna”». (Ellen White, Testimonies to Ministers and Gospel Workers, p. 92)

**Sul quaderno**

`Dopo lo studio del capitolo di questa settimana, quali sono delle applicazioni personali per la tua vita?`

`Quali sono alcune applicazioni pratiche che devi attuare nella tua scuola, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`

---

<sup>1</sup> Ellen White lo scrisse nel 1896 prima che Jones e Waggoner si allontanassero dalla fede. Qui non sta abbracciando tutto ciò che pubblicarono nella loro vita.