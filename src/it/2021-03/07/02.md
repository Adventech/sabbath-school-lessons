---
title:  Affrontare il passato
date:  08/08/2021
---

Alla fine, le cose vanno nel verso giusto per Giuseppe, il quale, dopo avere interpretato i sogni del faraone (Genesi 41), non solo esce di galera, ma viene nominato primo ministro d’Egitto. Si sposa e ha due figli (vv. 50-52). I granai egiziani sono pieni e l’annunciata carestia è cominciata. Poi, un giorno, i fratelli di Giuseppe arrivano in Egitto.

`Leggere in Genesi 42:7-20 la narrazione del primo incontro tra Giuseppe e i suoi fratelli. Perché questa trama elaborata? Qual era lo scopo di Giuseppe durante quel primo incontro?`

Giuseppe è potente e si potrebbe vendicare dei suoi fratelli senza doversi giustificare. Ma egli non si preoccupa della ritorsione, quanto degli altri suoi familiari rimasti a casa. È preoccupato per suo padre. È ancora vivo oppure quella famiglia problematica è rimasta senza patriarca? E che ne è stato di suo fratello Beniamino? Gioia e delizia di suo padre, si trova forse nella stessa posizione che aveva avuto Giuseppe in passato? I suoi fratelli hanno riversato su Beniamino la loro pericolosa gelosia? Giuseppe si trova ora nella posizione di potersi occupare dei soggetti più vulnerabili della sua famiglia e non perde l’opportunità di farlo.

Mettere in pratica i principi biblici nelle nostre relazioni interpersonali vuol dire che non subiremo abusi e non li accetteremo. Ciascuno di noi è prezioso agli occhi di Dio. Gesù ha pagato un prezzo assoluto sulla croce per amore nostro.

`Leggere Matteo 25:41-46. Perché Gesù si è fatto personalmente carico degli abusi subiti dagli altri?`

Siamo stati acquisiti da Gesù mediante il suo sangue; giuridicamente apparteniamo a lui. Chiunque sia violento sta attaccando la proprietà di Gesù. L’abuso sessuale, la violenza fisica o psicologica non potranno mai fare parte delle dinamiche di una famiglia. Non sono affatto faccende private che possono essere risolte internamente, occorreranno un aiuto e un intervento dall’esterno. Se tu che stai leggendo (o un tuo parente) sei vittima di abusi all’interno della tua famiglia, chiedi aiuto a un professionista fidato.

`Quali sono alcuni dei principi biblici che dovresti applicare qualunque sia la difficoltà relazionale che stai vivendo nella tua famiglia?`