---
title:  Preparare il terreno
date:  09/08/2021
---

Giuseppe ha perdonato i suoi fratelli. Non sappiamo esattamente quando l’ha fatto, ma di certo molto tempo prima che loro si facessero vivi. Probabilmente, Giuseppe non avrebbe mai prosperato in Egitto se non avesse perdonato, perché la rabbia e l’amarezza avrebbero corroso il suo animo e danneggiato la sua relazione con il Signore. Diversi studi, che hanno riguardato i sopravvissuti a una tragedia per mano altrui, hanno evidenziato che per le vittime di sofferenze indicibili, il perdono ha rappresentato un elemento decisivo per guarire e riprendere in mano le proprie esistenze. Senza il perdono, noi restiamo vittime. Il perdono riguarda più noi stessi che le persone che ci hanno fatto del male. Anche se Giuseppe ha perdonato i suoi fratelli, non è disposto a ripartire da dove si erano lasciati, vale a dire dal pozzo asciutto di Dotan. Deve capire se è cambiato qualcosa.

`Leggere Genesi 42:21-24. Cosa ascolta Giuseppe di sfuggita? Cosa viene a sapere dei suoi fratelli?`

Ogni comunicazione avviene mediante un interprete e così i fratelli di Giuseppe non immaginano che egli capisca quello che dicono. Giuseppe ascolta la loro confessione. Avevano sperato che una volta liberatisi di lui non avrebbero dovuto rivelarlo al padre. Credevano che non avrebbero più dovuto fare i conti con i suoi sogni o sopportare la sua condizione di figlio preferito. Ma invece di trovare sollievo, erano stati tormentati dalla coscienza della loro colpevolezza per tutti quegli anni. Il loro gesto aveva provocato inquietudine e una paura paralizzante della punizione divina. Giuseppe è dispiaciuto per quel disagio e piange per loro. Sa che la carestia durerà ancora diversi anni, così insiste perché vadano a prendere Beniamino e lo portino con loro quando ritorneranno ad acquistare il frumento (Ge 42:20). E prende Simeone in ostaggio (v. 24).

Dopo aver constatato che Beniamino è vivo, organizza una festa durante la quale palesa la sua preferenza per il giovane fratello (43:34), per capire se i vecchi modelli della gelosia sussistono. I fratelli non mostrano segnali di invidia, ma Giuseppe conosce la loro scaltrezza. Dopo tutto, avevano ingannato una città intera (34:13) e di certo si immagina che abbiano mentito al padre circa la sua sorte (37:31-34). Architetta così un’ulteriore prova (Ge 44).

`Leggere Genesi 45:1-15. Cosa provava Giuseppe per i fratelli e quanto incise il perdono che aveva concesso loro? Quale lezione possiamo trarre?`