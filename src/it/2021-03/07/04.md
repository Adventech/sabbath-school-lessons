---
title:  Perdonare e dimenticare?
date:  10/08/2021
---

Perdonare vuol dire provare clemenza, rinunciare alla vendetta, al proprio risentimento verso un delinquente o un gruppo che agisce scorrettamente.

La dott.ssa Marilyn Armour, una terapeuta della famiglia che ha lavorato con i sopravvissuti all’olocausto, per capire come avessero fatto a dare un senso a quello che era loro accaduto, scrive: «L’idea complessiva di perdono è un atto intenzionale da parte delle vittime, non si tratta di un qualcosa che è semplicemente successo». Perdono non vuole dire che non ci saranno conseguenze, non significa consentire che una persona violenta continui a esprimere la propria indole. Vuol dire deporre nelle mani di Dio il nostro astio e il desiderio di ritorsione. In caso contrario, la rabbia, la tristezza, il rancore e l’odio acuiranno il dolore che ci ha provocato la persona (o le persone).

`Leggere Matteo 18:21-35. Cosa ci succede quando perdoniamo?`

Una delle chiavi per imparare a perdonare è senza dubbio quella che comprende il perdono che abbiamo ricevuto da Cristo. Tutti abbiamo peccato, non solo nei confronti del prossimo, ma anche di Dio. Anzi, ogni peccato è un peccato contro di lui. Tuttavia, in Gesù possiamo rivendicare il perdono completo per tutte quelle colpe e non perché ne siamo meritevoli, ma solo in virtù della grazia che Dio ci concede. Una volta afferrata questa verità sacra e assimilato nel profondo del nostro animo questo perdono, potremo iniziare a sperimentare la realtà di quello divino e a perdonare il nostro prossimo. Non lo faremo perché gli altri lo meritano, ma perché è ciò che abbiamo ricevuto da Dio e perché è ciò di cui abbiamo bisogno. E aggiungiamo: quante volte meritiamo davvero di essere perdonati?

Anche Giuseppe ha offerto una seconda possibilità per recuperare le relazioni familiari, senza rancore, senza fare pesare quello che era successo nel passato.

È quasi impossibile riallacciare i rapporti in una famiglia nella quale tutti sembrano diventati esperti nel farsi del male reciproco. Ma Giuseppe non reagisce in questo modo. Dimostra di volere andare avanti con amore e accettazione. Se avesse avuto un atteggiamento diverso, la storia sarebbe andata a finire in un altro modo, non certo così serenamente.

`Leggere Romani 4:7,8. Secondo Paolo, cosa abbiamo ricevuto in Cristo e in che misura questa straordinaria promessa dovrebbe condizionare il modo di relazionarci con chi ci ha fatto del male?`