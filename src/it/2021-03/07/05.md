---
title:  Trasformarlo nella pratica
date:  11/08/2021
---

Se voglio perdonare devo prima ammettere di essere stato ferito. Non è un passaggio semplice né scontato, perché generalmente siamo più inclini a nascondere i nostri sentimenti piuttosto che a lavorarci sopra. Riconoscere quei sentimenti non cristiani, come l’astio e la rabbia, davanti a Dio è cosa buona. Abbiamo vari esempi in tal senso nella raccolta dei Salmi. Posso sentirmi libero di dire a Dio che non mi è piaciuto quello che mi è successo o il modo in cui sono stato trattato, che mi ha fatto male o rattristato. Nella storia di Giuseppe, lo vediamo piangere quando rivede i fratelli e rivive alcune sensazioni del passato.

`Leggere Luca 23:34. Cosa ci dice l’affermazione di Gesù sulla croce circa la tempestività del perdono?`

Gesù non ha atteso che fossimo noi a chiedere perdono per primi. Non dobbiamo aspettare che chi ci ha fatto del male chieda perdono, possiamo agire anche senza che gli altri accettino la nostra offerta.

`Cosa ci insegnano i passi di Luca 6:28 e Matteo 5:44, circa il modo di relazionarsi con chi ci ha offeso?`

Il perdono, come l’amore, comincia da una scelta, non da un sentimento. Possiamo scegliere di perdonare anche se le nostre emozioni non vanno di pari passo con quella decisione. Dio sa che con le sole nostre forze è impossibile fare quella scelta, ma «ogni cosa è possibile a Dio» (Mr 10:27). Per questo ci viene detto di pregare per chi ci ha fatto del male. In alcuni casi, quell’individuo potrebbe addirittura essere già morto, ma possiamo comunque pregare per avere la capacità di perdonarlo.

Lo abbiamo detto, perdonare non è affatto agevole. Potremmo avere subìto un dolore e un danno devastanti che ci hanno ferito, paralizzato e abbattuto. Se noi lo consentiamo, la guarigione arriverà, ma se continueremo a provare tristezza, rabbia e rancore sarà molto più difficile.

La croce è l’esempio migliore di quanto sia costato a Dio perdonarci. Se il Signore lo ha fatto e ha sopportato tutto quello, pur sapendo che molti lo avrebbero comunque respinto, anche noi possiamo imparare a perdonare.

`C’è qualcuno che hai bisogno di perdonare, se non per il bene di quella persona, almeno per il tuo?`