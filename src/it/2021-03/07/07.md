---
title:  Approfondimento
date:  13/08/2021
---

«Come Giuseppe fu venduto ai mercanti dai suoi fratelli, così anche Cristo fu abbandonato ai suoi peggiori nemici da uno dei discepoli. Per la sua onestà, Giuseppe fu accusato ingiustamente e gettato in prigione; Cristo fu disprezzato e rifiutato proprio perché la sua giustizia e la sua vita di rinuncia costituivano un costante rimprovero per i peccatori. Benché egli fosse totalmente innocente, fu condannato in base a false testimonianze. La bontà e la pazienza di Giuseppe, di fronte all’ingiustizia e alla violenza, la sua propensione al perdono e la sua nobile generosità nei confronti dei fratelli rappresentano la pazienza che il Salvatore stesso manifestò nella sua vita. Gesù non si lamentò per la cattiveria e gli abusi dei malvagi. Come allora perdonò i suoi assassini, ancora oggi è disposto a perdonare tutti coloro che si rivolgono a lui per confessare i loro peccati ed esserne liberati» - PP, pp. 239,240 [cap. 21; p. 195].

«Niente e nessuno può giustificare uno spirito non dedito al perdono. Chi è spietato con gli altri dimostra di essere estraneo alla grazia divina. Il perdono di Dio condurrà il cuore dell’uomo al centro dell’amore infinito. La corrente della compassione divina gli inonderà l’anima, per poi contagiare anche gli altri. La tenerezza e la misericordia rivelate nella preziosa vita terrena di Cristo si manifesteranno anche in tutti coloro che saranno partecipi della sua grazia» - COL, p. 251 [cap. 19, p. 182].

**Domande per la condivisione**

`1. 	«Non perdonare equivale a bere del veleno mentre speri che l’altra persona muoia». Cosa ti trasmette quest’affermazione?`

`2. 	Qual era lo scopo dei piani elaborati da Giuseppe prima di svelare la propria identità? Cosa significò per lui e per i suoi fratelli?`

`3. 	Il maggiordomo di Giuseppe partecipò alle trame del suo padrone (Ge 44:1-12). In che misura l’esperienza del perdono influenza il semplice osservatore?`

`4. 	«Dio non conduce mai i suoi figli per una strada diversa da quella che essi stessi sceglierebbero se conoscessero la fine sin dal principio e scorgessero la gloria del piano che stanno realizzando come collaboratori di Dio» - DA, pp. 224,225 [cap. 22; p. 160]. Pensa alla tua vita mentre leggi questa citazione. Perché ti può aiutare a superare molte delle prove che affronti?`