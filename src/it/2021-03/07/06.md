---
title:  Dopo il perdono, il sollievo
date:  12/08/2021
---

La famiglia di Giuseppe giunge finalmente in Egitto. Non esistono più segreti oscuri; i fratelli hanno dovuto ammettere di avere venduto Giuseppe quando hanno spiegato al padre che quel figlio, che lui credeva morto, ora era il primo ministro d’Egitto.

Se non sempre è possibile o saggio ripristinare delle relazioni, questo non significa che non si possa perdonare. Forse non riusciremo ad abbracciare e a piangere insieme alla persona che ci ha feriti, però, potremmo dimostrare di aver perdonato a voce oppure scrivendo una lettera. È giunto il momento di liberarsi per quanto possibile del dolore. Rimarranno forse alcune scorie, ma potremo dire di essere sulla buona strada della guarigione.

`Leggere Genesi 50:15-21. Di cosa si preoccupano i fratelli di Giuseppe e perché? Quale aspetto del loro carattere rivela tale timore?`

I fratelli di Giuseppe vivevano in Egitto da diciassette anni (Ge 47:28), eppure, quando Giacobbe morì, temettero che Giuseppe si sarebbe vendicato. Si resero conto, una volta di più, del male che gli avevano fatto. Giuseppe li tranquillizza nuovamente del suo perdono, anche dopo la morte del loro padre. Tale conferma fece probabilmente del bene a lui, come anche ai fratelli.

Se la ferita è profonda, forse dovremo perdonare più volte. Quando riaffiorano i ricordi dei torti subìti bisogna immediatamente pregare Dio e scegliere di perdonare ancora.

`Leggere Genesi 50:20. Perché in questo versetto si nota l’intenzione che Giuseppe ha di perdonare ancora il peccato dei suoi fratelli?`

Giuseppe era fermamente convinto che la sua vita facesse parte di un piano divino più grande di salvare il mondo dell’epoca dalla carestia, e aiutare la sua famiglia a compiere la promessa secondo cui Dio aveva detto che sarebbe diventata una grande nazione. Sapere che il Signore ha invalidato i piani spietati dei suoi fratelli per realizzare il bene aiutò Giuseppe a perdonare.

`La storia di Giuseppe ha un lieto finale. Come reagiamo quando il finale non è positivo? Ci può aiutare la consapevolezza che lo diventerà con la fine del peccato e del gran conflitto? In che modo questa speranza può aiutarci ad affrontare finali tutt’altro che positivi?`