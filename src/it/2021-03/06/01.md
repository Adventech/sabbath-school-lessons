---
title:  Trovare Il Riposo Nei Legami Familiari
date:  31/07/2021
---

### Letture
Genesi 34; 39; Ebrei 11:17-22; Deuteronomio 4:29; 1 Giovanni 3:1,2; Efesini 6:1-13

> <p></p>
> «Voi dunque, carissimi, sapendo già queste cose, state in guardia per non essere trascinati dall’errore degli scellerati e scadere così dalla vostra fermezza; ma crescete nella grazia e nella conoscenza del nostro Signore e Salvatore Gesù Cristo. A lui sia la gloria, ora e in eterno. Amen» 2 Pietro 3:17,18

Il giovane scrutava attentamente l’orizzonte. Poi, finalmente, li vide. Erano i suoi fratelli che cercava da giorni. Andò loro incontro agitando le mani e chiamandoli, ma avevano il volto cupo e gli riservarono tutt’altro che un caloroso benvenuto. I suoi fratelli volevano ucciderlo! Se non fosse stato per Ruben non ci sarebbe stata alcuna storia da raccontare. Ruben convinse gli altri che era sufficiente maltrattarlo un po’ e poi gettarlo in un pozzo asciutto. In seguito, Giuda propose un piano per liberarsi di lui e guadagnare del denaro, vendendolo ad alcuni mercanti di schiavi di passaggio.

Un bell’esempio di famiglia disfunzionale! Nella vita possiamo scegliere molte cose, ma non la nostra famiglia. Nessuno è perfetto e nessuno vive in famiglie perfette o ha relazioni impeccabili. Qualcuno è stato benedetto per avere avuto genitori, fratelli o altri parenti che riflettono l’amore di Dio, ma molti altri hanno dovuto accontentarsi di ben altro. Le relazioni familiari risultano spesso complicate e dolorose e ci procurano turbamento, sofferenza e un carico di peso emotivo che, talvolta, scarichiamo su altri. Come trovare il riposo di Dio in questo ambito della nostra esistenza?

Questa settimana ci occuperemo della storia di Giuseppe e della sua famiglia con l’obiettivo di vedere in che modo Dio porta la guarigione e il riposo emozionale nonostante le relazioni all’interno di una famiglia difficile.