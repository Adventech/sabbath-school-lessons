---
title:  Trasformare le relazioni nella via di Dio
date:  04/08/2021
---

La vicenda di Giuseppe in Egitto prende inizialmente una piega positiva. Il ragazzo si è affidato a Dio, il quale lo benedice, e all’interno della casa di Potifar scala posizioni prima inimmaginabili.

`Leggere Genesi 39:1-6. Quali sono le benedizioni divine visibili nella vita di Giuseppe? Su quali basi questi stabilisce le proprie relazioni?`

Nonostante Giuseppe sembri andare molto d’accordo con Potifar e i suoi rapporti con i collaboratori filino lisci, ci sono guai in vista.

`Leggere Genesi 39:7-10. Quali problemi relazionali deve affrontare Giuseppe? Come sceglie di gestirli?`

Giuseppe ha un problema con la moglie di Potifar. Forse sarebbe meglio dire che è quella donna ad avere un problema con Giuseppe. Considera gli altri come fossero «cose» manipolabili e da utilizzare a proprio piacimento. Vuole «usare» Giuseppe, il quale viene descritto «avvenente e di bell’aspetto» (v. 6). La Bibbia parla raramente dei tratti fisici delle persone, perché Dio «non bada a ciò che colpisce lo sguardo dell’uomo: l’uomo guarda all’apparenza, ma il Signore guarda al cuore» (1 S 16:7). In questo caso, il bell’aspetto di Giuseppe pare essere più un ostacolo che un aiuto, nel suo tentativo di perseguire la purezza e la fedeltà ai principi divini.

Nonostante l’insistenza di quella donna malvagia, Giuseppe fa qualcosa di apparentemente controproducente. Applica un principio biblico a tutti i rapporti interpersonali, in questa circostanza a quello con la moglie del suo capo. Quei principi non sono fuori moda, come potrebbe attestare chi ha subito le conseguenze del peccato. La narrazione biblica sottolinea come non si sia trattato di una tentazione isolata. La moglie di Potifar ci ha riprovato più volte (v. 10) e Giuseppe ha cercato di spiegarle le motivazioni del suo diniego (vv. 8,9), ma senza successo. Giuseppe si rende conto che non può controllare le scelte degli altri. Decide comunque di vivere, amare e trattare chiunque gli sia intorno in modo tale da onorare Dio. Ha imparato a vivere alla sua presenza e questo lo ha aiutato a resistere alla tentazione.

`Leggere Matteo 5:43-48. Hai provato ad applicare i principi biblici nelle tue relazioni interpersonali, anche quando dall’altra parte non c’è correttezza? Con quali esiti? Perché è importante perseverare?`