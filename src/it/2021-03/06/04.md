---
title:  Trovare la vera autostima
date:  03/08/2021
---

Se Giuseppe avesse accarezzato la minima speranza di fuggire e ritrovare la via di casa, questa si sarebbe infranta una volta raggiunto l’Egitto, dove venne rivenduto a una famiglia facoltosa. Genesi 39:1 dice che «Potifar, ufficiale del faraone, capitano delle guardie, un Egiziano, lo comprò da quegli Ismaeliti che ce l’avevano condotto». Improvvisamente, quel giovane fu catapultato in una strana, nuova cultura e lingua.

Le nostre famiglie e le relazioni più strette sono un elemento fondamentale per lo sviluppo della nostra autostima. Giuseppe era cresciuto convinto di essere speciale, figlio più piccolo della moglie più amata (29:18). Era di certo il preferito di suo padre e l’unico a indossare una splendida tunica colorata (37:3,4). Ma ora chi era diventato? Uno schiavo, una persona che poteva essere comprata e venduta a piacere altrui. Capiamo con quale rapidità erano cambiate le condizioni e quanto velocemente la vita gli si era rivoltata contro?

Eppure, Giuseppe impara la lezione che tutti dovremmo apprendere. Se dipendiamo dagli altri per capire cosa valiamo, allora per noi sarà una corsa dura e ci sentiremo terribilmente confusi, perché non tutti apprezzeranno chi siamo o come appariamo. Dobbiamo ricercare l’autostima in quello che Dio pensa di noi, in come egli ci vede, non nei ruoli che ricopriamo.

`In che modo Dio vede ciascuno di noi? Isaia 43:1; Malachia 3:17; Giovanni 1:2; 15:15; Romani 8:14; 1 Giovanni 3:1,2`

Dio ci vede con lenti colorate di grazia. Egli scorge una bellezza e un talento potenziali che non riusciamo nemmeno a immaginare. È stato disposto a morire per noi pur di offrirci l’opportunità di diventare come auspicato nel momento in cui ci ha creati. Se da un lato la croce ci rivela la nostra colpevolezza e il grande prezzo pagato per riscattarci, dall’altro ci mostra anche il nostro grande valore agli occhi di Dio. Indipendentemente da ciò che gli altri o noi stessi pensiamo della nostra persona, Dio ci ama e cerca di liberarci non solo dal potere del peccato, ma dalla morte eterna cui esso conduce. La domanda cruciale è sempre la stessa: come rispondiamo alla realtà dell’amore di Dio, rivelato in Gesù Cristo?

`Molti gruppi e individui ci dicono che dobbiamo amare noi stessi così come siamo e accettarci acriticamente. Perché ciò significa autoingannarsi? Per quale motivo è importante che il nostro valore sia riconducibile a colui che ci ha fatto e conosce le nostre potenzialità?`