---
title:  Il gran conflitto, ravvicinato e personale
date:  05/08/2021
---

Come sappiamo dal racconto (Ge 39:11-20), Giuseppe soffre a causa di quella decisione dettata dai suoi principi. E viene gettato in prigione. Essendo una proprietà di Potifar, avrebbe potuto essere ucciso all’istante, nessuno avrebbe avuto qualcosa da obiettare. Potifar, evidentemente, non credeva alla moglie, ma doveva preservare la propria reputazione passando all’azione. Eppure, nonostante l’evento, la Scrittura dice «il Signore fu con Giuseppe» (v. 21).

La vita sulla terra non è equa. Il bene non sempre è premiato e il male non sempre è immediatamente punito. Ma ci sono buone notizie: Giuseppe ha potuto trovare il sollievo anche in prigione, perché Dio era con lui. Forse avrà avuto modo di meditare sull’ingiustizia della sua situazione.

`Leggere Genesi 39:21-40:22. Cosa fa Giuseppe mentre si trova in prigione? Come si relaziona con chi lo circonda?`

Giuseppe fa i conti con la situazione contingente, non con quella ideale. Crea una rete; aiuta gli altri, anche se i rapporti in un carcere erano ben lontani dal suo ideale. Giuseppe non si vergogna di chiedere aiuto e di rendersi vulnerabile. Lo fa nei confronti del capo coppiere quando interpreta il suo sogno.

`Qual è la sintesi sulle relazioni descritta da Paolo in Efesini 6:1-13?`

Le nostre relazioni sono un riverbero in miniatura del gran conflitto tra Dio e Satana in atto da ogni era. Questo vuol dire che non possono esistere relazioni perfette; ogni singolo caso deve contenere dinamiche di crescita e Satana ha un interesse acquisito nel cercare di servirsi di tutti i nostri rapporti interpersonali - in particolare quelli più stretti - ai propri fini, per ferire e frustrare la volontà divina per le nostre esistenze. Dobbiamo essere grati per non essere stati lasciati soli a combattere queste battaglie. La Parola di Dio stabilisce dei principi da applicare alle nostre relazioni. E, come nel caso di Giuseppe, promette di esserci accanto nel momento in cui la nostra relazione sarà messa alla prova.

`Rifletti sulla promessa fatta da Dio in Giacomo 1:5 e chiedi in preghiera saggezza per la gestione delle tue relazioni. In che modo poter riuscire a essere ricettivo ai suggerimenti dello Spirito Santo?`