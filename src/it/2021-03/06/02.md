---
title:  Le problematicità in casa
date:  01/08/2021
---

Giuseppe conosceva le famiglie disfunzionali a partire dai suoi bisnonni, Abraamo e Sara. Quando quest’ultima capì di essere sterile convinse Abraamo a fare un figlio con Agar, la loro serva. Appena rimase incinta, partì la rivalità. Cresciuti in questo clima ostile, Isacco e Ismaele portarono quelle tensioni all’interno delle proprie famiglie. Isacco decise di aiutare Esaù, mentre Giacobbe trascorse la vita tentando di guadagnarsi l’amore e il rispetto del padre. In seguito, Giacobbe fu ingannato, e sposò due sorelle che non andavano d’accordo ed erano sempre in competizione per una corsa alla gravidanza, addirittura «arruolando» le rispettive domestiche perché portassero nuovi figli a Giacobbe.

`Leggere Genesi 34. Quale tipo di impatto emozionale e relazionale ha generato questa situazione nella famiglia e sul giovane Giuseppe?`

La rivalità tra le madri ovviamente fu trasmessa ai rispettivi figli, che crebbero pronti ad attaccare briga a ogni occasione. Da giovani, i fratelli più grandi di Giuseppe avevano già massacrato tutti i coetanei della città di Sichem. Ruben, il maggiore, aveva sfidato l’anziano padre coricandosi con la sua concubina Bila, serva di Rachele e madre di diversi altri figli di Giacobbe (Ge 35:22). Nel frattempo, un altro fratello di Giuseppe, Giuda, scambiò la nuora che era rimasta vedova per una prostituta e finì per farle partorire due gemelli (Ge 38). Giacobbe aggiunse della benzina sul fuoco di tutte queste tensioni familiari con l’evidente predilezione nei confronti di Giuseppe, donandogli un abito costoso e sgargiante (37:3). La famiglia del patriarca era il prototipo della «perfetta» famiglia disfunzionale.

`Leggere Ebrei 11:17-22. Perché Abraamo, Isacco e Giacobbe sono considerati eroi della fede, nonostante le loro disordinate relazioni familiari?`

I campioni della fede di Dio spesso sono venuti meno alle sue e alle proprie aspettative. Tali uomini sono elencati in Ebrei 11, non in virtù delle famiglie che hanno costruito, ma nonostante quelle. Proprio mentre hanno dovuto lottare con quelle problematiche, hanno imparato - spesso nella maniera più dura - ad avere fede, ad amare e a confidare in Dio.

`Quali problematicità familiari ritieni di avere ereditato? Come riuscire ad arrendersi a Dio e a spezzare in questo modo tale catena?`