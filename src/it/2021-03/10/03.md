---
title:  Celebrare la libertà
date:  30/08/2021
---

Il sabato rimanda a qualcosa che va oltre i giorni della creazione. La seconda volta che i dieci comandamenti vengono esposti, Mosè sta rivisitando i quarant’anni trascorsi nel deserto. In questa circostanza, la frase che introduce il motivo per la santificazione del sabato non è legata alla creazione, ma alla liberazione dalla schiavitù in Egitto (De 5:12-15).

Oggi non siamo schiavi in Egitto, ma vittime potenziali di altri tipi di schiavitù che, per certi aspetti, possono essere addirittura più insostenibili.

`Quali sono alcune forme di schiavitù che affrontiamo al presente? Genesi 4:7; Ebrei 12:1; 2 Pietro 2:19`

Il sabato è una celebrazione della libertà da tutto ciò che ci incatena. In quel giorno ci viene ricordato che esiste la libertà dal peccato, non frutto della nostra forza ma di quella divina, che ci viene offerta per fede. Ci viene inoltre ricordato che questa libertà non ce la possiamo guadagnare. I primogeniti Israeliti furono salvati dal sangue dell’agnello sparso sugli stipiti delle porte la sera prima della fuga dall’Egitto (Esodo 12). Anche noi siamo stati salvati dal sangue dell’Agnello, e adesso camminiamo in quella libertà che diventa nostra in Gesù Cristo.

`Leggere Romani 6:1-7. Qual è il nesso tra ciò che dice Paolo e quanto ci è stato dato con il sabato?`

Nella formulazione stessa di Deuteronomio 5:15: «Ricordati che sei stato schiavo nel paese d’Egitto e che il Signore, il tuo Dio, ti ha fatto uscire di là con mano potente e con braccio steso», viene ribadito, una volta di più, che le persone sono state salvate grazie all’azione e alla potenza di Dio.

Noi cristiani, a maggior ragione, dovremmo fare nostra questa consapevolezza, cioè che siamo salvati grazie all’opera e al potere che Cristo ha esercitato a nostro beneficio. Questo comandamento ci dice di riposare nella salvezza che Dio ha conquistato per noi con il suo braccio possente. Siamo salvati dai nostri stessi tentativi di guadagnarci la giustizia, quando ricordiamo che Dio è il Creatore e che possiamo confidare in lui affinché ci ri-crei e ci liberi, a partire da questo istante esatto, dalle catene del peccato, se solo siamo disposti a lasciarlo operare in noi.

`Qual è la tua esperienza circa la schiavitù del peccato? Come possiamo appropriarci delle promesse di libertà donateci da Gesù?`