---
title:  Riposo Sabatico
date:  28/08/2021
---

### Letture
Genesi 1:26,27; 9:6; 2 Pietro 2:19; Romani 6:1-7; Esodo 19:6; Giovanni 5:7-16

> <p></p>
> «Per sei giorni si attenderà al lavoro; ma il settimo giorno è sabato, giorno di completo riposo e di santa convocazione. Non farete in esso nessun lavoro; è un riposo consacrato al Signore in tutti i luoghi dove abiterete» Levitico 23:3

Ascoltiamo le argomentazioni più disparate contro l’osservanza del sabato. Da chi sostiene che Gesù abbia cambiato il sabato con la domenica, o lo abbia addirittura abolito; c’è anche chi racconta che a farlo sarebbe stato l’apostolo Paolo o che gli apostoli abbiano sostituito il sabato con la domenica in onore della risurrezione, e così via. Negli ultimi anni, le tesi si sono fatte sempre più sofisticate, come, per esempio, quella secondo cui Gesù rappresenterebbe il nostro riposo sabatico, quindi perché mai osservare il settimo o qualsiasi altro giorno? Infine, resiste tenace l’argomentazione, per strana che possa apparire, in base a cui riposandoci di sabato staremmo in qualche modo cercando di accaparrarci il cielo.

D’altro lato, alcuni cristiani si sono avvicinati all’idea di riposo, di un giorno di riposo e, sebbene ritengano che debba essere la domenica o che non sia tanto importante il nome del giorno, hanno colto qualche nozione biblica del riposo e della sua importanza.

Come avventisti, crediamo alla perpetuità della legge morale di Dio e al fatto che l’ubbidienza al quarto comandamento non ci consenta di ottenere il cielo più del rispetto del quinto, del sesto o di qualsiasi altro comandamento.

Questa settimana studieremo più da vicino il riposo donatoci da Dio nel comandamento sul sabato e il perché sia così importante.