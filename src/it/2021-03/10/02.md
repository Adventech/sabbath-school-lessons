---
title:  Sabato e creazione
date:  29/08/2021
---

Tra tutti i comandamenti, solo il quarto comincia con il verbo «ricorda». Infatti, non c’è scritto «ricordati di non rubare», «ricordati di non desiderare...», ma solo «Ricordati del giorno del riposo…».

L’idea del ricordo presuppone una storia, un evento accaduto nel passato di cui dobbiamo conservare la memoria. Ogni volta che ricordiamo stabiliamo delle connessioni con il passato; «Ricordati del giorno del riposo per santificarlo» segna un’indelebile linea che ci riporta alla settimana creativa.

`Leggere Genesi 1:26,27 e 9:6. Cosa ci dicono questi versetti circa la nostra condizione speciale in quanto esseri umani e la differenza radicale che ci distingue da tutto il resto del creato? Perché è importante comprendere questa distinzione?`

Quando pensiamo alla creazione, ci ricordiamo di essere stati creati a immagine di Dio, una prerogativa che riguarda esclusivamente noi all’interno del racconto creativo. È ovvio che, in quanto esseri umani, siamo completamente distinti da qualsiasi altra creatura che abiti il pianeta, indipendentemente dalla quantità di Dna che condividiamo con gli altri animali. E, contrariamente alla mitologia popolare, non siamo scimmie evolute o una versione più sviluppata di qualche primate primordiale. Siamo stati creati a immagine di Dio, siamo unici tra le sue creature.

`Leggere Genesi 2:15,19. In che misura il racconto della creazione ci ricorda il nostro rapporto con il creato?`

La consapevolezza che Dio ha creato anche il nostro mondo ci ricorda la nostra responsabilità nei riguardi del creato. Siamo chiamati a esercitare il nostro dominio su questo creato, che non significa sfruttarlo, ma governarlo in qualità di reggenti di Dio. Abbiamo il compito di interagire con il mondo naturale come farebbe lui.

È vero, il peccato ha contaminato e sconvolto ogni cosa, ma questa terra continua a essere il creato di Dio e niente ci conferisce il diritto di sfruttarla, soprattutto a discapito di altri esseri umani, come spesso accade.

`Oltre a rappresentare un memoriale di Dio in quanto Creatore, in che modo osservare il sabato ci aiuta a prendere maggiore consapevolezza della necessità di essere affidabili amministratori del nostro ambiente?`