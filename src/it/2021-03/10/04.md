---
title:  Lo straniero alle tue porte
date:  31/08/2021
---

`Leggere Esodo 19:6; 1 Pietro 2:9. Cosa ci dice questo passo circa lo status di Israele all’epoca?`

Israele era stato chiamato a uscire dall’Egitto per essere il popolo del patto con Dio, la nazione attraverso la quale, se si fosse mantenuta fedele, il messaggio sarebbe stato diffuso in tutto il mondo. Gli Israeliti, senza dubbio alcuno, furono oggetto della cura e della preoccupazione particolare di Dio, ottennero privilegi speciali e, allo stesso tempo, furono loro affidate responsabilità particolari.

`Leggere Esodo 23:12. Cosa dicono queste parole? Qual era la considerazione che Dio aveva degli altri, oltre agli Israeliti?`

L’universalità del sabato è una caratteristica che tanti non colgono. L’errore più macroscopico sarebbe pensare che riguardasse solo gli Ebrei, di cui non si parla nei primi due capitoli della Genesi. Dio ha creato tutti gli esseri umani e ha richiesto a tutti di ricordare il sabato.

Pur chiamati a ricordare cosa rappresenta il sabato per noi, non dimentichiamoci però di cosa dovrebbe rappresentare anche per gli altri. In un certo senso, il fatto di riposarsi nel Creatore e Redentore e di confidare in lui ci porterà automaticamente a vedere l’altro con occhi diversi, a considerarlo un essere creato dallo stesso Dio che ha creato anche me, amato dallo stesso Dio che ama me e che è morto per lui, come per me. Anche ai servitori, agli stranieri, persino agli animali dovrebbe essere concesso il riposo sabatico (Es 20:10; De 5:14). Il fatto che il riposo sabatico sia fruibile anche agli stranieri che sono dentro i nostri confini e a quelli che (per ora) non sono partecipi delle promesse del patto fatte a Israele, ci dice tanto. Gli esseri umani, come gli animali, non dovrebbero mai essere sfruttati, abusati. Ogni settimana, il popolo ebraico (e anche noi) dovrebbe ricordarsi di tutte le cose comuni che lo (ci) legano alle altre persone e, se anche godiamo di benedizioni e privilegi che ci sono riservati, non dimentichiamo che siamo tutti parte della grande famiglia umana e, in quanto tali, dobbiamo trattare il prossimo con rispetto e dignità.

`In che modo la tua osservanza del sabato può diventare una benedizione per chi non ci crede? Come farla diventare una testimonianza per chi ci circonda?`