---
title:  Il segno che apparteniamo a Dio
date:  02/09/2021
---

Nel corso della Seconda guerra mondiale, l’Inghilterra era in attesa di un’imminente invasione da parte dell’esercito tedesco. Iniziarono i preparativi per difendere il suolo della patria nel modo migliore possibile. Lungo le strade furono istallate delle eccezionali fortificazioni, supponendo che il nemico avrebbe utilizzato le strade per raggiungere più velocemente i suoi obiettivi; di conseguenza, in corrispondenza di punti strategici, furono approntati dei blocchi. Poi le autorità inglesi fecero qualcosa di strano: allo scopo di rallentare e confondere il nemico, furono rimossi tutti i segnali stradali e ferroviari dalle carreggiate e dalle linee ferrate. Le indicazioni incise sulla pietra o sugli edifici non potevano essere rimosse, ma furono ricoperte con del cemento. I segnali sono significativi. Servono a indicare e a guidare. Prima dell’avvento dei Gps, tutti ci affidavamo alle mappe e ai segnali stradali.

`Leggere Esodo 31:13,16,17. Il sabato, di cosa è segno? Oggi come applicare quelle parole a noi stessi, che siamo il popolo che crede nella perpetuità della legge di Dio?`

Quelle parole furono pronunciate specificatamente per l’antico Israele, eppure noi, che apparteniamo a Cristo, siamo «discendenza d’Abraamo, eredi secondo la promessa» (Ga 3:29), e oggi il sabato rimane un segno distintivo tra Dio e il suo popolo. Esodo 31 sottolinea come il sabato rappresenti un segno del patto eterno (31:16,17) con il Signore. Un segno che ci aiuta a «conoscere» il nostro Creatore, redentore e santificatore. È simile a una bandiera che viene innalzata ogni sette giorni e ha il potere di stimolare la nostra memoria, dal momento che abbiamo la tendenza a dimenticare. Il sabato di Dio è un memoriale costante delle nostre origini, della nostra liberazione, del nostro destino e della nostra responsabilità verso i ripudiati e gli emarginati. È talmente importante che non aspetta che l’uomo vada verso di esso, ma viene lui verso di noi, ogni settimana, senza eccezioni, a ricordarci in eterno chi siamo, chi ci ha creati, che cosa sta facendo per noi e cosa farà alla fine, quando ci saranno nuova terra e nuovi cieli.

Un Dio santo invita i suoi «soci» nel patto a considerare il ritmo che governa ciò che realmente conta - la relazione salvifica tra il Creatore/Redentore e le creature ribelli. Ogni settimana, con la forza e l’autorità che provengono da Dio, ci viene comandato di aderire a quel riposo che ci è stato donato gratuitamente in Gesù Cristo, «colui che crea la fede e la rende perfetta» (Eb 12:2).

`Come si costruisce una relazione più profonda con Dio durante il sabato?`