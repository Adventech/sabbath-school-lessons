---
title:  Servire il prossimo per onorare il sabato
date:  01/09/2021
---

Nel mondo del Nuovo Testamento, le autorità religiose avevano ridotto l’osservanza sabatica a un’arte figurativa. Esistevano decine di restrizioni e regole che stabilivano come santificare quel giorno; per esempio, era proibito legare o slegare qualsiasi cosa, separare due fili, estinguere un fuoco, trasportare un oggetto da una proprietà privata a una pubblica, o farlo oltre una certa distanza.

`Di cosa viene accusato Gesù in Giovanni 5:7-16?`

Ignorando completamente lo straordinario miracolo di Gesù e la guarigione concessa a quell’uomo, i capi erano ossessionati dal fatto che la persona guarita avesse trasportato il suo lettuccio in pubblico in giorno di sabato. Invece di capire come «il Signore del sabato» (Mr 2:28) utilizzasse quel giorno speciale, si preoccuparono che le regole da loro stabilite non fossero violate.

Facciamo attenzione a non ripetere, a modo nostro e in un contesto diverso, lo stesso tipo di errore.

`Leggere Isaia 58:2,3. Qual è l’agenda divina per l’osservanza del sabato?`

Dio non chiede un’adorazione arida o un devoto silenzio. Egli desidera vedere il suo popolo che si impegna per altre persone, soprattutto per gli oppressi e gli emarginati.

Lo chiarisce efficacemente il profeta Isaia: «Se tu trattieni il piede dal violare il sabato, facendo i tuoi affari nel mio santo giorno; se chiami il sabato una delizia e venerabile ciò che è sacro al Signore; se onori quel giorno anziché seguire le tue vie e fare i tuoi affari e discutere le tue cause, allora troverai la tua delizia nel Signore; io ti farò cavalcare sulle alture del paese, ti nutrirò della eredità di Giacobbe tuo padre, poiché la bocca del Signore ha parlato» (Is 58:13,14).

«Facendo i tuoi affari» equivale a «calpestare» il sabato. Le agende degli esseri umani non fanno parte del divino per quanto riguarda il sabato. Siamo invece invitati a uscire dalle nostre tane per cercare chi vive nei conflitti, chi è prigioniero, chi è affamato e nudo, chi cammina nelle tenebre, tutti quei nomi che nessuno pare ricordare. Più di ogni altro giorno della settimana, il sabato dovrebbe reprimere il nostro egoismo e aiutarci a pensare maggiormente ai bisogni altrui.