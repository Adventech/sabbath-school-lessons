---
title:  «Prendete su di voi il mio giogo...»
date:  26/07/2021
---

`Leggere Matteo 11:29,30. Perché Gesù ci comanda di prendere il suo giogo e di deporre su di lui i nostri pesi per trovare il vero riposo?`

In Matteo 11:29 si susseguono altri due imperativi: «prendete» e «imparate», che concentrano su Gesù l’attenzione dei presenti (e del lettore). Siamo chiamati a prendere il suo giogo e a imparare da lui. L’intima relazione esistente all’interno della Trinità tra il Padre e il Figlio (vv. 25-27) offre un’efficace illustrazione che può spiegare la metafora del giogo presente in questi versetti. Padre e Figlio stanno collaborando in piena armonia per salvare l’umanità. Se da una parte il giogo è simbolo di sottomissione (Geremia 27), è anche una metafora che illustra un proposito che accomuna. Ci sottomettiamo al suo giogo e accettiamo il mandato che ci affida per benedire quelli che ci stanno intorno. Non stiamo portando il suo giogo, siamo «aggiogati» a lui perché il suo giogo è più «dolce» e il suo carico «leggero» (v. 30).

Il secondo imperativo, «imparate», reitera questo concetto. Nella versione greca, il verbo «imparare» è collegato al termine «discepolo». Ubbidienza e impegno sono due caratteristiche del discepolato.

`Qual è la differenza tra «oppressi» (v. 28) e «prendete su di voi il mio giogo» (v. 29)?`

Nell’ebraismo, il giogo era una metafora comune per la legge. Atti 15:10 la usa in riferimento alla legge della circoncisione. Galati 5:1 mette a contrasto la libertà offerta da Gesù con il giogo della schiavitù, pensando alla legge intesa come mezzo di salvezza. Essere aggiogato a Gesù enfatizza il concetto di ubbidienza e impegno a seguirne le orme, a partecipare alla sua missione. Se non possiamo aggiungere nulla alla salvezza che Gesù ha conquistato per noi sulla croce, possiamo invece diventare suoi ambasciatori e condividere la buona notizia con chi ci circonda. L’interpretazione della legge da parte di Gesù, come dimostrato nel sermone sul monte (Matteo 5-7), è più radicale dell’adesione dei farisei alla stessa. Richiede un intervento al cuore e trasforma le nostre emozioni; allora il giogo diventerà dolce e il peso leggero (11:30).

`Una promessa stupenda! Riposo per le vostre anime. Sai di cosa si tratta per averlo vissuto personalmente? Concentrandosi su Gesù e su quello che offre, possiamo iniziare a prendere confidenza con quel riposo?`