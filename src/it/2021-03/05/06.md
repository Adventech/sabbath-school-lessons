---
title:  «Il mio carico è leggero»
date:  29/07/2021
---

La dichiarazione finale di Gesù in Matteo 11:30 si rifà all’idea di portare un peso: «poiché il mio giogo è dolce e il mio carico è leggero».

`Leggere Esodo 18:13-22. Mosè era felice quando poteva trascorrere del tempo con suo suocero Ietro. Dopo il passaggio del mar Rosso da parte di Israele, come si manifesta il principio di alleggerire il peso altrui?`

Esodo 18:13 ci spiega che dalla mattina alla sera le persone si rivolgevano a Mosè per ottenere giustizia. Quando suo suocero se ne rese conto, implorò con decisione il genero perché creasse una struttura tale da consentirgli di concentrarsi sulle questioni più importanti, affidando ad altri il compito di occuparsi delle cose più quotidiane. La Scrittura ci dice che Mosè ascoltò il consiglio di Ietro e dette seguito a queste trasformazioni.

Quando Gesù ci comunica che il suo peso è dolce, vuole ricordarci che possiamo contare su di lui. In 1 Corinzi 12:12-26, l’immagine del corpo di Cristo cui fa ricorso Paolo è un’opportuna rappresentazione di quello che significa condividere i pesi. Ci serve un corpo efficiente, occorrono gambe, braccia, spalle, muscoli e tendini in perfetta forma.

`Leggere Galati 6:2. In che modo la condivisione dei pesi vi aiuta ad adempiere la legge di Cristo?`

Il contesto immediato di questo passaggio ci può aiutare. Al versetto 1, Paolo dichiara che se un fratello o una sorella cade in tentazione, dobbiamo aiutare quella persona a rialzarsi con spirito mansueto (ricordiamo l’affermazione di Gesù in Matteo 11:29). Portare un peso significa aiutare il prossimo che si è allontanato dalla giusta strada affinché sia in grado di vedere la grazia divina. Ma significa anche sostenersi a vicenda quando qualcuno è in gravi difficoltà. Il termine greco da cui deriva la parola «peso» fa riferimento a un masso, a qualcosa di estremamente pesante. Serve a ricordarci che ciascuno di noi deve portare dei pesi e che tutti, nessuno escluso, abbiamo bisogno di chi ci aiuti a farlo. La condivisione dei pesi è un’attività della chiesa derivante da un preciso mandato divino che richiede mansuetudine e produce compassione.

`Pensa a un episodio nel quale qualcuno ti ha aiutato a portare un peso che ti stava schiacciando. Che cosa ha voluto dire per te? Oggi quali pesi di un tuo prossimo sei in grado di condividere?`