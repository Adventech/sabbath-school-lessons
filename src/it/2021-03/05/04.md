---
title:  «Perché io sono mansueto e umile di cuore»
date:  27/07/2021
---

La gentilezza è oggi una qualità sottovalutata. L’umiltà viene derisa. I social ci hanno insegnato a prestare attenzione a ciò che è invadente, fa rumore, che è strano, selvaggio e appariscente. Sono tanti i parametri del mondo opposti a quello che Dio ritiene importante. «La conoscenza della verità non dipende tanto dalla forza dell’intelletto quanto dalla purezza delle intenzioni e dalla semplicità di una fede onesta e ardente. Gli angeli di Dio si avvicinano a coloro che, con umiltà di cuore, cercano la guida divina. Lo Spirito Santo apre loro i ricchi tesori della verità» - COL, p. 57 [cap. 2, pp. 36,37].

`Leggere Matteo 5:5; 1 Pietro 3:4 e Isaia 57:15. Come definiresti la mansuetudine e l’umiltà basandoti su questi testi?`

Paolo parla di «mansuetudine e la mitezza di Cristo» (2 Co 10:1). Mansuetudine e umiltà non sono il ritratto di poveri sprovveduti, di persone che non sanno restare sulle proprie posizioni. Gesù per primo non cercava lo scontro e spesso lo evitava perché la sua missione non si era ancora adempiuta (Gv 4:1-3). Ma quando fu il diverbio a cercare lui, non si sottrasse e reagì in modo brillante e audace, esprimendosi però, con garbo. Le sue rimostranze indirizzate a Gerusalemme non furono maledizioni urlate, ma parole piene di lacrime che prefiguravano un futuro devastante (Lu 19:41-44).

Nel Nuovo Testamento, Gesù viene spesso ritratto nei panni di un secondo Mosè. Parla da un monte quando espone i principi del suo regno (Mt 5:1); provvede al nutrimento di folle numerose mediante un miracolo (14:13-21). In Numeri 12:3, Mosè viene definito «umile», cui fa eco il passo di Matteo 11:29. I testimoni presenti al nutrimento dei cinquemila esclamano con stupore: «Questi è certo il profeta che deve venire nel mondo» (Gv 6:14), un riferimento a Deuteronomio 18:15 e al ruolo di Mosè come profeta.

L’umiltà e la mansuetudine di Gesù naturalmente superano quella di Mosè. Se Mosè avesse offerto se stesso per salvare il suo popolo (Es 32:32), la sua morte non avrebbe portato niente, perché il patriarca era un peccatore e aveva anch’egli bisogno di un Salvatore, qualcuno che si accollasse il peso del prezzo dei suoi peccati. Abbiamo piuttosto la necessità di un Salvatore che prenda il nostro posto, non tanto come intercessore bensì come sostituto vero e proprio. Solo Dio inchiodato sulla croce, che porta i nostri peccati e ha pagato in prima persona il prezzo delle nostre colpe, può salvarci dalle conseguenze giuridiche che ci sarebbero riservate per le trasgressioni che abbiamo commesso. Ecco perché, nonostante la grandezza dell’esempio di Gesù, senza la croce e la risurrezione sarebbe servito a poco.