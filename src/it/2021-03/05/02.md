---
title:  «Io vi darò riposo...»
date:  25/07/2021
---

`Leggere Matteo 11:20-28, quando Gesù dice: «Venite a me, voi tutti che siete affaticati e oppressi, e io vi darò riposo». In quale contesto rilascia questa affermazione? In che modo Gesù ci dona il riposo?`

Gesù, come noi, si è sempre espresso all’interno di un contesto. Per comprenderlo abbiamo bisogno di cogliere il contesto specifico di una particolare affermazione, soprattutto per evitare di fraintendere Gesù.

Il capitolo 11 di Matteo segna una svolta nel vangelo omonimo. Le dichiarazioni che denunciano alcune delle più importanti città di quell’epoca in Galilea sono le più violente fin qui registrate nei vangeli. Gesù non ha bisogno di ingraziarsi nessuno e infila il dito nella piaga; si associa ai «peccatori» (9:9-13); agli occhi dei capi religiosi la sua pretesa di perdonare i peccati risulta scandalosa (vv. 1-8). Cristo si scaglia con parole potenti e di condanna nei loro confronti, arrivando a paragonarli a Sodoma, oggi come allora un luogo simbolo di una malvagità inesorabile. «Perciò vi dichiaro che nel giorno del giudizio la sorte del paese di Sodoma sarà più tollerabile della tua» (11:24). Sale la tensione, eppure Gesù cambia marcia e offre riposo. Può farlo perché «Ogni cosa mi è stata data in mano dal Padre mio» (v. 27). La sua prerogativa di offrire riposo si basava sulla sua divinità e unione con il Padre. Prima di deporre i nostri pesi, dobbiamo renderci conto di non poterli portare da soli. Senza aver prima riconosciuto la nostra vera condizione, pochi saranno in grado di farlo. L’invito di Gesù risponde a una necessità. La sua affermazione, in Matteo 11:28, inizia, nella versione greca originale, con un imperativo: «Venite». Non è opzionale. Intende dire che dobbiamo cedere il controllo. In un tempo in cui riusciamo comodamente a controllare tante cose della nostra vita grazie al nostro smartphone, andare verso Gesù non è poi così naturale. In realtà, per la maggioranza, la resa è la parte più complessa della vita cristiana.

Amiamo parlare, e a ragion veduta, di tutto quello che Dio fa per noi in Cristo, dell’impossibilità di salvarci da soli, e così via, ma alla fine dobbiamo fare ancora la scelta consapevole di andare verso Cristo, che vuol dire arrenderci a lui. Ecco dove la realtà del libero arbitrio diventa centro della vita cristiana.

`Quali sono i pesi che ti opprimono? Come imparare a deporli ai piedi di Gesù per sperimentare il riposo che ti offre, al prezzo molto alto che egli ha sostenuto?`