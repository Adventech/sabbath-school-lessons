---
title:  I riflettori della luce di Dio
date:  22/07/2021
---

La cosa più naturale che ciascuno di noi può fare, dopo aver vissuto un imbarazzante insuccesso e avere sperimentato il perdono, è cercare di dimenticare per sempre quell’evento. I ricordi degli errori possono essere dolorosi.

`Cosa vuole fare Davide della sua dolorosa esperienza? Salmi 51:13-19`

Quando un vaso prezioso cade e va in frantumi, generalmente sospiriamo e raccogliamo i mille pezzi per gettarli via. In Giappone esiste un’arte tradizionale chiamata kintsugi, specializzata nel ricomporre il vasellame rotto. Per incollare i pezzi viene usato un metallo prezioso, come l’oro o l’argento liquidi, e l’oggetto recupera così la sua bellezza e il suo valore.

Ogni volta che il Signore perdona le nostre trasgressioni e ci ri-crea, cambia qualcosa. Quel perdono prezioso incolla i nostri pezzi andati in frantumi e le fratture visibili attirano la nostra attenzione verso la sua grazia. Possiamo diventare i diffusori di Dio «e la mia lingua celebrerà la tua giustizia» (Sl 51:14). Non tentiamo nemmeno una riparazione «fai-da-te». I nostri spiriti feriti, i cuori contriti sono una lode sufficiente per Dio e rappresentano raggi di luce che ci irradiano e che il mondo esterno è in grado di percepire. La nostra esperienza di esseri perdonati può attrarre altre persone che cercano a loro volta di vivere questa trasformazione.

`Quali sono le analogie tra il Salmo 51 e 1 Giovanni 1:9?`

1 Giovanni 1:9 è una breve summa del Salmo 51. Così, come Davide dice: «o Dio tu non disprezzi il cuore rotto e contrito» (v. 17), Giovanni ci garantisce che «se confessiamo i nostri peccati, egli è fedele e giusto da perdonarci i peccati e purificarci da ogni iniquità». Quindi, possiamo fidarci di Dio!

Davide non avrebbe mai potuto riparare al danno tremendo che aveva provocato con le sue azioni e con l’esempio trasmesso ai suoi familiari. Subì le conseguenze delle sue decisioni, ma sapeva di essere stato perdonato. Era consapevole di avere bisogno di credere per fede che un giorno il vero Agnello di Dio sarebbe venuto e avrebbe preso il suo posto.

`Come imparare ad applicare le promesse di 1 Giovanni 1:9 nella tua vita?`