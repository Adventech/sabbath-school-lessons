---
title:  Campanello di allarme
date:  19/07/2021
---

Proprio nel momento più oscuro della vita di Davide, Dio manda un suo profeta. Natan e Davide si conoscevano bene. In passato, il profeta lo aveva consigliato in merito ai suoi progetti di edificare un tempio (2 S 7). Ma adesso, Natan ha un compito diverso da assolvere nei confronti del suo re.

`Leggere 2 Samuele 12:1-14. Secondo te, perché Natan sceglie di raccontare una storia invece di smascherare Davide e metterlo subito alle strette?`

Natan sapeva cosa dire e si espresse in maniera che Davide potesse capire. Raccontò un episodio che potesse essere familiare al re, il quale era stato in precedenza un pastore. Il profeta era a conoscenza dell’alto senso di giustizia e integrità di Davide; da un certo punto di vista, si potrebbe dire che gli tese una trappola e che il re ci sia cascato in pieno. Quando infatti pronuncia inconsapevolmente la propria condanna a morte, Natan gli dice: «Tu sei quell’uomo!» (v. 7). Poteva scegliere diversi modi per farlo: ad alta voce, puntando il dito accusatorio dritto in faccia al sovrano, oppure esprimendogli preoccupazione e cura. Le parole di Natan devono essere state condite di tanta grazia. In quel momento, Davide avvertì il dolore che prova Dio ogni volta che un suo figlio trasgredisce intenzionalmente la sua volontà. Nella mente di quell’uomo scattò qualcosa; il suo cuore si lacerò.

`Leggere 2 Samuele 12:13. Perché Davide reagisce così: «Ho peccato contro il Signore» e non dice ho peccato contro Bat-Sceba? (cfr. Sl 51:4)`

Davide ammette che il peccato che inquieta il suo cuore è soprattutto un affronto a Dio, Creatore e Redentore. Noi ci facciamo male da soli e colpiamo anche il prossimo. Portiamo la disgrazia nelle nostre famiglie o in chiesa e, in ultima analisi, offendiamo Dio e infiliamo un altro chiodo nella grezza trave che sul Golgota si stagliava verso il cielo. «Il rimprovero del profeta toccò il cuore di Davide, risvegliando la sua coscienza; e davanti a quella colpa, che gli apparve in tutta la sua gravità, si prostrò pentito davanti al Signore, dicendo con timore: “Ho peccato contro il Signore” (v. 13).

Tutto il male compiuto verso gli altri, al di là di colui che è stato offeso, colpisce Dio. Davide aveva commesso un grave peccato, di cui avvertiva profondamente il peso, sia verso Uria sia nei riguardi di Bat-Sheba. Ma il peccato contro Dio era infinitamente maggiore» - PP, p. 722 [cap. 71, p. 591].