---
title:  Qualcosa di nuovo
date:  21/07/2021
---

`Dopo aver confessato il suo peccato senza cercare giustificazioni e senza tentare di ammorbidirlo, Davide fa una richiesta a Dio. Salmi 51:7-12`

Il riferimento alla purificazione con l’issopo utilizza una terminologia nota a ogni Israelita che aveva visitato almeno una volta il santuario. Parlando del rituale purificatorio descritto nella legge di Mosè (Le 14:4), Davide riconosce la potenza di un sacrificio - Il sacrificio - che si sarebbe concretizzato nel futuro per rimuovere i peccati del mondo. Poi chiede «gioia» e «letizia». Di fronte all’enormità della sua colpa, non è forse un po’ troppo audace? Forse può aiutarci parafrasare così le sue parole: «Dimmi che mi hai perdonato affinché io possa nuovamente entrare nel santuario, dove ascolterò la gioia e la letizia di quelli che ti adorano».

`Quando Adamo ed Eva peccarono si nascosero dalla presenza di Dio (Ge 3:8). Perché la richiesta di Davide è totalmente diversa? Salmi 51:11,12`

Davide non vuole perdere la consapevolezza di vivere alla presenza di Dio. Si rende conto che senza lo Spirito Santo è impotente. Sa bene che essendo già successo con Bat-Sceba, potrebbe facilmente ricadere nel peccato. La fiducia in se stesso è a pezzi. Capisce che le future vittorie non lo vedranno protagonista, ma arriveranno esclusivamente da Dio, dal quale dipende in modo assoluto.

La vita cristiana vittoriosa non dipende da noi, ma da Gesù. Desideriamo profondamente la sua presenza, aneliamo il suo Spirito e vogliamo vivere la gioia della salvezza; ammettiamo di avere bisogno di un rinnovamento e di una restaurazione. Ci serve il suo riposo, un atto divino di ri-creazione. Il riposo della creazione non è così distante dal perdono. «O Dio, crea in me un cuore puro e rinnova dentro di me uno spirito ben saldo» (Sl 51:10) utilizza una terminologia legata alla settimana creativa. Nell’Antico Testamento, Dio solo può «creare» (bara’); una volta ri-creati, potremo riposare.

`Se non hai ancora sperimentato la gioia e la letizia della liberazione da un senso di colpa, che cosa ti trattiene? Se ti senti colpevole, quale aiuto puoi ricevere da questa storia?`