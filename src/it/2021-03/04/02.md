---
title:  Logoro e stanco
date:  18/07/2021
---

In una mite serata primaverile, l’irrequieto re Davide stava nervosamente passeggiando sulla terrazza del suo palazzo. Avrebbe dovuto essere con il suo esercito sull’altra sponda del Giordano. Avrebbe dovuto guidare il popolo di Dio nella battaglia per sconfiggere gli Ammoniti e portare finalmente la pace nel regno. Ma…

`Leggere 2 Samuele 11:1-5. Davide non era dove avrebbe dovuto trovarsi e in lui si insinuò la tentazione. Cosa accadde e di quale grave peccato si macchiò il sovrano?`

Davide notò «una donna… bellissima» che faceva il bagno. In quella circostanza, i suoi impulsi immorali ebbero la meglio e il re volle per sé Bat-Sceba, la moglie di un affidabile ufficiale dell’esercito. Come tutti i re dell’antichità, Davide deteneva un potere assoluto e non era chiamato ad aderire a tutte le regole imposte alla gente comune. Tuttavia, il doloroso seguito di questo episodio cruciale, ci ricorda che il suo status non lo collocava al di sopra della legge di Dio. Anzi, la legge era una salvaguardia, una protezione, e quando anche il re agiva al di fuori di essa le conseguenze erano terribili. Appena Davide trasgredì quel limite, iniziò ad avvertirne gli effetti in ogni aspetto della sua vita. Credeva che il suo flirt passionale sarebbe passato inosservato, ma Bat-Sceba rimase incinta e il marito mancava da casa da tempo.

`Leggere 2 Samuele 11:6-27. Cosa fece Davide per tentare di coprire il suo peccato?`

Anche il sofisticato piano di Davide di riportare Uria da sua moglie fallì. Uria aveva una reputazione stellare e risponde così alla sottile lusinga del re: «L’arca, Israele e Giuda stanno sotto le tende, Ioab mio signore e i suoi servi sono accampati in aperta campagna e io entrerei in casa mia per mangiare, bere e per coricarmi con mia moglie?» (v. 11). Davide, allora, ripiega sull’atto disperato di un omicidio «telecomandato» nella vana speranza di coprire il suo misfatto.

`È difficile credere che Davide, cui il Signore aveva dato così tanto, sia caduto così in basso. Quale monito trasmette a ciascuno di noi questa triste storia?`