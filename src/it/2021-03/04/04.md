---
title:  Perdonato e dimenticato?
date:  20/07/2021
---

Dopo l’inconsapevole sentenza di morte che Davide pronuncia contro la propria persona (2 S 12:5,6), Natan lo mette di fronte all’enormità del peccato che ha commesso. Il cuore del re è spezzato e confessa la sua colpa, ma Natan lo rassicura all’istante: «Il Signore ha perdonato il tuo peccato» (v. 13). Il perdono di Dio non segue un periodo di attesa. Davide non deve dimostrare di essere sincero prima di ottenerlo. Natan, che aveva già predetto le conseguenze del peccato di Davide (vv.10-12), prosegue avvertendolo che il bambino in arrivo sarebbe morto.

`Leggere 2 Samuele 12:10-23. Dio aveva rimosso il peccato di Davide. Aveva semplicemente ripulito la lavagna? Tutti se lo sarebbero dimenticato?`

Davide deve essersi posto tante domande mentre vedeva crollare il proprio mondo: il bambino morto, lo scompiglio nella sua famiglia (gli episodi di Amnon e Absalom sono due efficaci esempi dei problemi reali di un nucleo familiare), l’incertezza del futuro. Eppure, nonostante le conseguenze del suo peccato, che hanno toccato anche innocenti come Uria e il neonato, Davide inizia a comprendere che la grazia di Dio avrebbe coperto tutto questo e che un giorno quelle conseguenze si sarebbero esaurite. Nel frattempo, può trovare riposo per la propria coscienza tormentata nella sua grazia.

`Leggere Salmi 51:1-6. Qual è la cosa di cui Davide capisce di avere davvero bisogno? Qual è il suo desiderio più profondo?`

Nel Salmo 51, Davide apre il suo cuore e confessa i suoi peccati. Il suo urlo di misericordia si appella all’amore infallibile di Dio e alla sua grande compassione. Egli brama un rinnovamento. Quando consideriamo il prezzo del riposo in Gesù, occorre prima di tutto riconoscere che abbiamo bisogno di un aiuto esterno; siamo peccatori e necessitiamo di un Salvatore; ammettiamo i nostri peccati e rivolgiamoci all’unico in grado di purificarci e rinnovarci. Poi, possiamo prendere coraggio: Davide era un adultero, un manipolatore, un omicida, una persona che ha trasgredito almeno cinque comandamenti, ma chiede aiuto e reclama la promessa del perdono divino.

`Se Dio ha perdonato Davide, quale speranza possiamo nutrire anche noi?`