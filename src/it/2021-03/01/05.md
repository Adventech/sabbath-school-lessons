---
title:  Il riposo nel Nuovo Testamento
date:  30/06/2021
---

La forma verbale che indica il riposo e spesso compare nel Nuovo Testamento è anapauō: «riposo, relax, ricarica». La troviamo all’interno di una delle più note dichiarazioni di Gesù sul riposo, in Matteo 11:28: «Venite a me, voi tutti che siete affaticati e oppressi, e io vi darò riposo», e può avere un’accezione legata al riposo fisico (26:45). Nei saluti finali ai Corinzi, Paolo esprime la propria gioia per l’arrivo degli amici che hanno sollevato il suo spirito (1 Co 16:18). Un altro verbo è hēsychazō, che descrive il riposo sabatico dei discepoli mentre il corpo di Gesù era nel sepolcro (Lu 23:56). Ma viene usato altresì per indicare la vita in pace (1 Te 4:11) o per qualcuno che non solleva obiezioni, e contribuisce a mantenere un clima di pace (At 11:18). Ebrei 4:4, parlando del riposo di Dio nel settimo giorno, usa il verbo greco katapauō: «far cessare, far riposare, riposo», rimandando alla Versione dei Settanta (la traduzione greca dell’Antico Testamento). Singolare il fatto che nel Nuovo Testamento tale verbo ricorra il maggior numero di volte proprio in Ebrei 4.

`Leggere Marco 6:30-32. Perché Gesù disse ai discepoli di mettersi in disparte e di riposarsi, considerate le tante opportunità di missione che si erano presentate in quel momento? Prima di rispondere alla domanda è consigliabile leggere l’intero capitolo, per comprendere bene in che contesto si cala questo episodio.`

«Venitevene ora in disparte… e riposatevi un poco» (Mr 6:31) non è un invito, ma un imperativo, un ordine. Gesù si preoccupa del benessere psicofisico dei suoi discepoli. Erano appena tornati da un lungo viaggio missionario, durante il quale il Maestro li aveva mandati a due a due (Mr 6:7). Il versetto 30 descrive il loro entusiasmo per essere ritornati. Avevano i cuori colmi di emozioni e desideravano condividere con Gesù i loro successi come anche i fallimenti; tuttavia, il Messia li blocca e dice loro di riposare. Marco allega una nota esplicativa: «Difatti, era tanta la gente che andava e veniva, che essi non avevano neppure il tempo di mangiare» (v. 31). Essere oberati e pieni d’impegni per l’opera di Dio è una sfida genuina per i discepoli, ma Gesù ci ricorda che dobbiamo salvaguardare la nostra salute e il nostro benessere emozionale, pianificando anche le fasi del riposo.

`Come si può aiutare e sollevare il pastore o l’anziano della tua chiesa locale o chiunque altro rischi di logorarsi nell’opera di Dio? Come esprimere il tuo apprezzamento e consigliargli di riposarsi?`