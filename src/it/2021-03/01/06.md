---
title:  Un vagabondo in fuga
date:  01/07/2021
---

`Leggere Genesi 4:1-12. Che cosa trasforma Caino in un «vagabondo fuggiasco» sulla terra?`

Il testo biblico non afferma esplicitamente il motivo che spinse Dio a considerare Abele e la sua offerta e a «non rispettare» quella di Caino (Ge 4:4,5). Però, noi conosciamo il motivo: «Caino si era presentato davanti al Signore animato da sentimenti di ribellione e di sfiducia: non credeva nell’importanza del sacrificio che Dio aveva promesso per la salvezza dell’uomo e dubitava della necessità di offrire delle vittime. Il suo dono non esprimeva il pentimento per il peccato. Egli non aveva compreso, come molti anche oggi, che seguire la volontà di Dio, affidando la propria salvezza al sacrificio del Messia promesso, significa riconoscere la propria debolezza. Caino scelse l’autosufficienza di far valere i propri meriti» PP, p. 72 [cap. 5, p. 54].

Quando Dio sancì che Caino sarebbe diventato un «vagabondo fuggiasco» sulla terra, non dipese da una sua sentenza; accadde perché quello fu l’esito dei suoi peccati e della sua disubbidienza. Non essendo stato capace di trovare riposo in Dio, Caino scoprì che non l’avrebbe trovato in nessun altro modo; di sicuro non il vero riposo.

La parola ebraica di Genesi 4:4, riferita ad Abele, dice che il Signore «guardò con favore» o tradotta con «considerò con molta attenzione». L’enfasi dell’attenzione e del favore divino non dipende tanto dalla consistenza dell’offerta, quanto dall’attitudine dell’offerente. Il rifiuto dell’offerta di Caino non è la reazione arbitraria di un Dio capriccioso, ma attesta il processo dell’attenta valutazione del carattere, delle attitudini e delle motivazioni di chi ha portato quell’offerta. È un buon esempio di giudizio investigativo.

`Leggere Genesi 4:13-17. Descrivi i tratti salienti della reazione di Caino.`

Quando tentiamo di fuggire dalla presenza di Dio, diventiamo irrequieti. Cerchiamo di colmare il desiderio di grazia divina con beni materiali, relazioni umane ed esistenze quanto più possibile impegnate. Caino iniziò a costruire una città e una dinastia. Sono entrambe grandi conquiste e denotano determinazione ed energia, ma se risulteranno essere città e dinastie nelle quali Dio è assente, alla fine il loro valore sarà pari a zero.

`Pur continuando a soffrire per le conseguenze del peccato, come imparare ad accettare il perdono che ci viene offerto tramite la croce?`