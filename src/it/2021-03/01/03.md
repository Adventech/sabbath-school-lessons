---
title:  Correre a vuoto
date:  28/06/2021
---

I veri problemi sono la mancanza di sonno e il logorio dovuti a iperaffaticamento. Ma il peggio è quando percepiamo di correre verso una sorta di «vuoto emozionale». E ovviamente, quando il poco sonno si abbina alle prove emotive, il rischio è quello di provare un doloroso sconforto.

Baruc, lo scriba di Geremia, deve essersi sentito pressappoco così durante gli ultimi anni turbolenti di Gerusalemme, prima del caos, del dolore e dello scompiglio che seguirono la distruzione della città da parte dei Babilonesi.

`Leggere Geremia 45:1-5. Scrivi una breve diagnosi della salute emotiva di Baruc.`

Prova a immaginare la tua reazione se Dio t’inviasse personalmente un messaggio su misura. È quello che successe a Baruc, direttamente dalla sala del trono (Gr 45:2). Sappiamo che accadde nell’«anno quarto di Ioiachim», tra il 605 e il 604 a.C. Geremia 45:3 rappresenta una valida summa del sentimento che provano le persone quando corrono a vuoto.

In base a ciò che sappiamo di questo periodo, grazie alla Scrittura, è chiaro che le denunce di Baruc non erano vagiti superficiali. Aveva validi motivi per sentirsi demoralizzato ed emotivamente esaurito. Stavano succedendo tante cose negative e altre ne sarebbero accadute.

`Come risponde il Signore ai dolori di Baruc? Geremia 45:4,5`

La risposta del Signore ci ricorda che lo sconforto e il dolore del Padre dovevano essere esponenzialmente superiori rispetto all’innegabile sofferenza di Baruc. Dio aveva costruito Gerusalemme, che adesso stava per essere distrutta; aveva piantato Israele come una vigna (Is 5:1-7), che stava per essere estirpata e portata in esilio. Non era questo ciò che il Signore desiderava per il suo popolo, ma doveva accadere a causa della sua ribellione. Baruc riesce comunque a scorgere la luce in fondo al tunnel. Dio gli avrebbe preservato la vita anche in mezzo alla distruzione, all’esilio e alla morte.

`Rileggere le parole che il Signore rivolge a Baruc. Quale messaggio possiamo trarne per la nostra esperienza, indipendentemente dal contesto nel quale viviamo?`