---
title:  Stanchi e logori
date:  27/06/2021
---

`Leggiamo Genesi 2:1-3. Perché Dio ha creato un giorno di riposo prima ancora che qualcuno conoscesse la stanchezza?`

Prima ancora che l’umanità scappasse dalle vite stressanti che ci siamo imposti da soli, Dio ha stabilito un segno, un modo concreto per rinfrescarci la memoria. Questo giorno avrebbe rappresentato una pausa per godersi intenzionalmente la vita; un giorno concepito non per fare, ma per essere, per celebrare soprattutto il regalo dell’erba, dell’aria aperta, della vita nella natura, dell’acqua, delle persone e, più di ogni altra cosa, il Creatore di ogni bel dono. Non si trattava di un invito una tantum destinato a scadere con l’esilio dall’Eden. Dio si è voluto assicurare che tale invito potesse superare la prova del tempo, e così, fin dal principio, ha ricamato il riposo sabatico nel tessuto del tempo. Questo invito alla celebrazione del creato ogni settimo giorno sarebbe proseguito per sempre.

Qualcuno potrebbe pensare che oggi, grazie a tutti i dispositivi tecnologici che ci fanno risparmiare fatica, dovremmo essere meno stanchi rispetto a chi viveva due secoli fa. In realtà, il riposo sembra un lusso anche nel presente. Anche quando non lavoriamo siamo impegnati in attività frenetiche. È come se ci sentissimo sempre in ritardo su qualcosa; e se anche ci industriamo per portare a termine qualcosa, c’è sempre altro da fare.

Gli studi dimostrano anche che stiamo dormendo sempre di meno e che molti individui dipendono dalla caffeina per riuscire ad andare avanti. Oggi è tutto più veloce: lo smartphone, il computer, la connessione Internet. Eppure, ci sembra sempre di non avere tempo a sufficienza.

`Perché, secondo i passi che proponiamo, il nostro riposo è importante? Marco 6:31; Salmi 4:8; Esodo 23:12; Deuteronomio 5:14; Matteo 11:28`

Il Dio che ci ha creati sapeva che avremmo avuto bisogno di riposare. Ha così stabilito il ciclo giorno-notte e il sabato per offrirci la possibilità di riposarci fisicamente. Riconoscere che Gesù è il Signore della mia vita significa anche considerare seriamente la mia responsabilità di prendermi del tempo per riposarmi. Il comandamento del sabato, in fondo, non è semplicemente un suggerimento: è un comandamento, appunto.

`Che dire della nostra esistenza convulsa? Che cosa puoi fare per vivere al meglio quel riposo che Dio ci chiede di vivere?`