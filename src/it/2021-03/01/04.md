---
title:  Definizione di riposo nell’Antico Testamento
date:  29/06/2021
---

Il Signore ci ha creati perché fossimo esseri attivi, ma le nostre attività devono essere interrotte dal riposo. Oggi tutti ne abbiamo bisogno.

L’Antico Testamento ebraico, per esempio, comprende molti vocaboli riferibili a quel concetto. In Genesi 2:2,3, il riposo divino, nel settimo giorno appena creato, viene indicato con shabbat, «cessare di lavorare, riposare, prendere una vacanza», forma verbale del sostantivo «sabato». In Esodo 5:5, in forma causativa viene tradotto con «interrompere il proprio lavoro». Il faraone accusa Mosè che permette ai suoi di interrompere la loro attività.

Il riferimento al riposo divino nel settimo giorno, inserito nel quarto comandamento, viene espresso con la forma verbale ebraica nuakh (Es 20:11; De 5:14). In Giobbe 3:13 viene tradotto con «riposo», mentre in Numeri 10:36, con «posare», in relazione all’arca del patto. In 2 Re 2:15 lo spirito di Elia «si è posato» su Eliseo. Un’altra importante forma verbale è shaqat, «concedere sollievo, essere in pace». Viene usata in Giosuè 11:23, dove si parla del riposo della terra dalla guerra dopo le conquiste iniziali. Il termine compare spesso nei libri di Giosuè e dei Giudici per indicare «pace». Anche il verbo raga’ è utilizzato per designare il riposo. In Deuteronomio, nel contesto dei moniti rivolti a Israele contro la sua disubbidienza, Dio avverte il popolo che non troverà riposo in esilio (De 28:65). Il medesimo verbo compare in forma causativa in Geremia 50:34: «… dando riposo alla terra e gettando lo scompiglio fra gli abitanti di Babilonia».

`Leggere Deuteronomio 31:16 e 2 Samuele 7:12. Di che genere di riposo si parla in questi versetti?`

Entrambi presentano un’espressione idiomatica derivante dal verbo shakab, che significa letteralmente «addormentarsi, coricarsi». Nel patto stabilito con Davide, Dio promette al futuro re di Israele: «Quando i tuoi giorni saranno compiuti e tu riposerai con i tuoi padri, io innalzerò al trono dopo di te la tua discendenza» (2 S 7:12). La lunga (e qui incompleta) lista di differenti verbi ebraici che connotano il riposo, ci aiuta a comprendere che quel concetto teologico non è collegato a una o due parole particolari. Noi ci riposiamo individualmente e collettivamente. Il riposo ha degli effetti fisici, sociali ed emozionali e non si limita al solo sabato.

`Un giorno la morte sarà abolita. Per quanto grande possa essere la mancanza dei cari defunti, perché ci conforta sapere che essi riposano?`