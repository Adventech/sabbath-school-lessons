---
title:  Vivere In Una Società 24 Ore Su 24, 7 Giorni Su 7
date:  26/06/2021
---

### Letture
Genesi 2:1-3; Geremia 45:1-5; Esodo 20:11; 2 Samuele 7:12; Marco 6:30-32; Genesi 4:1-17[1]

> <p>
> «L’anima mia langue e vien meno, sospirando i cortili del SIGNORE; il mio cuore e la mia carne mandano grida di gioia al Dio vivente» Salmi 84:2

Tic-toc, tic-toc, tic-toc. L’orologio scandiva il tempo costantemente e senza pietà. Il sabato era cominciato solo da due ore. Mary sospirava mentre ispezionava il piccolo appartamento. I giocattoli dei bambini erano ancora sparsi per tutto il soggiorno; la cucina era un caos; Sarah, la più piccola, era a letto con la febbre e il giorno seguente aveva garantito di occuparsi dell’accoglienza nella loro chiesa; significava che sarebbe dovuta uscire di casa almeno trenta minuti prima del solito.

«Spero di trovare un po’ di tranquillità domani», pensò mestamente Mary.

Nello stesso momento, dalla parte opposta della città, Josh, suo marito, stava facendo la coda con il carrello della spesa settimanale. Il traffico era stato un incubo, la fila alle casse era molto lunga. Sembrava che si fossero messi tutti d’accordo per fare la spesa contemporaneamente.

«Avrei bisogno di riposarmi, non posso andare avanti così», si lamentava Josh tra sé e sé.

Le nostre esistenze sono governate da tempi frenetici, orari di lavoro, appuntamenti dal medico, conversazioni via Skype, spesa e impegni scolastici. Sia che ci serviamo dei mezzi pubblici, di uno scooter o dell’auto per fare i percorsi necessari, il martellamento delle continue impellenze nei confronti del mondo che ci circonda rischia di soffocare ciò che conta davvero.

Come trovare la quiete in mezzo a tanto trambusto?