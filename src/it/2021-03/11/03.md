---
title:  Rituali e sacrifici
date:  06/09/2021
---

Il sistema veterotestamentario di riti e sacrifici, come descritto nel Levitico, ci offre ulteriori esempi sulla falsariga di quanto abbiamo studiato ieri: simboli dell’Antico Testamento che rimandano alle verità del Nuovo.

Nonostante gli attuali studiosi della Bibbia preferiscano spesso glissare su quei rituali, in realtà, essi contengono rilevanti verità spirituali di grande valore per chi le studia.

`Leggere le istruzioni per l’offerta espiatoria di un Israelita comune in Levitico 4:32-35. Cosa ci insegna un simile rituale? Prova a collegarlo a Giovanni 1:29 e a 1 Pietro 1:18-21`

Un rituale è un eccellente comunicatore di valori e informazioni importanti e deve essere interpretato nel suo contesto. Generalmente richiede un tempo specifico, un luogo particolare e una sequenza predeterminata di azioni per poter essere efficace. In realtà, leggendo le prescrizioni bibliche dell’Antico Testamento, a proposito dei sacrifici, si capisce chiaramente che Dio dettagliò con molta precisione cosa poteva essere sacrificato; anche quale rituale, quando, dove e la procedura da rispettare.

Al centro di molti rituali c’era la fuoriuscita e l’aspersione del sangue. Una cosa non gradevole, e non intendeva esserlo, perché ricordava la cosa più spregevole dell’universo: il peccato. Qual era il ruolo del sangue e per quale motivo doveva essere versato sulle corna dell’altare? Se la maggior parte dei rituali associati al santuario appare in forma prescrittiva (fornendo istruzioni per il loro svolgimento), non sempre erano previste spiegazioni esaustive. Forse perché le persone ne conoscevano già il significato. Non si può certo negare che il popolo di Israele conoscesse l’importanza del sangue (Le 17:11).

Tuttavia, l’esempio tratto da Levitico 4:32-35, contiene (al v. 35) un’importante spiegazione: «Così il sacerdote farà per quel tale l’espiazione del peccato che ha commesso e gli sarà perdonato».

Il sangue era quindi la chiave dell’intero processo di espiazione, il mezzo attraverso il quale noi peccatori siamo resi giusti davanti a un Dio santo. Questi sacrifici, quindi, costituiscono un tipo, un modello della morte di Cristo e del suo ministero a nostro beneficio.

`Pensa all’efferatezza del peccato che, per poterlo espiare, ha richiesto il sacrificio di uno dei componenti della Trinità, Gesù. Perché questa realtà deve farci comprendere che possiamo affidarci solo alla grazia? Cosa potremmo aggiungere a quello che Cristo ha già fatto per noi?`