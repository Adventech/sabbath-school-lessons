---
title:  Conquistare una città celeste
date:  09/09/2021
---

Lo sviluppo logico dei concetti contenuti in Ebrei 4 diventa particolarmente chiaro leggendo i passi da 8 a 11. Giosuè non ottenne il riposo per Israele. Di conseguenza, poiché Dio non mente, deve esserci un altro «riposo» per il popolo di Dio; questo gruppo è composto non solo da credenti Ebrei, ma comprende tutti coloro che hanno accettato Gesù come personale Salvatore.

`Leggere Galati 3:26-29. Riesci a cogliere le caratteristiche del popolo del patto post-croce? Cosa significa il fatto che non esiste né Ebreo né Greco, né schiavo né libero, né uomo né donna nel contesto in cui scrive Paolo?`

Ebrei 4 è stato a volte usato per rimarcare l’osservanza del sabato; qualcuno invece ha pensato di mettere in dubbio la validità di questo riposo sabatico, alla luce del fatto che esiste un altro riposo (alla fine del tempo). Nessuna di queste due posizioni riflette correttamente il messaggio del testo biblico, il quale lascia piuttosto intendere che l’attenzione degli ultimi tempi al riposo speciale di Dio, in realtà, c’è sempre stata fin dalla creazione e che la celebrazione del riposo sabatico è come un antipasto settimanale di quel riposo speciale.

Resta dunque un riposo sabatico per il popolo di Dio, che riecheggia il riposo divino nel primo sabato della storia di questa terra e che ha un significato preciso: possiamo mettere da parte le nostre opere e confidare che egli adempirà la promessa della nostra salvezza. Contrariamente alle argomentazioni di alcuni interpreti, il testo non supporta l’ipotesi che il comandamento del sabato si sia adempiuto nel riposo della salvezza ottenuto da Cristo, rendendo così superflua l’ubbidienza a esso da parte del credente. Il riposo definitivo promessoci mediante Cristo non sostituisce il sabato biblico; al contrario, lo potenzia.

In una società che esalta le persone che si sono fatte da sole, il lavoro intenso e gli intraprendenti che vogliono fare carriera, riposare in Gesù e confidare nel fatto che la sua grazia è sufficiente per salvarci e trasformarci, significa davvero fare controcultura.

`Come aiutare chi ritiene di avere commesso peccati troppo gravi e di non avere alcuna speranza di trovare riposo in Gesù? Quali riferimenti biblici potremmo condividere in questi casi?`