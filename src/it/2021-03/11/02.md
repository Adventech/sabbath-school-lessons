---
title:  Battezzati in Mosè nella nuvola e nel mare
date:  05/09/2021
---

`Leggere 1 Corinzi 10:1-11. Cosa voleva comunicare Paolo ai suoi lettori di Corinto quando parlò di «esempi»?`

Il termine greco tradotto con «esempio» al versetto 6 (e 11), è typos. Un tipo (esempio) non coincide mai con l’originale, ma è una specie di esemplare o rappresentazione di esso. È un modello di qualcos’altro.

Ebrei 8:5 ci offre un valido esempio di questo tipo di rappresentazione: «Essi celebrano un culto che è rappresentazione e ombra delle cose celesti, come Dio disse a Mosè quando questi stava per costruire il tabernacolo: “Guarda”, disse, “di fare ogni cosa secondo il modello che ti è stato mostrato sul monte”».

Questo brano sottolinea il collegamento diretto tra realtà celesti e terrene, e poi cita Esodo 25:9, dove Dio ordina a Mosè di costruire il tabernacolo nel deserto «secondo il modello» che ha visto sul monte. Il punto è che il santuario terreno, con i suoi riti e procedure, erano «esempi», simboli, modelli di quello che stava accadendo in cielo, dove Gesù è nostro Sommo sacerdote in quel santuario.

Tenuto conto di questo, forse si capisce meglio di cosa stia parlando Paolo in 1 Corinzi 10. In questi versetti l’apostolo rivisita alcune delle esperienze chiave vissute dal popolo di Dio nel deserto, mentre era in cammino verso la terra promessa. «I nostri padri» si riferisce agli antenati Ebrei che lasciarono l’Egitto, furono protetti dalla nuvola, attraversarono il mare e furono tutti battezzati a una nuova vita di libertà dalla schiavitù. Paolo considera queste importanti tappe del viaggio nel deserto come un tipo o un esempio del battesimo individuale. Seguendo la sua logica, il riferimento al «cibo spirituale» si collega alla manna (cfr. Es 16:31-35). Israele bevve dalla roccia, che Paolo identifica con Cristo (1 Co 10:4). Basta pensare, per esempio, a Gesù in quanto «pane della vita» (Gv 6:48) o «acqua vivente» (4:10) e tutto ha senso. Paolo utilizza quindi la storia dell’Antico Testamento come esempio della rivelazione di verità spirituali applicabili ai singoli cristiani nel presente.

`Rifletti ancora sull’esperienza degli Israeliti nel deserto. Quale insegnamento spirituale possiamo trarre dai loro «esempi», nel bene e nel male?`