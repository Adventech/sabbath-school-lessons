---
title:  L’«esempio» del riposo
date:  07/09/2021
---

Oltre agli esempi che abbiamo già visti, questo concetto dei tipi e dei simboli può essere applicato anche all’idea biblica di riposo. Per confermarlo occorre andare al libro degli Ebrei.

`Leggere Ebrei 4:1-11. A cosa si riferisce la promessa di entrare nel suo riposo? In che modo l’esperienza di Israele, durante l’Esodo e il suo vagare nel deserto, aggiunge ulteriori elementi per comprendere il significato di entrare nel riposo di Dio?`

Emerge l’importanza della perseveranza e della fedeltà. Anche se si parla del sabato, l’argomento centrale di questi versetti (come di quelli precedenti, cfr. Eb 3:7-19) è un appello al popolo di Dio perché preservi la fede, mantenendosi fedele a Dio e al vangelo. Questi passaggi ricordano al lettore che deve prendere molto seriamente gli insegnamenti derivanti dalla guida di Dio nel passato, «affinché nessuno cada seguendo lo stesso esempio di disubbidienza» (Eb 4:11).

Attenzione, si tratta di un’opportunità! Israele udì il vangelo, prosegue il testo, ma non ne tenne conto. Invece di consolidare la loro fede mediante l’ubbidienza, scelsero di ribellarsi (cfr. Eb 3:7-15), così che non sperimentarono mai il riposo auspicato da Dio.

Ebrei 4:3 ci rimanda alla stretta relazione tra fede e riposo. Potremo entrare nel suo riposo solo quando avremo creduto e confidato in colui che ce lo ha promesso ed è in grado di mantenere tale promessa: Gesù Cristo.

`Leggere nuovamente Ebrei 4:3. Qual era il problema maggiore delle persone cui si fa riferimento? Quale lezione possiamo trarne, «noi [che] come a loro è stata annunziata una buona notizia» (v. 2)?`

La prima comunità di credenti cristiani accettò la precedente rivelazione di Dio (quello che noi chiamiamo Antico Testamento) e credette che Gesù Cristo fosse l’Agnello di Dio, il sacrificio per i loro peccati. E così, mediante la fede in quel sacrificio, hanno potuto sperimentare la salvezza in Gesù e quel riposo che in lui ci viene offerto.

`Perché comprendere il significato della salvezza mediante il sangue di Gesù ci aiuta a entrare in quel riposo che egli ci può donare, sapendo di essere salvati per grazia e non per opere?`