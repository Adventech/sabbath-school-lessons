---
title:  Ambizione
date:  13/07/2021
---

Studiare l’ultima settimana del ministero di Gesù sulla terra è sempre una fonte d’incoraggiamento e ispirazione. Ci offre un’istantanea di come l’inquietudine e l’ambizione inducano le persone a fare e a dire cose sconsiderate.

`Leggere Luca 22:14-30. Rifletti sulle emozioni di Gesù mentre ascolta i suoi discepoli litigare su chi avrebbe dovuto essere considerato il più grande (v. 24). Come mai i discepoli si lasciarono sviare durante questo momento cruciale e si concentrarono sulla grandezza umana?`

Potrebbe capitare, ma non credo sia frequente, di discutere con altri in chiesa, in famiglia o sul luogo di lavoro in merito a chi sia il più grande. Magari ci pensiamo, ma chi oserebbe parlarne apertamente? Non è la prima circostanza in cui sorge questa disputa in seno alla comunità dei seguaci di Gesù. Matteo 18:1 presenta una domanda dei discepoli a Gesù, posta in maniera più astratta: «Chi è dunque il più grande nel regno dei cieli?». La risposta di Gesù prevede una lezione pratica. Dopo aver chiamato un bambino, lo colloca al centro del gruppo. Occhi spalancati e ciglia aggrottate da parte dei discepoli. Il comportamento di Gesù richiede una spiegazione, che leggiamo al versetto 3: «In verità vi dico: se non cambiate e non diventate come i bambini, non entrerete nel regno dei cieli».

La conversione è determinante per trovare il vero riposo in Gesù. Riconosciamo di avere bisogno di un aiuto esterno, comprendiamo che non possiamo dipendere da noi stessi ma che occorre affidarsi a Cristo. Sperimentiamo una trasformazione dei nostri valori e delle nostre ambizioni. Gesù dice: confidate in me e affidatevi a me come questo bambino. La vera grandezza consiste nel rinunciare ai propri diritti e abbracciare i valori del regno.

Purtroppo, tutto lascia intendere che nel momento in cui consumarono l’ultima cena con Gesù, i discepoli non avessero ancora compreso questa lezione. Il battibecco e le conflittualità tra di essi inficiarono un momento di perfetta comunione che non si sarebbe mai più ripetuto. Tutto ciò, nonostante gli anni vissuti accanto al Maestro trascorsi a servire il prossimo insieme a lui, ad ascoltarlo e a imparare ai suoi piedi… Un triste esempio della pervicace corruttibilità del cuore dell’uomo! Se vogliamo vedere un lato più positivo, pensiamo alla realtà sempre presente della grazia del Signore, e al fatto che, nonostante la loro patetica discussione, Gesù non ha mai abbandonato i discepoli.

`Perché focalizzarsi sulla croce di Cristo è un efficace antidoto al desiderio di autoesaltazione cui tutti siamo esposti, in quanto esseri umani?`