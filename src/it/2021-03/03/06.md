---
title:  Estirpare l’inquietudine
date:  15/07/2021
---

`Leggere Giovanni 14:1-6. Quando ci sentiamo inquieti, cosa possiamo fare per alleggerire il nostro cuore? Qual è il segreto per superare le divisioni, l’egoismo, l’ambizione, l’ipocrisia e trovare il vero riposo?`

Per sconfiggere il turbamento occorre sempre partire da Gesù, il quale è la via, la vita e la verità. Egli conosce la giusta direzione quando vaghiamo senza meta nel deserto di un mondo saturo di contenuti multimediali; egli, in quanto legislatore, è anche la verità personificata e il suo Spirito ci guiderà in tutta la verità (Gv 16:13). Quando ci sentiamo feriti, stanchi, esauriti, malati e demoralizzati, egli rappresenta la vita, non una vita qualsiasi. Ci ha promesso vita in abbondanza (10:10), compresa quella eterna, ma tutto questo comporta anche una qualità di vita differente qui sulla terra. Il Creatore è perfettamente in grado di donarcela in abbondanza e oltre misura, a partire da adesso. «Il vostro cuore non sia turbato» è un invito a vivere nell’aspettativa. Quando ci sentiamo giù, egli può farci risalire il morale. Quando ci dibattiamo nelle tenebre del peccato, egli è colui che non solo ha iniziato in noi la sua opera, ma la porterà anche a compimento (Fl 1:6).

Per quanto difficili e complesse siano le nostre problematiche quotidiane, guardiamo alle promesse ricevute in Gesù. Egli sta preparando un luogo per noi, un posto nel quale ogni dolore, inquietudine e sofferenza saranno bandite per sempre. Ecco la speranza che abbiamo ricevuto in Gesù Cristo e che è offerta a ciascuno di noi, senza distinzioni per chi siamo, per il contesto nel quale viviamo e neanche per l’esistenza squallida che abbiamo condotto in passato o che stiamo sperimentando nel presente.

Il segreto è quello di andare a Dio anche nella nostra debolezza, nel nostro dolore, nella nostra precarietà e in una condizione generale corrotta, consapevoli che egli ci accetterà nonostante tutto. Ecco cosa significa la grazia e perché dobbiamo credere che ci verrà concessa, se la ricerchiamo con fede.

`Leggere Geremia 3:22. Dio cosa chiede di fare e cosa ci darà?`

`Rifletti su queste parole di Gesù: «… tornerò e vi accoglierò presso di me, affinché dove sono io, siate anche voi» (Gv 14:3). Quanto diventa centrale e determinante la promessa del suo ritorno? E perché, soprattutto per noi avventisti, diventa così preziosa?`