---
title:  Gesù è divisivo
date:  11/07/2021
---

Poche persone amano i conflitti. Bramiamo l’armonia e la pace, talvolta anche nelle nostre chiese e istituzioni organizziamo seminari per la gestione e la risoluzione delle conflittualità.

`Leggere Matteo 10:34-39. Cosa intende Gesù quando dice di non essere venuto a portare la pace, bensì la spada? Che cosa significa, anche alla luce di un passo come Isaia 9:6?`

La dichiarazione di Gesù, cui abbiamo appena fatto cenno, è controintuitiva in maniera sconvolgente. Il Salvatore, venuto al mondo come una creatura indifesa e non da sovrano potente circondato dalle migliori guardie del corpo esistenti, lui, che ha predicato amore ai nemici come agli amici, adesso afferma di portare divisione e conflitto. Cosa si saranno domandati i discepoli e tutte le altre persone presenti? Com’è possibile che ci dica questo? Matteo 10:35-39 ci parla di fedeltà e di lealtà. Citando Michea 7:6, Gesù sfida i presenti a fare delle scelte per l’eternità. Un figlio dovrebbe amare e rispettare i propri genitori, si tratta di una prerogativa della legge che Mosè aveva ricevuto sul monte. Fa parte del modus operandi richiesto da Dio; eppure, se quell’amore superasse l’impegno di ascoltare Gesù, ci si ritroverebbe davanti a una scelta difficile. Gesù ci ricorda, in questo passaggio, le priorità. Egli esprime per tre volte questa scelta formulando tre frasi, in ciascuna delle quali è presente il termine «degno». L’essere degni non si misura sulla base di elevati parametri morali e non dipende dal fatto di avere sconfitto il peccato. Si basa invece sulla propria relazione con Gesù. Siamo degni di lui quando lo scegliamo al di sopra di ogni altra cosa, fosse anche una madre, un padre o dei figli. Scegliamo il dolore della croce e seguiamo Gesù.

«Non ho maggior desiderio che vedere i nostri giovani pervasi dallo spirito della religione pura, che li guiderà a prendere la croce e a seguire Gesù. Andate avanti, giovani discepoli di Cristo, governati da sani principi, rivestiti dagli abiti della purezza e della giustizia. Il vostro Salvatore vi condurrà verso il ruolo più adatto ai vostri talenti e nel quale risulterete più utili» - 5T, p. 87.

`A volte siamo costretti a portare una croce non per nostra scelta, altre volte decidiamo di prendercene il carico. Quale che sia il nostro caso, qual è la chiave per portare fedelmente quella croce?`