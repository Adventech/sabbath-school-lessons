---
title:  Egoismo
date:  12/07/2021
---

Come nel caso del pioppo e del suo esteso sistema di radici nascoste, l’egoismo fa parte di quell’ampio sistema sotterraneo chiamato «peccato», che ci impedisce di trovare il vero riposo in Gesù. Di tutte le espressioni esteriori del peccato nella nostra vita, l’egoismo è quello che pare manifestarsi più facilmente. Per molti di noi è naturale, come respirare.

`Leggere Luca 12:13-21. Qual è il problema evidenziato nella parabola? La pianificazione del futuro significa essere egoisti e ignorare il regno di Dio? Se le cose non stanno esattamente così, da che cosa ci mette in guardia Gesù?`

Questa parabola compare solo nel vangelo di Luca e viene narrata in risposta a una domanda anonima che proviene dal pubblico. Interrogato in merito a un problema di eredità, Gesù risponde respingendo il ruolo di arbitro tra fratelli. Sceglie piuttosto di puntare il dito contro il problema maggiore e sottostante la disputa, vale a dire l’egoismo. Scava più a fondo per fare emergere il bulbo che si nasconde sotto le nostre azioni individuali.

`Pensa ad alcune situazioni che ti hanno visto egoista. In che modo questo atteggiamento condiziona il nostro rapporto con Dio, con la chiesa, i nostri vicini e i colleghi di lavoro? Quale elemento chiave troviamo in Filippesi 2:5-8?`

Concentrandosi esclusivamente sui propri bisogni e ambizioni, quel ricco anonimo della parabola di Gesù si dimenticò di considerare le invisibili realtà celesti. Più grandi, migliori e sempre di più: non sono questi i principi fondanti del regno di Dio. Paolo ci offre uno spunto di riflessione circa la motivazione che ha mosso Gesù a diventare nostro sostituto. In Filippesi 2:5-8 viene redatto il piano dell’altruismo, dell’umiltà e dell’amore. Se le nostre scelte e priorità non saranno dettate dall’amore per Dio, continueremo a costruire granai per accumulare beni sulla terra e depaupereremo il nostro tesoro in cielo (Mt 6:20).

`Perché è facile diventare preda del desiderio di ricchezza e beni materiali? Tutti abbiamo bisogno di un minimo di denaro per sopravvivere, ma come mai non siamo mai soddisfatti di ciò che abbiamo e vorremmo possedere sempre di più?`