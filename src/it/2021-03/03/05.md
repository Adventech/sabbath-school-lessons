---
title:  Ipocrisia
date:  14/07/2021
---

Un ipocrita è un individuo che finge, che vuole apparire diverso da quello che è. Il termine ricorre sette volte in Matteo 23, durante un discorso nel quale Gesù accusa pubblicamente scribi e farisei, il vero nucleo della leadership religiosa ebraica (vv. 13-15,23,25,27,29). I vangeli mostrano un Gesù che dispensa la grazia e il perdono ad adulteri, esattori delle tasse, prostitute e persino assassini, ma dimostra ben poca compassione per gli ipocriti (cfr. anche Mt 6:2,5,16; 7:5; 15:7-9; 22:18).

`Leggere Matteo 23:1-13 ed elencare le quattro principali caratteristiche di un ipocrita citate da Gesù.`

Gesù associa quattro caratteristiche agli scribi e ai farisei. Nello spettro del giudaismo nel primo secolo a.C., i farisei rappresentavano il partito religioso conservatore. Erano interessati alla legge scritta e orale ed enfatizzavano la purezza rituale. Dall’altro lato, troviamo i sadducei, un gruppo composto prevalentemente da leader benestanti, spesso associati all’élite della classe sacerdotale. Erano notevolmente ellenizzati (parlavano greco e avevano familiarità con la filosofia greca) e non credevano in un giudizio o nella vita dopo la morte. Potremmo definirli liberali. Entrambi i gruppi erano colpevoli di ipocrisia.

Secondo Gesù, siamo degli ipocriti se non siamo coerenti con quello che diciamo, quando rendiamo la religione più dura per gli altri senza applicare a noi stessi i medesimi parametri, quando vogliamo che gli altri applaudano il nostro fervore spirituale e quando esigiamo onori e riconoscimenti che appartengono solo al Padre.

A prescindere dalla durezza e dalla schiettezza delle sue parole, il sentimento di Gesù nei confronti di quelli che definisce ipocriti, era nondimeno pieno di amore e preoccupazione.

«Il Figlio di Dio, mentre guardava il tempio e i suoi uditori, manifestava nel suo aspetto una pietà divina. Con voce rotta da profonda angoscia e lacrime amare, esclamò: “Gerusalemme, Gerusalemme, che uccidi i profeti e lapidi quelli che ti sono mandati, quante volte ho voluto raccogliere i tuoi figliuoli, come la gallina raccoglie i suoi pulcini sotto le ali; e voi non avete voluto!”» - DA, p. 620 [cap. 67, p. 458].

`Perché non serve essere un dirigente religioso per macchiarsi di quell’ipocrisia che Gesù condannò così profondamente? Come si impara a distinguere ogni forma di ipocrisia in noi stessi e a liberarsene?`