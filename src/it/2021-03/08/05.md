---
title:  Troppo stanco per correre
date:  18/08/2021
---

Elia è troppo spossato per continuare a correre, e così prega di nuovo. Una preghiera molto diversa da quella piena di fede cui Dio aveva risposto sul monte Carmelo (1 Re 18:36,37), davanti ai sacerdoti e ai profeti di Baal, ai membri della corte e alla gente comune. Questa è una semplice, breve, disperata preghiera.

`In 1 Re 19:4, Elia dice di non essere migliore dei suoi padri. Di cosa sta parlando?`

Quando finalmente Elia si ferma, lo assale il senso di colpa. Si rende conto che la sua fuga improvvisa ha sabotato quella che poteva essere una grande opportunità di riforma per Israele. Capisce di avere deluso quelli che avevano bisogno di lui e si sente impotente. Così, in un doloroso momento di autoriflessione, conoscendo bene la storia del suo popolo, si sente per quello che effettivamente è.

Può essere una rivelazione dolorosa per ciascuno di noi vederci per quello che realmente siamo. Dovremmo essere riconoscenti per la promessa che in Cristo il Signore ci vedrà come vede Gesù. Quale migliore speranza sapere che per fede possiamo rivendicare la giustizia di Cristo? (Fl 3:9).

Ciò nonostante, la depressione è come se ci risucchiasse in un tunnel di autocommiserazione. In certe circostanze si comincia a credere che l’unica via d’uscita sia la morte. Sembra essere proprio il caso di Elia. Tutto questo è troppo per lui. «Basta! Prendi la mia vita, o Signore, poiché io non valgo più dei miei padri!» (1 Re 19:4). Ma il grande Medico non condanna Elia. Capisce meglio di noi a cosa andiamo incontro quando combattiamo la depressione.

«Il Signore può rivolgersi a noi con amore e compassione anche se in quel momento non lo avvertiamo in maniera evidente, anche se a volte non sentiamo la sua mano che con dolcezza si posa su noi per benedirci» - SC, p. 97 [cap. 11, p. 100].

Dio sa e comprende che «il cammino è troppo lungo» (1 Re 19:7) per noi, ma a volte deve attendere che smettiamo di correre, solo allora può intervenire.

Le persone che stanno annegando diventano talmente confuse da lottare anche contro il bagnino che le salva. E allora il bagnino deve ritirarsi e attendere che la vittima perda i sensi prima di soccorrerla.

`Quale speranza e quale conforto ti trasmettono i seguenti passi? Salmi 34:18; 73:26; Matteo 5:1-3; Isaia 53:4-6`