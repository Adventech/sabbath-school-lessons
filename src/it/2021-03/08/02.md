---
title:  Riposo che guarisce
date:  15/08/2021
---

Se c’è un momento nel quale abbiamo davvero bisogno di riposare è quello della malattia. Quel ristoro serve al nostro organismo per riattivare il sistema immunitario. Spesso, necessitiamo anche del riposo mentale. A volte bastano malanni non particolarmente invalidanti, come un raffreddore o un’emicrania. Cerchiamo di fermarci e di non pensare a tutto quello che dovremmo fare, ma non ci riusciamo. Talvolta, se abbiamo una patologia più grave, restiamo svegli nella preoccupazione degli esiti che emergeranno dalle analisi cliniche. Poi cominciamo a chiederci perché. Il nostro stile di vita sregolato ci ha alla fine presentato il conto? Sono stati i medicinali assunti da venti anni? Oppure il sovrappeso accumulato negli ultimi anni? Forse Dio mi sta punendo per quel peccato segreto di cui nessuno è a conoscenza?

`Leggere Marco 2:1-4. Che cosa accadde a Capernaum?`

Per il paralitico di questa storia era un caso ovvio. La vicenda, riportata nel libro La speranza dell’uomo (cap. 27; pp. 189-192), viene qui chiarita. Il paralitico aveva commesso degli atti di cui non andava fiero. La sua vita di peccato gli aveva provocato la malattia, e gli esperti spirituali tracciarono una linea chiara di causa-effetto. Si era attirato l’invalidità con le sue mani a causa dei suoi peccati e non poteva esistere rimedio.

È un tipico atteggiamento. Spesso siamo come ossessionati dalla domanda chi è stato? Se è stato commesso un crimine, qualcuno dovrà pagare. Se è successo un incidente, qualcuno dovrà essere citato in giudizio. Ma attribuire la colpa non significa dare la guarigione o fare ritrovare l’integrità alla vittima.

Il piano originale di Dio non prevedeva il dolore, la malattia e la sofferenza. Le infermità sono comparse nel nostro pianeta solo con l’ingresso del peccato. Ecco perché Dio ci ha fornito delle linee guida sulla salute, che ci consentono di avere una qualità della vita migliore. Ma fino a quando saremo su questa terra malata e corrotta, non ci sarà alcuna garanzia di buona salute, neanche per chi segue con coscienziosità i principi più sani. Ma la buona notizia è che il Signore può comunque darci sollievo sia nella salute come nella malattia; sia nel caso che il nostro malanno dipenda dai nostri comportamenti che da quelli di qualcun altro, dai geni o semplicemente dal fatto di vivere in questo mondo peccaminoso. Dio sa come darci riposo.

`Quando una persona si ammala, non è giusto cominciare ad attribuirle delle colpe. Allo stesso tempo, perché l’individuazione delle cause, in alcune circostanze, può essere un passo cruciale per la guarigione?`