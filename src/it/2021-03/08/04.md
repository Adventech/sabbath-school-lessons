---
title:  Fuggire
date:  17/08/2021
---

Basandosi sui dati dell’Organizzazione mondiale della sanità (Oms), la patologia più diffusa a livello globale, che colpisce 300 milioni di individui ogni anno, non sempre si manifesta con sintomi evidenti e riconoscibili. È la depressione la prima causa di disabilità a livello globale. Purtroppo, non si parla di depressione nel cristianesimo, perché qualcuno potrebbe considerarlo un segnale della mancanza di fede. In fondo, non si presume che un cristiano debba sempre sprizzare felicità da ogni poro? Quindi, la depressione non attesta forse una falla nella mia relazione personale con il Signore?

La maggior parte delle persone sa che non è così. Anche i cristiani, quelli più fedeli, possono dover lottare contro la depressione, soprattutto in seguito a un evento traumatico, e non si tratta di un indizio di mancanza di fede in Dio. Basta leggere nei Salmi per accorgersi del dolore, delle angosce patite dai servitori fedeli del Signore. A volte, la depressione si insinua in noi lentamente e silenziosamente e ce ne accorgiamo solo quando stringe la morsa. In certi casi, invece, scoppia improvvisamente, in seguito a un evento emotivamente o fisicamente sfibrante. Per esempio, il fedele profeta Elia era totalmente stressato dopo l’evento sul monte Carmelo.

`In 1 Re 18 e 19:1-5, Elia ha appena assistito al miracolo divino del fuoco che scende dal cielo. In risposta alla sua preghiera, ha visto cadere la pioggia che ha posto fine a una carestia durata tre anni. Perché reagisce fuggendo alle minacce di Izebel?`

Le ultime ventiquattro ore di Elia sono state davvero estenuanti. Quest’esperienza, cui si aggiunge un brusco risveglio e una minaccia di morte, innescano in lui la depressione. Elia ha ucciso con le sue mani 850 profeti di Baal (18:40). Una cosa del genere, pur fatta per una giusta causa, è comprensibile che inneschi uno stress traumatico in chi ne è testimone o, peggio, nel principale protagonista. E il profeta comincia a scappare.

A noi può capitare di fare una corsa al frigorifero e affidarci al cibo per recuperare la felicità. Oppure cercare di sopire il nostro esaurimento emozionale. Può succedere invece di cercare una nuova relazione, un lavoro o una località per soddisfare la voglia di fuga. Talvolta, semplicemente, ci lasciamo assorbire dal lavoro, dalle scadenze, per cercare di fuggire da quel qualcosa che non ha nome e che sta drenando la nostra felicità e il nostro riposo. Tanti, ovviamente, ricorrono ai farmaci di ogni genere, nel tentativo di alleviare la pena. In definitiva, tutto questo non fa che mascherare i sintomi; ma non risolve il problema, anzi, a volte rischia di acuirlo.