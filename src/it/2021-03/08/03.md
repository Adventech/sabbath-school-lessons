---
title:  Cura alla radice
date:  16/08/2021
---

Il paralitico era stato calato per essere in presenza di Gesù, sul quale erano fissi gli occhi di tutti i presenti. Avrebbe scelto di guarire un peccatore incallito? Avrebbe speso una parola di rimprovero?

`Leggere Marco 2:5-12. In che modo Gesù guarisce il paralitico? Qual è la prima cosa che fa per quella persona?`

Dato che spesso non ne abbiamo coscienza fino a quando non si manifestano i primi sintomi, confondiamo la malattia con i sintomi stessi. Crediamo che facendoli sparire la patologia sia debellata. Gesù ha un approccio diverso. Conosce la radice di ogni dolore e malattia e desidera curare prima quella. Nel caso del paralitico, invece di intervenire all’istante sugli effetti evidenti di quell’invalidità, il Maestro va dritto alla radice. Il paralitico avverte il peso della sua colpa e della separazione da Dio più duramente della malattia stessa. Una persona che riposa in Dio è in grado di sopportare qualsiasi sofferenza fisica generata da questo mondo corrotto. Gesù va subito all’origine del problema e offre prima di ogni altra cosa il perdono.

I capi religiosi sono stupiti quando odono Gesù perdonare. Per rispondere alle loro accuse silenti, il Maestro pone una domanda.

`Leggere Marco 2:8,9. Qual è la sfida lanciata da Gesù agli scribi presenti? Qual è la vera questione sollevata?`

Parlare, in genere, costa poco, ma non quando a parlare è Dio. Grazie alla sua parola potente, tutte le cose sono state create (Ge 1). Sebbene il perdono non sia qualcosa di visibile, comunque ha un prezzo salato: la vita del Figlio di Dio sulla croce. Ogni altra cosa è secondaria. Per dimostrare la forza e la realtà del perdono, Gesù sceglie allora di guarire il paralitico.

Dio desidera curarci prima di tutto nel nostro animo. Solo dopo sceglie se guarirci anche nel fisico, come nel caso del paralitico, oppure se per quello dovremo attendere il giorno della risurrezione. In ogni caso, il Salvatore desidera che ciascuno di noi sia in grado già da oggi di riposare nella certezza del suo amore, della sua grazia e del suo perdono, nonostante le sofferenze.

`Possiamo trovare sollievo e pace anche se non sentiamo una risposta alle nostre invocazioni di guarigione?`