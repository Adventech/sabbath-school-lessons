---
title:  Riposo e altro
date:  19/08/2021
---

Dio sa che la corsa ha sfiancato Elia, non tanto nel fisico quanto emotivamente, perché porta un enorme senso di colpa. Come Gesù farà per il paralitico tanti anni dopo, così Dio volta pagina e provvede al riposo per Elia. Finalmente può davvero dormire e rinfrescarsi.

Ci aspetteremmo che questa fosse la fine della storia, ma non lo è. Il riposo di Dio non è un evento unico e puntuale. Entrare nel riposo di Dio ha a che fare con la guarigione, disimparando i modi negativi di pensare e le abitudini distruttive. Dio non guarisce in modo frettoloso.

`Leggere 1 Re 19:5-8. Dove sta andando adesso Elia, e perché?`

Dopo essersi riposato, Elia riprende a correre. Ma stavolta il Signore ne orienta la corsa. Egli comprende che la vita in questo mondo corrotto può portare alla depressione. Capisce che il nostro impulso è quello di correre, ed egli desidera reindirizzare la nostra fuga. Al posto di tutti quei meccanismi autodistruttivi cui ci affidiamo per far fronte all’emergenza, vuole che corriamo verso di lui. E una volta cominciato questo percorso, desidera insegnarci a percepire «un suono dolce e sommesso» (v. 12) che ci darà sollievo.

Elia non aveva le forze per rimettersi in cammino per incontrare Dio. Quell’energia gli viene offerta insieme alla promessa di un domani migliore.

Mentre Elia è disteso sotto l’albero e desidera la morte, è convinto che i giorni migliori siano ormai finiti.

`Leggere 1 Re 19:15,16 e 2 Re 2:11. Dio cosa aveva ancora in serbo per Elia?`

Dio sapeva che ad attendere Elia c’erano giorni migliori. Il profeta avrebbe conosciuto la guarigione nel momento in cui avrebbe imparato a regolare la propria vita sui ritmi di Dio e ad accettare il suo riposo. Dovevano ancora essere unti dei re e occorreva scegliere il suo successore. Dio puntava già su Eliseo, che sarebbe diventato quasi un figlio per Elia. Sapeva che il suo profeta avrebbe ancora richiamato per fede il fuoco dal cielo (2 Re 1:10). Non era atteso da una morte disperata sotto un albero, bensì da un carro di fuoco che lo avrebbe condotto al riposo celeste.

`Cosa ci insegna la vicenda di Elia? Perché, per quanto sofferenti, dobbiamo sempre contare sulla forza che ci proviene da Dio?`