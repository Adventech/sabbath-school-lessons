---
title:  Missione compiuta
date:  14/09/2021
---

Ninive, paragonata a qualsiasi altra città israeliana, è una metropoli per l’epoca: «era una città grande davanti a Dio; ci volevano tre giorni di cammino per attraversarla» (Gn 3:3).

`Leggere Giona 3:1-10. Qual è la reazione di quella città corrotta? Che genere di lezione possiamo trarne per quanto riguarda i nostri tentativi di testimonianza?`

Mentre cammina nella città, Giona proclama il messaggio di Dio: «Ancora quaranta giorni, e Ninive sarà distrutta!» (v. 4). Un messaggio che va dritto al punto. Ci mancano i dettagli, ma è evidente che è destinato a orecchie in grado di recepirlo, e la popolazione di Ninive (collettivamente, senza eccezioni) crede all’avvertimento di Giona. Secondo una tipica abitudine orientale, il re di Ninive emana un decreto per dimostrare una trasformazione del cuore. Tutti, animali compresi, dovranno digiunare e fare cordoglio (il testo non spiega come anche gli animali possano farlo). Il sovrano scende dal trono e si siede sul suolo polveroso, un atto simbolico di estrema rilevanza.

`Leggere Giona 3:6-9; cfr. Geremia 25:5, Ezechiele 14:6 e Apocalisse 2:5. Quali elementi nelle parole del re lasciano intendere che ha compreso l’essenza del vero pentimento?`

Il sermone è breve, diretto, ma ricco di principi teologici corretti riguardo il pentimento sincero. Mentre Giona predica, lo Spirito Santo deve aver svolto una grande opera nel cuore dei Niniviti, i quali non avevano accesso ai benefici dei racconti che narravano l’amorevole cura di Dio per gli Israeliti; eppure, la loro reazione è positiva. Parafrasandola, si potrebbe dire: «Affidiamoci alla misericordia di Dio e non alle nostre capacità. Confidiamo totalmente sulla sua bontà e sulla sua grazia».

Giona, che ha personalmente sperimentato quella grazia, stranamente, sembra pensare che essa è qualcosa di esclusivo, riservata solo a pochi eletti.

`Perché il pentimento è un momento cruciale nell’esperienza cristiana? Cosa vuol dire pentirsi sinceramente dei nostri peccati, soprattutto di quelli che reiteriamo?`