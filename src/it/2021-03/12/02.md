---
title:  La fuga
date:  12/09/2021
---

Giona fu un missionario di straordinario successo. Allo stesso tempo, si rivelò una persona estremamente riluttante, almeno all’inizio. Qualunque cosa stesse facendo, Dio irruppe nella vita di Giona in modo eclatante. Questi, invece di prendere il giogo di Dio sulle spalle e scoprire che si sarebbe trattato di un peso leggero e dolce (Mt 11:30), decise di provvedere in autonomia al proprio «riposo», fuggendo dalla parte opposta a quella che Dio gli aveva chiesto di percorrere.

`Leggere Giona 1. Dove sperava di trovare pace e riposo dalla chiamata di Dio? Funzionò?`

Giona prende la direzione opposta a quella indicata da Dio. Non si ferma nemmeno per discutere con lui, come avevano fatto tanti altri profeti biblici che avevano ricevuto analoga chiamata (cfr. Es 4:13). Da notare che quella non era la prima volta in cui Dio aveva chiesto a Giona di parlare per lui, come lascia intendere 2 Re 14:25. In quel caso, però, Giona sembra avere ubbidito. Ma non stavolta. Perché?

Reperti storici e archeologici documentano la crudeltà dei signori neo-assiri che dominarono l’antico Medio Oriente, nel corso dell’ottavo secolo prima di Cristo, l’epoca in cui Giona operò in Israele. Circa 75 anni dopo, il re Sennacherib attaccò Giuda. Israele e la Samaria erano già cadute circa venti anni prima, e il re Ezechia si era unito a una coalizione anti-assira. Era arrivato il momento per gli Assiri di regolare i conti. Dalla Bibbia (2 Re 18, Isaia 36) ai documenti storici assiri e ai rilievi ritrovati sulle mura del palazzo di Sennacherib, a Ninive, tutto conferma il racconto crudele della caduta di Lachis, una delle fortezze più importanti di Ezechia, che sorgeva ai confini meridionali e che risultava ben fortificata. In un’iscrizione, Sennacherib rivendica di aver preso oltre 200mila prigionieri da 46 città fortificate e di essere fiero di averle distrutte. Quando il re assiro conquistò Lachis, centinaia di migliaia di prigionieri furono impalati; i principali sostenitori del regno di Ezechia vennero scorticati vivi, mentre gli altri vennero esiliati in Assiria come schiavi a basso prezzo. Gli Assiri potevano essere incredibilmente crudeli, anche secondo i parametri dell’epoca, e Dio stava per inviare Giona nel cuore di quell’impero.

Qualcuno si meraviglia se il profeta non volle andare?

`Fuggire da Dio? Lo hai mai fatto prima? In caso affermativo, ha funzionato? Che sensazione ti ha lasciato quell’errore?`