---
title:  Una strada a doppio senso
date:  16/09/2021
---

Giona pare creare più problemi che altro. Ninive era pericolosa, ma nella vicenda che stiamo trattando non sembrano i Niniviti il problema. Comprendono il messaggio e prontamente si pentono. Giona, il missionario, appare l’anello debole di questo racconto che parla di missione.

Dio rincorre un profeta riluttante, perché sa che Giona aveva bisogno di fare quel viaggio missionario a Ninive, esattamente come i Niniviti avevano bisogno di ascoltare il suo messaggio.

`Leggere il libro di Giuda. Come si fa a «conserva[rsi] nell’amore di Dio» (v. 21)? Che cosa vuol dire?`

In questo breve libro del Nuovo Testamento, al versetto 21, Giuda ci dice: «conservatevi nell’amore di Dio, aspettando la misericordia del nostro Signore Gesù Cristo, a vita eterna». Sperimentare personalmente l’amore e la grazia divini non è un evento che si consuma una sola volta nella vita. Un modo sicuro per conservarsi nell’amore di Dio è quello di andare verso gli altri. Nei versetti successivi Giuda ci dice di avere pietà, di salvare gli altri «strappandoli al fuoco».

`Leggere Giuda 20-23. Quali parole collegano alla vicenda di Giona e che cosa vogliono dirci?`

Dio chiede a Giona di recarsi a Ninive, perché il profeta probabilmente non aveva dedicato molto tempo a riflette sul suo rapporto con gli Assiri. Sapeva che non gli piacevano, ma non aveva idea di quanto odio nutrisse nei loro riguardi e di quello che era disposto a fare pur di evitarli. Giona non era pronto a vivere fianco a fianco con un Ninivita nel cielo; non aveva imparato ad amare come Dio ama. Viene invitato ad andare a Ninive perché il Signore ama i Niniviti e vuole anche loro nel suo regno. Ma chiama Giona perché ama anche lui, desidera che cresca e gli assomigli sempre di più mentre collaborano. Dio vuole che Giona trovi il vero riposo che scaturisce da una relazione salvifica e dall’ubbidienza alla sua volontà; in questo è prevista anche la testimonianza agli altri, per indicare loro la fede e la speranza che noi già possediamo.

`Quanto tempo pensi di dedicare alla salvezza degli altri? Questo tipo di servizio ci aiuta a trovare il vero riposo in Gesù?`