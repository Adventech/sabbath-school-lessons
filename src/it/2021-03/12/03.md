---
title:  Un riposo di tre giorni
date:  13/09/2021
---

La fuga di Giona da Dio non fu esente da problemi. Il suo «riposo» di breve respiro fu disturbato quando Dio intervenne miracolosamente con la tempesta. Giona viene salvato dalla morte sicura in acqua grazie al Signore, che ordina a un pesce di salvarlo.

Ma solo quando il profeta si trova a dover vivere un riposo forzato di tre giorni nello stomaco di quel grande pesce, comprende la sua totale dipendenza da Dio. A volte, dobbiamo essere portati in quei luoghi che non offrono nulla su cui contare per comprendere che Gesù è l’unica cosa di cui abbiamo davvero bisogno.

`Leggere la preghiera di Giona (2:1-9) nel ventre del pesce. Quali sono le sue parole?`

Pur trovandosi in una situazione quanto mai pericolosa, Giona invoca Dio e parla del santuario. Egli guarda al suo «tempio santo». Che cosa sta avvenendo? Il tempio è un punto focale della sua preghiera, ma dovrebbe esserlo per qualsiasi preghiera in generale. Nell’Antico Testamento esiste un solo luogo nel quale poter incontrare il Signore: il santuario (Es 15:17; 25:8).

Il santuario costituisce l’elemento centrale della preghiera e della comunione con Dio. Giona, però, non sta riferendosi al tempio di Gerusalemme, ma a quello celeste (2:7). In quel luogo troviamo la vera salvezza che Dio ci offre, quindi la speranza. Giona, alla fine, comprende questa verità essenziale, ha sperimentato la grazia del Padre. È stato salvato. Quando il grande pesce lo espelle dal suo stomaco, ha capito in prima persona cosa significa l’amore di Dio nei suoi confronti, un profeta fuggiasco. Ha sicuramente imparato (non senza qualche deviazione lungo il percorso) che l’unica strada sicura per qualsiasi credente è cercare di rispettare la volontà divina. Decide così di compiere il proprio dovere e di ubbidire agli ordini del Signore, dirigendosi a Ninive; nel farlo è sorretto senza dubbio dalla fede, perché sta andando in una città malvagia fino al midollo, i cui abitanti potrebbero non gradire le esternazioni di quel profeta, che parlerà senza mezzi termini della loro crudeltà.

`A volte abbiamo bisogno di fuggire da tutto per fare chiarezza in noi e avere una prospettiva nuova sulle cose. Anche se la vicenda di Giona è certamente estrema, in che misura la presa di distanza dall’ambiente che abitualmente frequentiamo ci consente di vederlo da una nuova e forse necessaria prospettiva?`