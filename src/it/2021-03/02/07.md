---
title:  Approfondimento
date:  09/07/2021
---

«Gli Ebrei sembravano sinceramente pentiti: in realtà, ciò che li addolorava era il risultato della loro condotta colpevole e non la consapevolezza della propria ingratitudine e disubbidienza. Quando capirono che Dio non sarebbe ritornato sulla sua decisione, la loro abituale caparbietà emerse ancora una volta. Il popolo dichiarò che non avrebbe più seguito Mosè nel deserto. Nell’ordinare il ritorno nel deserto, e l’abbandono di quella terra nemica, Dio voleva assicurarsi che gli Israeliti avessero imparato a ubbidire: la reazione dimostrò che la loro sottomissione era solo apparente. Essi sapevano di essere colpevoli: si erano lasciati trasportare dalla collera e avevano tentato di uccidere le spie che li invitavano a ubbidire a Dio. Tuttavia, ciò che ora li terrorizzava era la scoperta di avere commesso un errore terribile, che avrebbe avuto conseguenze disastrose. Non erano affatto cambiati: alla prossima occasione, sarebbe stato sufficiente un pretesto per innescare un’altra rivolta. Infatti accadde proprio così non appena Mosè, come portavoce di Dio, ordinò loro di ritornare nel deserto» - PP, p. 391 [cap. 34, p. 323].

«La fede non sussiste quando c’è presunzione. Solo chi ha una vera fede non corre il rischio di cadere nella presunzione, che non è altro che la contraffazione diabolica della fede. Chi crede afferra le promesse di Dio e produce frutti di ubbidienza. Anche la presunzione rivendica le promesse, ma se ne serve per scusare la trasgressione, come fece Satana. La fede avrebbe indotto i nostri progenitori a confidare nell’amore di Dio e a ubbidire ai suoi comandamenti. La presunzione, invece, li indusse a trasgredire la legge nell’illusione che il grande amore di Dio li avrebbe risparmiati dalle conseguenze del peccato. La fede non pretende il favore del Signore senza adempiere alle condizioni a cui è collegata la misericordia di Dio. La vera fede si basa sulle promesse e sulla potenza delle Scritture» - DA, p. 126 [cap. 13, p. 84].

**Domande per la condivisione**

`1. 	Quali sono le differenze tra fede e presunzione? Perché la conquista di Canaan da parte di Israele viene considerata prima un atto di fede, poi di presunzione? In che misura motivazioni e circostanze diverse hanno un peso nella differenza tra fede e presunzione?`

`2. 	Il peccato può essere perdonato, ma spesso viviamo le conseguenze degli errori fatti. Come aiutare chi si sforza senza successo di credere che il proprio peccato sia stato perdonato, quando questo continua a condizionare negativamente questa persona e magari anche i suoi cari?`