---
title:  Un intercessore
date:  07/07/2021
---

`Quale opportunità Dio offre a Mosè per affrontare la ribellione? Numeri 14:11,12`

Dio si offre di distruggere gli Israeliti e di fondare una nuova nazione della quale Mosè risulterà il padre.

`Come reagisce Mosè a questa ribellione che ha come bersaglio se stesso ma anche Dio? Numeri 14:13-19`

In questo momento emerge chiaramente il vero uomo di Dio. La risposta di Mosè, cristallizzata nel tempo, anticipa l’Intercessore che, oltre millequattrocento anni più tardi, avrebbe pregato per i suoi discepoli nella loro afflizione (Gv 17). In realtà, nel comportamento di Mosè, molti teologi e studiosi biblici hanno visto un esempio di ciò che Cristo ha fatto per noi. La loro colpa, la nostra colpa, non viene minimamente messa in dubbio. Eppure, Mosè supplica pronunciando queste parole: «Perdona, ti prego, l’iniquità di questo popolo, secondo la grandezza della tua bontà, come hai perdonato a questo popolo dall’Egitto fin qui» (Nu 14:19). Quello che Dio ha fatto, grazie all’intercessione di Mosè, è esattamente quello che ha fatto a nostro beneficio mediante la morte, la risurrezione e l’intercessione di Cristo.

La grazia combatte la ribellione e l’irrequietudine alle radici. Il perdono offre un nuovo inizio. Tutto questo però ha un prezzo, non può esistere una grazia a buon mercato. Le persone, seppure perdonate, affronteranno le conseguenze della loro ribellione, e quella generazione non entrerà nella terra promessa (vv. 20-23).

Dio continuerà a sostenere quel popolo per altri 38 anni nel deserto, lo nutrirà, gli parlerà dal santuario e sarà al suo fianco nel deserto. Ma alla fine tutti sarebbero morti e avrebbero lasciato il bastone del comando e il riposo nella terra promessa alla generazione successiva. Suona come un giudizio; eppure stiamo parlando di grazia. Quel popolo, come avrebbe potuto conquistare le potenti città-stato di Canaan, se non aveva ancora imparato a confidare in Dio? In che modo avrebbe potuto essere una luce per le altre nazioni, se esso stesso inciampava nelle tenebre?

`Quali lezioni hai appreso circa le conseguenze del peccato perdonato?`