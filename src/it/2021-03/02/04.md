---
title:  L’insoddisfazione genera la ribellione
date:  06/07/2021
---

La storia comincia con una nota positiva. Gli Israeliti hanno finalmente raggiunto i confini di Canaan e vengono inviate dodici spie a ispezionare il territorio. Il loro rapporto è straordinario.

`Leggere il rapporto delle spie in Numeri 13:27-33. In che punto si sono infrante le aspettative degli Israeliti?`

Nonostante l’intervento di Caleb, prevalgono le voci dei dubbiosi. Israele non si prepara a conquistare quello che Dio ha promesso. I loro cuori inquieti fanno prevalere il lamento e il mormorio sulla marcia e il grido di vittoria. Quando i nostri cuori sono inquieti dobbiamo combattere per riuscire a camminare nella fede. L’inquietudine non condiziona solo le nostre emozioni. Gli scienziati dicono che esiste una linea diretta di causa-effetto tra l’eccessiva carenza di riposo e le scelte sbagliate, e gli effetti si vedono nell’obesità, nelle dipendenze e in una crescente insoddisfazione e infelicità.

`Leggere Numeri 14:1-10. Che cosa accade dopo?`

Le cose evolvono di male in peggio. La disperata supplica di Caleb («Soltanto, non vi ribellate al Signore», v. 9) cade nel vuoto e l’intera assemblea si prepara a lapidare i suoi capi. L’insoddisfazione genera la ribellione e la morte.

«Le spie bugiarde, di fronte al tentativo di Caleb e Giosuè, li accusarono pubblicamente: allora la folla gridò che fossero lapidati. La plebaglia impazzita si accalcò intorno a quei due uomini sinceri e fedeli; alcuni raccolsero delle pietre per ucciderli e si gettarono su di loro, gridando in modo orribile. All’improvviso, le pietre caddero dalle mani degli aggressori: un pesante silenzio li opprimeva e iniziarono a tremare. Dio faceva da scudo a Caleb e Giosuè, per impedire il loro assassinio. Lo splendore della sua presenza, simile al bagliore di una fiamma, illuminò il santuario.

Tutti riconobbero quel segno: era la manifestazione di un Essere più potente di qualsiasi uomo. Nessuno osò opporre resistenza. Le dieci spie riuscivano a respirare a stento: schiacciate dal terrore, si precipitarono nelle loro tende» - PP, p. 390 [cap. 34, p. 322]. Proprio allora, tuttavia, la gloria del Signore si manifesta pubblicamente. Quando leggiamo il racconto di Numeri 14, è come se l’intera scena fosse congelata e siamo in grado di ascoltare la conversazione tra Dio e Mosè. Dio sa bene che le pietre destinate a lapidare Mosè, Giosuè e Caleb, in realtà, sono il segno della ribellione contro di lui.