---
title:  È contagioso
date:  05/07/2021
---

`Leggere Numeri 12:1-3. Per quale motivo Miriam e Aaronne sono turbati?`

Miriam e Aaronne erano palesemente delusi per via della moglie cusita di Mosè. Sefora era un’outsider proveniente da Madian (cfr. Esodo 3:1). La caducità della nostra natura umana è percepibile anche in seno all’«élite» israelita e si manifesta in maniera tutt’altro che gradevole.

Il testo biblico, tuttavia, mostra chiaramente che si trattava di un pretesto. Il motivo principale del loro lamento riguardava il dono profetico. Nel capitolo precedente Dio aveva incaricato Mosè di nominare settanta anziani di Israele che lo avrebbero aiutato a gestire il peso amministrativo della sua leadership (Nu 11:16,17,24,25). Aaronne e Miriam occupavano anch’essi ruoli chiave (Es 4:13-15; Mi 6:4), ma si sentivano minacciati dai nuovi sviluppi, e dissero: «Il Signore ha parlato soltanto per mezzo di Mosè? Non ha parlato anche per mezzo nostro?» (Nu 12:2).

`Cosa risponde il Signore a questa lamentela? Perché credi sia stato così deciso? Numeri 12:4-13`

La risposta divina è immediata e non lascia spazio a interpretazioni. Il dono profetico non è un’arma utile per ottenere maggiore potere. Mosè era adatto alla leadership perché aveva imparato quanto dipendesse da Dio. Il fatto che Miriam sia citata prima di Aaronne al versetto 1 suggerisce che possa essere stata lei l’istigatrice dell’attacco contro Mosè. Aaronne in quel momento era già un sommo sacerdote israelita. Se egli fosse stato colpito dalla lebbra non avrebbe potuto entrare nel tabernacolo e servire per il bene del popolo. La punizione divina che si abbatte su Miriam, sotto forma di una lebbra temporanea, comunica il suo disappunto nei confronti di entrambi, e aiuta a perseguire quel cambiamento di atteggiamento di cui la coppia aveva bisogno. La supplica che Aaronne eleva per sua sorella conferma che anch’egli era coinvolto (v. 11); abbandonate la critica e l’insoddisfazione, l’uomo chiede che Miriam sia guarita e Mosè intercede a loro favore (vv. 11-13). Ecco ciò che Dio desidera vedere nel suo popolo. Egli ascolta e guarisce Miriam.

`Non è difficile criticare la leadership della chiesa a tutti i livelli. Domandiamoci però: sarebbe migliore la nostra vita spirituale e quella della comunità se, invece di lamentarci, intercedessimo in favore dei nostri leader anche quando siamo in disaccordo con essi?`