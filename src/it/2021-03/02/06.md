---
title:  Fede contro presunzione
date:  08/07/2021
---

`Quali similitudini ci sono tra il popolo di Israele errante nel deserto e il popolo di Dio poco prima del ritorno di Gesù? 1 Corinzi 10:1-11`

Nel corso della storia umana, il popolo di Dio ha sempre vagato nel deserto alla ricerca della terra promessa. Questo deserto ha molte facce: in questo momento ha le sembianze dell’infinito sbarramento dei media, dei continui segnali acustici che annunciano un messaggio in arrivo, del ruggito sordo di un divertimento senza fine.

Cerca di spacciarci la pornografia per amore e il materialismo come risposta ai nostri problemi. Se solo riuscissimo a essere un po’ più in forma, un po’ più giovanili, più facoltosi e sexy avremmo risolto ogni nostro problema.

Come gli Israeliti, anche noi siamo irrequieti nella nostra ricerca della pace, e spesso crediamo di trovarla nei luoghi sbagliati.

`Come reagirono gli Israeliti al giudizio emesso da Dio in Numeri 14:39-45?`

Israele reagisce nella sua tipica maniera: «abbiamo peccato», ammettono, «saliremo al luogo di cui ha parlato il Signore» (v. 40).

Un impegno a metà è come un vaccino mal somministrato: non funziona. I medici raccomandano oggi di vaccinare un bambino contro l’epatite di tipo B entro le prime 24 ore dalla nascita. È un buon inizio. Tuttavia, se dopo quel primo passo non vi saranno due o tre vaccinazioni di richiamo al momento giusto e nelle dosi corrette, quella creatura non sarà protetta contro l’epatite di tipo B.

Il dietrofront ribelle di Israele, raccontato negli ultimi versetti di Numeri 14, produrrà morte e delusione, perché quel popolo si rifiuta di accettare le nuove direttive divine e lancia ostinatamente un attacco scegliendo di rinunciare all’arca del patto e alla leadership di Mosè. La presunzione ha un costo da pagare; conduce alla morte. Spesso è alimentata dalla paura. Quando qualcosa ci spaventa, prendiamo decisioni di cui in seguito ci pentiremo.

`Pensa a un tuo comportamento dettato dalla fede e a un altro dettato invece dalla presunzione. Qual è stata la differenza fondamentale?`