---
title:  Inquietudine nel deserto
date:  04/07/2021
---

Quando Israele lasciò il Sinai per dirigersi verso Canaan, la sensazione generale era quella di un popolo irrequieto e infelice. Era passato più di un anno da quando avevano lasciato l’Egitto (Nu 1:1), e presto sarebbero entrati nella terra promessa. Si erano contati e organizzati, avevano assistito a incredibili manifestazioni del favore divino e a chiari segni della sua presenza. Eppure, già alla prima tappa di avvicinamento alla meta, trovano il modo di lamentarsi.

`Leggere Numeri 11:1-15. Di cosa si lamentano gli Israeliti?`

Gli Israeliti bramavano la carne, i cocomeri, i meloni, i porri, le cipolle e l’aglio che mangiavano in Egitto. «Chi ci darà da mangiare della carne? Ci ricordiamo dei pesci che mangiavamo in Egitto a volontà, dei cocomeri, dei meloni, dei porri, delle cipolle e dell’aglio. E ora siamo inariditi; non c’è più nulla! I nostri occhi non vedono altro che questa manna» (vv. 4-6). Certo, dovevano anche avere qualche problema con la memoria selettiva, perché si ricordavano di quegli alimenti e dimenticavano invece la schiavitù e le incredibili privazioni subite (cfr. Esodo 1).

Erano stati nutriti dalla manna di Dio per più di un anno, eppure erano irrequieti e desideravano altro. Lo stesso Mosè subì quella situazione. Cercare di guidare un gruppo composto da persone inquiete non è semplice. Ma Mosè sapeva a chi rivolgersi: «Perché hai trattato così male il tuo servo? Perché non ho trovato grazia agli occhi tuoi, e mi hai messo addosso il carico di tutto questo popolo?» (Nu 11:11).

`Come reagisce Dio davanti a quei mormorii? Numeri 11:16-33`

Dio non è sordo ai nostri bisogni quando ci sentiamo irrequieti. Nel caso di Israele, concesse loro le quaglie per soddisfare la loro brama di carne. Ma, in realtà, Israele non voleva la carne. Quando ci sentiamo infelici, insoddisfatti e arrabbiati, spesso la rabbia è il detonatore e non la causa del conflitto. Scoppiamo, perché c’è qualcosa di più profondo che non va e che destabilizza le nostre principali relazioni. Israele si ribellò contro la guida di Dio, e di questo dobbiamo stare attenti, indipendentemente dalla situazione e dal contesto che stiamo vivendo, perché accade molto più facilmente di quanto crediamo.

`Perché spesso ricordiamo il passato, migliore di quello che è stato?`