---
title:  Una visione della fine
date:  19/09/2021
---

Il discepolo più anziano ancora vivente tra quelli che erano stati con Gesù era confinato nella prigione di un’isola rocciosa, distante da tutto ciò che gli era vicino e caro. Cosa deve essere passato nella mente di Giovanni mentre era recluso in quest’isola remota? Come ci era finito, e perché? Aveva visto Gesù andarsene e due angeli pronunciare queste parole: «Uomini di Galilea, perché state a guardare verso il cielo? Questo Gesù, che vi è stato tolto ed è stato elevato in cielo, ritornerà nella medesima maniera in cui lo avete visto andare in cielo» (At 1:11).

Queste cose, però, erano successe diversi anni prima e Gesù non era ancora tornato. Nel frattempo, gli altri apostoli presenti quel giorno erano morti, la maggior parte dei quali da martiri per aver testimoniato di Gesù. La giovane chiesa aveva conosciuto un cambio generazionale, ma ora stava subendo orribili persecuzioni dall’esterno e anche strani movimenti eretici al suo interno. Giovanni deve essersi sentito solo, stanco e sfiduciato. All’improvviso, riceve una visione.

`Quale conforto può avere avuto da quella visione? Apocalisse 1:9-19`

Gesù aveva detto ai suoi discepoli: «Ed ecco, io sono con voi tutti i giorni, sino alla fine dell’età presente» (Mt 28:20), e queste parole avranno incoraggiato anche Giovanni nel sopportare il suo esilio. Questa visione, questa «rivelazione» di Cristo, «l’Alfa e l’Omega, il primo e l’ultimo» si stava manifestando in modo del tutto speciale a quell’apostolo confinato.

Seguono dei passi che descrivono le visioni riguardanti il futuro di questo mondo. Davanti ai suoi occhi si sarebbe dispiegata un’incredibile visione panoramica della storia, che ai nostri occhi rappresenta la storia della chiesa cristiana, ma per Giovanni ritraeva il suo futuro. Eppure, tra prove e afflizioni che sarebbero avvenute, gli viene mostrato come tutto si sarebbe concluso: «Poi vidi un nuovo cielo e una nuova terra, poiché il primo cielo e la prima terra erano scomparsi, e il mare non c’era più. E vidi la santa città, la nuova Gerusalemme, scender giù dal cielo da presso Dio, pronta come una sposa adorna per il suo sposo» (Ap 21:1,2).

La grande visione apocalittica riportata in Apocalisse aiutò Giovanni a riposare fiducioso nella provvidenza e nelle promesse di Dio.

`Oggi la vita può sembrare difficile, talvolta fa paura. Fino a che punto è in grado di rassicurarci la consapevolezza che Dio conosce il futuro e che questo, a lungo termine, non potrà che essere positivo?`