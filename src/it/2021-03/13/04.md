---
title:  Ordini di marcia
date:  21/09/2021
---

Il grande quadro profetico della storia non ci consente di osservare a distanza quello che succede senza battere ciglio, essendo in presenza di eventi che non possiamo controllare. L’attitudine più comune potrebbe essere quella di dire: «Bene, stanno per arrivare gli eventi finali come annunciato, cosa posso fare oltre ad accompagnarli? Cosa posso fare di più?». Non è questo il modo in cui il credente deve relazionarsi con il mondo e con gli eventi finali. Apocalisse 14 ci spiega che il nostro scopo in quel preciso momento della storia sarà quello di parlare agli altri del giudizio divino e aiutarli a farsi trovare pronti per il ritorno di Cristo.

`Leggere Apocalisse 14:6-12. Cosa ci dicono questi versetti e cosa dobbiamo proclamare al mondo? Perché questo messaggio è così urgente?`

Come avventisti crediamo che la «verità presente» (2 P 1:12) sia rivelata soprattutto in questi versetti che definiamo il messaggio dei tre angeli. Qui troviamo la base della nostra chiamata in quel preciso periodo della storia umana. Cominciano parlando del «vangelo eterno», la straordinaria notizia della morte e risurrezione di Gesù, sulla quale si fonda la nostra speranza di salvezza. Poi il messaggio prosegue, «è giunta l’ora del suo giudizio» (Ap 14:7), un indicatore efficace per la fine dei tempi. Ancora, l’appello ad adorare colui che «fece i cieli e la terra», in evidente contrasto con il terribile avvertimento secondo cui quelli che restano a Babilonia adorano «la bestia e la sua immagine». Alla fine, la descrizione del popolo di Dio: «Qui è la costanza dei santi che osservano i comandamenti di Dio e la fede in Gesù» (v. 12).

`Leggere Apocalisse 14:11. Cosa ha a che vedere il riposo per quelli che adorano la bestia e la sua immagine?`

Non ci sarà riposo né di giorno né di notte per quelli che adorano la bestia e la sua immagine. Esistono varie ipotesi sul preciso significato di questo versetto, tuttavia tutte concordano nel dire che quelle persone non conoscono il genere di riposo offerto da Dio a chi gli è fedele.

`Perché, secondo te, la prima parte del messaggio dei tre angeli riguarda il «vangelo eterno»? In che misura la comprensione del vangelo è centrale rispetto al concetto di riposo?`