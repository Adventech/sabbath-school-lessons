---
title:  Riposare in pace
date:  22/09/2021
---

I cristiani attendono ormai da tanti secoli il ritorno di Cristo, apice di ogni nostra speranza, ma anche di tutti i fedeli di Dio nel corso della storia.

`Leggere Ebrei 11:13-16. Quale promessa è contenuta in questi versetti?`

Se il concetto diffuso di morte fosse quello vero, i passi appena letti avrebbero poco senso. Cosa intende dire il testo quando parla di «promesse non ricevute»? Si tratta di defunti che, secondo il pensiero comune, dovrebbero essere in cielo con Gesù a godersi la loro ricompensa. Per esempio, quando Billy Graham morì, più e più volte abbiamo sentito dire che si trovava già in cielo insieme a Gesù. Questa visione è per certi versi anche contraddittoria, perché spesso, quando qualcuno ci lascia, si sente la classica frase: «Possa riposare in pace». Ma che cosa succede qui? Quelle persone stanno riposando in pace oppure sono in cielo a «godersi» lo spettacolo offerto su questa terra?

`Gesù in che termini descrive la morte? Giovanni 11:11`

Riposare in pace è esattamente quello che succede quando una persona muore. «Per il credente la morte è un’esperienza marginale; Cristo ne parla come di un fatto momentaneo: “Se uno osserva la mia parola, non vedrà mai la morte” (Gv 8:51). Per il cristiano la morte è solo un sonno, un riposo nel silenzio e nell’oscurità. La sua vita è nascosta con Cristo in Dio, e “quando Cristo, la vita nostra, sarà manifestato, allora anche voi sarete con lui manifestati in gloria” (Cl 3:4)» - DA, p. 787 [cap. 81, p. 588].

Gesù spiega che la condizione della persona tra la morte e la risurrezione è quella di un sonno inconscio (Gv 11:11,14), ma sottolinea anche che tanto i salvati quanto i perduti riceveranno la rispettiva ricompensa dopo la risurrezione (5:28,29). Bisogna essere preparati alla morte, in qualsiasi momento avvenga.

`Ti consola l’idea che i tuoi cari defunti stiano in realtà riposando?`