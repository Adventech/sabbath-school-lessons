---
title:  Il conto alla rovescia
date:  20/09/2021
---

Sul monte degli Ulivi, Gesù disegnò a grandi linee gli eventi futuri mentre rispondeva alle domande dei discepoli: «Dicci, quando avverranno queste cose e quale sarà il segno della tua venuta e della fine dell’età presente?» (Mt 24:3).

Il famoso discorso del Maestro, riportato in Matteo 24, copre in modo ininterrotto la linea temporale che va dai suoi giorni fino al suo ritorno e oltre. Gesù intendeva offrire alle persone di tutte le epoche uno schizzo del programma divino per le profezie degli ultimi tempi, per consentire ai viventi di quel periodo e di oggi di essere preparati per l’evento definitivo. E riposare fiduciosi nel suo amore, anche nel caso in cui tutto intorno a noi pare andare a pezzi. Gli avventisti conoscono bene le parole di Daniele, che parlano di «un tempo di angoscia come non ce ne fu mai da quando sorsero le nazioni» (12:1). Gesù vuole farci trovare preparati per il tempo che precederà il suo ritorno.

`Come sarà il ritorno di Gesù? Come evitare qualsiasi inganno?`

`Matteo 24:4-8, 23-31.`

Il ritorno di Cristo, alla fine dei tempi, sarà un evento reale. Considerato lo spazio attribuitogli nella profezia e nei sermoni di Gesù, si può sicuramente affermare che sarà qualcosa di straordinario. Solo otto persone in tutto il mondo furono pronte, all’epoca del precedente evento globale di incredibile portata. Gesù paragona l’imprevedibilità del ritorno a quella del diluvio (Mt 24:37-39). Anche se nessuno conosce il giorno e l’ora del suo ritorno (v. 36), il Signore ha messo a nostra disposizione un conto alla rovescia profetico che ciascuno di noi può controllare osservando quello che avviene nel mondo in cui viviamo.

`In questa trama profetica anche noi abbiamo un ruolo. Quale?`

`Matteo 24:9-14`

Non siamo semplici osservatori di questo conflitto cosmico. Anzi, dobbiamo partecipare attivamente attraverso la diffusione del vangelo in ogni angolo della terra, e questo significa che anche noi dovremo affrontare la persecuzione.

`Cosa vuol dire «chi avrà perseverato fino alla fine»? Quali sono le scelte quotidiane che ci impediscono di cadere?`