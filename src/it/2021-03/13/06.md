---
title:  Rallegrarsi sempre nel Signore
date:  23/09/2021
---

Una delle App che usiamo maggiormente nei nostri smartphone è Google Maps. Tanti non ricordano più come si faceva prima che nascesse il Gps. Talvolta, ci dà ansia il fatto di dover raggiungere una destinazione sconosciuta, ma grazie a Google Maps possiamo avventurarci fiduciosi alla guida in qualsiasi città straniera. In qualche modo, questa fiducia può essere una metafora del tipo di riposo che Dio ci ha voluto donare con il suo calendario profetico. Può capitarci di inserire l’indirizzo sbagliato o scegliere di non seguire le indicazioni perché convinti di conoscere una scorciatoia. In entrambi i casi il rischio è di finire nel luogo sbagliato e di arrivarci di cattivo umore.

`Leggere Filippesi 4:4-6. Paolo cosa ci dice a proposito del vero riposo, della vera pace anche in un mondo sofferente e travolgente?`

In questo passaggio, Paolo non dice che dobbiamo rallegrarci ogni volta che affrontiamo una prova. Dice «rallegratevi sempre nel Signore», a prescindere dalla nostra attuale condizione, dalle prove che stiamo subendo e, se dimoriamo in Dio, nella sua bontà e nel suo amore; confidando nel suo sacrificio sulla croce abbiamo motivo di rallegrarci in lui e di ottenere la pace per le nostre anime affaticate.

Il tono stesso del testo presuppone riposo, pace e una speranza trascendente di qualcosa al di là di questo mondo. Quanto sollievo doneremmo al nostro animo se l’ansia fosse bandita dalla nostra mente e dal nostro cuore. Ma è qualcosa di oggettivamente irrealistico nel nostro mondo (Paolo stesso aveva diverse preoccupazioni), eppure, la consapevolezza di un Dio che ha tutto sotto il suo controllo e ci salverà nel suo regno ci può senz’altro aiutare a mettere tutto ciò che ci crea ansia nella giusta prospettiva. Il Signore ci è sempre vicino; una volta chiusi i nostri occhi per riposarci nel sonno della morte, non appena li riapriremo ammireremo il ritorno di Cristo. La vita è ricca di tensioni, difficoltà e conflitti. Nessuno le può scansare; nemmeno l’apostolo Paolo (2 Co 11). Eppure egli ci dice che nonostante tutte le difficoltà che dobbiamo sopportare adesso, possiamo rallegrarci in ciò che abbiamo ricevuto in Cristo e trovare il vero riposo per il nostro animo, a partire da subito.

`Rileggere Filippesi 4:4-6. Come applicheresti queste splendide parole alla tua esperienza personale?`