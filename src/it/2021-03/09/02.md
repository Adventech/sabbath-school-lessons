---
title:  Preludio al riposo
date:  22/08/2021
---

Dio c’era al principio. Parlò, e le cose furono. La luce divise il giorno dalla notte; il firmamento, il cielo e i mari furono creati con la sua parola il secondo giorno; la terra ferma e la vegetazione, il terzo; Dio forma la struttura basilare del tempo e della geografia, per poi riempirla nei tre giorni successivi. La luce governa il cielo di giorno e di notte. Diversamente dalle storie provenienti dalle culture più antiche, il racconto biblico della creazione chiarisce abbondantemente che il sole, la luna o le stelle non sono divinità. Entrano a far parte del quadro solo al quarto giorno e sono soggette alla parola del Creatore. La descrizione di Mosè del quinto e del sesto giorno (Ge 1:20-31) trabocca di vita e di bellezza. Uccelli, pesci e animali terrestri riempiono gli spazi predisposti da Dio.

`Cosa rivela la valutazione del creato da parte di Dio? Genesi 1:1-31`

Non si tratta tanto di uno «spazio» creato da Dio, ma di un luogo perfetto. Creature brulicanti riempiono la terra. Come il ritornello di una canzone gradevole, Dio, alla fine di ogni giorno, dice che tutto «era buono».

`Leggere Genesi 1:26,27; 2:7,21-24. Qual è la differenza che distingue la creazione del genere umano dal resto del creato?`

Dio si piega e comincia a dare forma al fango. La creazione dell’umanità a sua immagine e somiglianza è un insegnamento di intimità e prossimità. Dio si china e soffia il suo alito vitale nelle narici di Adamo, e ne esce un essere vivente. La creazione particolare dalla costola di Adamo aggiunge un altro elemento importante alla settimana creativa. Il matrimonio è parte del piano divino per il genere umano, un’unione sacra e di reciproca fiducia tra ‘ish e ‘ishah, «uomo» e «donna».

Stavolta, quando Dio ammira tutto quello che ha creato nel sesto giorno, il commento è diverso: «Dio vide tutto quello che aveva fatto, ed ecco, era molto buono» (v. 31).

`Pensa a quanto è diverso il racconto biblico della creazione rispetto a ciò che l’umanità non illuminata dalla Parola di Dio insegna circa l’origine della vita. Perché questa consapevolezza deve farci capire che abbiamo bisogno della Parola di Dio per comprendere la verità?`