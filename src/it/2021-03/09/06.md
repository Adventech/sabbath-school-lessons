---
title:  Osservare il sabato
date:  26/08/2021
---

Dio ordina al suo popolo di osservare il sabato. Lo ordina con la stessa forza con cui comanda di non uccidere o non rubare, anche se la Bibbia non specifica nei dettagli come osservare il riposo sabatico.

`Quale atmosfera dovremmo creare e promuovere in giorno di sabato? Salmi 92; Isaia 58:13`

L’osservanza del sabato significa celebrare la creazione e la redenzione, e la sua atmosfera dovrebbe quindi trasmettere gioia e felicità nel Signore, non certo depressione. Per ricordare il sabato non si deve iniziare dal settimo giorno. Così, come il primo sabato giunse al culmine della settimana creativa, anche noi dovremmo «ricordaci del sabato» tutta la settimana e prepararci in anticipo in modo da accantonare le nostre faccende quotidiane e «santificare» il sabato quando arriva.

Il segreto per creare un clima di attesa è predisporsi alla preparazione nel corso della settimana e con particolare partecipazione il venerdì (Mr 15:42).

`Quali aspetti importanti relativi all’osservanza del sabato vengono evidenziati in Levitico 19:3?`

Osservare il sabato significa anche curare le nostre relazioni con la famiglia e gli amici. Dio ci offre del tempo per una comunione consapevole con l’intera famiglia, che comprende il riposo anche per i servitori e gli animali domestici (Es 20:8-11); sabato e famiglia viaggiano di pari passo.

Se riposo e famiglia sono principi importanti, l’osservanza del sabato significa anche prendere parte all’adorazione comunitaria del Signore nella famiglia della chiesa. Mentre fu sulla terra, Gesù partecipò e condusse dei servizi di adorazione (Le 23:3; Lu 4:16; Eb 10:25).

Anche se i ritmi e la routine settimanale sono ossessivi, nel profondo del nostro cuore avvertiamo il desiderio del vero riposo sabatico, della vera comunione con chi ci ha creati. Ricordarci di accantonare i nostri impegni per programmare di trascorrere del tempo con Dio e per alimentare le nostre relazioni, ci aiuta a entrare nei ritmi del riposo sabatico.

`Qual è la tua esperienza relativa al sabato e quali benedizioni possono arrivare dalla sua osservanza? Cosa puoi fare per renderlo un momento ancora più sacro?`