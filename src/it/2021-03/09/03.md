---
title:  L’ordine di riposare
date:  23/08/2021
---

La creazione era «molto buona», ma non ancora completa. Lo diventa quando Dio si riposa e benedice in maniera speciale il settimo giorno, il sabato. «Dio benedisse il settimo giorno e lo santificò, perché in esso Dio si riposò da tutta l’opera che aveva creata e fatta» (Ge 2:3). Il sabato è parte integrante della creazione, ne rappresenta l’apice. Dio si riposa e crea uno spazio per la comunità nel quale il genere umano (al tempo il nucleo familiare rappresentato da Adamo ed Eva) potesse interrompere i ritmi quotidiani e riposarsi accanto al Creatore.

Purtroppo, nel mondo è entrato il peccato e ha cambiato tutto, impedendo la comunione diretta con il Padre. Al suo posto sono apparsi gravidanze dolorose, lavoro duro, relazioni fragili e disfunzionali e così via, tutta la litania che conosciamo fin troppo bene e caratterizza questo mondo caduto. Nonostante questo, il sabato di Dio permane, simbolo perpetuo della nostra creazione, ma anche speranza e promessa della nostra ri-creazione. Se la necessità del riposo sabatico sussisteva prima del peccato, quanto mai potrà essere indispensabile oggi?

Molti anni dopo, quando Dio libera i suoi figli dalla schiavitù in Egitto, ricorda nuovamente loro l’importanza di questo giorno speciale.

`Leggere Esodo 20:8-11. Che cosa ci dice Dio circa l’importanza del sabato alla luce della creazione?`

Con questo comandamento, Dio ci invita a ricordare le nostre origini. Contrariamente a quello che molti credono, non siamo il prodotto di forze fredde, insensibili e cieche. Siamo invece esseri creati a immagine di Dio, per stare in comunione con lui. A prescindere dal fatto che gli Israeliti fossero stati trattati come schiavi di poco valore, ogni sabato erano chiamati a ricordare chi fossero davvero, esseri umani creati a immagine di Dio.

«[Il sabato] Era un ricordo della creazione, un segno della potenza e dell’amore di Dio» - DA, p. 281 [cap. 29; p. 201]

Pensa all’importanza della dottrina che presenta una creazione spalmata su sei giorni. Poteva esserci un insegnamento più prezioso dell’ordine divino di dedicare un settimo della nostra vita, ogni settimana senza eccezione, per ricordarlo? Perché è determinante ricordare le nostre vere origini, narrate nel racconto della Genesi?