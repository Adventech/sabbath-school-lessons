---
title:  Un’altra ragione per riposare
date:  25/08/2021
---

Israele è accampato sul lato orientale del Giordano. Hanno preso possesso delle terre del re di Basan e dei due sovrani degli Amorei. Ancora una volta Mosè raduna Israele per ricordare che l’alleanza del Sinai non valeva solo per il popolo di allora, ma anche per la generazione attuale. Quindi ricorda ancora i dieci comandamenti, sempre a beneficio degli Israeliti.

`Confrontare Esodo 20:8-11 con Deuteronomio 5:12-15. Qual è la differenza che riguarda il passaggio sul sabato?`

In Esodo 20:8, il comandamento comincia con il verbo «ricordati», in Deuteronomio 5:12 con l’imperativo «osserva». «Ricorda» compare tre versetti più avanti (v. 15). Cosa dovevano ricordarsi? Che erano stati schiavi. Anche se questa generazione era cresciuta libera, se non fosse stato per il salvataggio miracoloso, anch’essi avrebbero conosciuto la schiavitù. Il comandamento del sabato doveva ricordare loro che lo stesso Dio, protagonista della creazione, lo era stato altrettanto nella loro liberazione: «il Signore, il tuo Dio, ti ha fatto uscire di là con mano potente e con braccio steso» (De 5:15).

Questa realtà combacia con le circostanze allora presenti che riguardavano gli Israeliti, i quali si trovavano per la seconda volta ai confini della terra promessa, circa quarant’anni dopo che la prima generazione aveva miseramente fallito. Le loro possibilità di conquistare quella terra erano pari a quelle dei loro antenati di fuggire dall’Egitto. Avevano dunque bisogno di questo Dio che agisce con «mano potente» e «braccio steso».

Il sabato sta per assumere un’ulteriore dimensione: poiché questo è il Dio della liberazione, Israele dovrà osservare il sabato (De 5:15).

Naturalmente la creazione non è estranea al comandamento del sabato nemmeno in Deuteronomio 5, nonostante la differente motivazione. Per certi versi, la liberazione di Israele dall’Egitto è il punto di partenza di una nuova creazione, simile a quella della Genesi. Israele, in quanto popolo liberato, è la nuova creazione di Dio (cfr. p.es., Isaia 43:15). E dato che l’esodo viene visto come segno di libertà dal peccato, quindi redenzione, il sabato diventa simbolo sia di creazione sia di redenzione. Ne consegue che il sabato ci rimanda pragmaticamente a Gesù, nostro Creatore e Redentore.

`Leggere Giovanni 1:1-13. Cosa ci dicono questi passi su Gesù Creatore e Redentore?`