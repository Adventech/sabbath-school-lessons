---
title:  I Ritmi Del Riposo
date:  21/08/2021
---

### Letture
Genesi 1; Esodo 20:8-11; 16:14-31; Deuteronomio 5:12-15; Salmi 92; Isaia 58:13

> <p></p>
> «Dio benedisse il settimo giorno e lo santificò, perché in esso Dio si riposò da tutta l’opera che aveva creata e fatta» Genesi 2:3

Anche facendo lavorare la nostra immaginazione, non è facile vedere con la mente quello che deve essere stata la creazione della luce in mezzo alle tenebre, gli oceani traboccanti d’acqua, gli uccelli che all’improvviso prendono il volo. E che dire della creazione soprannaturale di Adamo ed Eva? Nemmeno lontanamente riusciamo a ipotizzare come Dio l’abbia fatto.

Poi, dopo quest’intensa attività creativa, egli rivolse la propria attenzione a qualcos’altro. A prima vista, sembrerebbe qualcosa di molto meno spettacolare rispetto ai salti delle balene o al dispiegarsi affascinante delle piume. Semplicemente, Dio creò un giorno, il settimo, e lo rese speciale. Prima ancora che l’umanità si lasciasse imbrigliare da quell’esistenza stressante che noi stessi ci siamo imposti, il Signore stabilì un segno a perpetua memoria. Egli volle che questo giorno rappresentasse per noi un tempo in cui fermarsi e godere intenzionalmente della vita, un giorno per essere e non per fare, per celebrare il dono dei prati, dell’aria, della vita nella natura, dell’acqua, delle persone e, sopra ogni altra cosa, del Creatore di ogni dono bello. Questo invito sarebbe proseguito anche dopo l’espulsione della prima coppia dall’Eden. Il Signore volle accertarsi che avrebbe resistito alla prova del tempo e così, fin dal principio, lo ha inserito nella tessitura complessiva del tempo stesso.

Nel corso di questa settimana, studieremo questo meraviglioso invito divino a vivere un riposo dinamico ogni settimo giorno.