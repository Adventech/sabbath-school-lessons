---
title:  Nuove circostanze
date:  24/08/2021
---

Dopo quarant’anni trascorsi vagando nel deserto era cresciuta una nuova generazione, che aveva un ricordo vago dell’Egitto. Esperienze di vita molto diverse da quelle dei loro genitori. Questa generazione era stata testimone delle ripetute mancanze di fede dei loro padri e delle loro madri e, in conseguenza di ciò, costretta a continuare a vagare nel deserto anche quando i genitori morirono. Ebbero il privilegio di avere il santuario al centro del loro accampamento e di poter vedere la nuvola che indicava la presenza di Dio aleggiare sul tabernacolo. Quando si spostava, gli Israeliti sapevano che era giunto il momento di smontare tutto e di ripartire.

Quella nuvola, che di giorno garantiva l’ombra e la notte la luce e il calore, era un memoriale costante dell’amore e della cura di Dio per quel popolo.

`Leggere Esodo 16:14-31. Su quale memoriale personalizzato del riposo sabatico poterono contare?`

Questi versetti dimostrano che, contrariamente a quanto sostiene la maggioranza dei teologi, il sabato era antecedente la legge consegnata al Sinai. Che cosa accadde secondo i versetti appena letti? Il cibo speciale provveduto da Dio era un ricordo del fatto che il Creatore sosteneva il suo creato. Dio suppliva alle loro necessità in modo quanto mai tangibile. Ogni giorno si ripeteva il miracolo del cibo che compariva e poi spariva con il sole. Tutte le volte che qualcuno pensava di fare provvista anche per il giorno seguente, quel cibo marciva; eppure, il venerdì ne cadeva doppia dose e la porzione che restava per il sabato manteneva miracolosamente la sua freschezza.

Israele poteva contare ora sul servizio del santuario e su tutte le norme e le leggi riportate in Levitico e Numeri. Eppure, Mosè, ormai anziano, convoca il popolo per ripetere loro la storia che li riguarda e rivisitare i precetti dati da Dio (De 5:6-22). Questa nuova generazione è finalmente in procinto di entrare nella terra promessa. In Israele sta per verificarsi un cambio alla guida e Mosè vuole assicurarsi che quei giovani si ricordino per sempre la missione che è stata affidata loro. Non vuole che ripetano gli errori dei loro genitori, per questo avvalora le leggi di Dio. I dieci comandamenti vengono ribaditi affinché questa generazione non li dimentichi mai.

`Nella nostra esperienza personale, il ritorno di Gesù sarà un evento che avverrà pochi istanti dopo la nostra morte. Il suo ritorno è dunque vicino, forse molto più di quello che immaginiamo. In che modo l’osservanza del sabato ci ricorda non solo quello che Dio ha fatto per noi, ma anche quello che ci attende dopo il suo ritorno?`