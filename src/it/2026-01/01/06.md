---
title:  Le chiese di Filippi e Colosse
date:   01/01/2026
---

`Leggere Filippesi 1:1-3 e Colossesi 1:1,2. Come vengono descritte le chiese di Filippi e Colosse e quale significato assume questa descrizione?`

La tipica formula di saluto adottata da Paolo nelle sue epistole definisce i cristiani di quei luoghi «santi»; vuole intendere che, attraverso il battesimo, essi sono stati «separati» come popolo speciale di Dio, proprio come il popolo d’Israele, mediante la circoncisione (Es 19:5,6; cfr. 1 P 2:9,10), era stato «separato» in quanto «nazione santa» (cosa che, pertanto, non ha nulla a che vedere con la pratica della Chiesa romana di canonizzare delle persone come santi). È interessante anche il parallelo tra i saluti in queste due epistole. Paolo fa riferimento ai «vescovi e ai diaconi» (Fl 1:1) di Filippi e ai «fedeli fratelli in Cristo» (Cl 1:2) di Colosse. Quando il Nuovo Testamento parla di «fedeli fratelli», si riferisce a persone che hanno un ministero specifico nella chiesa (cfr. Ef 6:21; Cl 4:7; 1 P 5:12). Quindi, è plausibile supporre che in queste città Paolo si rivolga non solo ai membri della chiesa, ma anche ai leader della comunità. Il riferimento a cariche descritte più specificamente in altri passaggi (p.es., in 1 Ti 3:1-12; Tt 1:5-9) testimonia l’esistenza e l’importanza dell’organizzazione fin dai primi tempi della chiesa.

Formare collaboratori come Timoteo ed Epafra e provvedere alla guida delle chiese locali era una priorità per Paolo e rafforzò la sua azione missionaria. In altre parole, c’era un approccio strategico che riguardava tanto la diffusione del vangelo quanto la fidelizzazione dei credenti.

I pionieri avventisti seguirono il modello organizzativo ecclesiastico del Nuovo Testamento, come dimostrano molti articoli della rivista Review and Herald scritti negli anni ‘50 dell’Ottocento. Per esempio, ecco uno stralcio redatto da James White: «L’ordine divino del Nuovo Testamento è sufficiente per organizzare la chiesa di Cristo. Se fosse stato necessario qualcosa di più, sarebbe stato comunicato per ispirazione» - “Gospel Order”, The Advent Review and Sabbath Herald, 6 dicembre 1853, p. 173.

Molto tempo prima che Paolo scrivesse a queste chiese, gli apostoli avevano già iniziato a nominare dei responsabili per la chiesa di Gerusalemme (cfr. At 6:1-6; 11:30), che «doveva servire come modello per l’organizzazione delle chiese in ogni luogo dove i messaggeri della verità avrebbero conquistato anime al vangelo» - AA, 91 [p. 57].

È risaputo come Paolo sia ricorso talvolta ad assistenti letterari nella composizione delle sue epistole. Timoteo viene citato anche altrove come coautore (cfr. p.es., 2 Co 1:1; Fl 1). Che Paolo continui a usare il pronome personale «io» anziché «noi» dimostra che anche dietro queste epistole c’è la sua autorità.