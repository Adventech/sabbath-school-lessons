---
title:  Perseguitati ma non abbandonati
date:   27/12/2025
---

### Letture
Efesini 3:1; 2 Corinzi 4:7-12; Atti 9:16; Filemone 15,16; Colossesi 1:1,2; 4:9; Filippesi 1:1-3

> <p></p>
> «Rallegratevi sempre nel Signore. Ripeto: rallegratevi» Filippesi 4:4

Un pastore avventista, detenuto in un carcere sulla base di false accuse, trascorse quasi due anni dietro le sbarre. Pur se comprensibilmente molto perplesso, soprattutto nei primi tempi, si rese conto che la prigione era il campo di missione che Dio gli aveva affidato. Quando i suoi compagni di detenzione vennero a sapere che era un pastore, gli chiesero di predicare. Accettò l’invito e distribuì loro degli opuscoli. Portò al battesimo alcuni carcerati e celebrò insieme a loro la santa Cena.

«A volte», ammise, «era difficile svolgere il ministero in prigione, ma c’era anche gioia, soprattutto quando vedevi le preghiere esaudite e le esistenze trasformate».

Paolo scrisse le epistole ai Filippesi e Colossesi dalla prigione (Fl 1:7; Cl 4:3). Di fatto, proprio a Filippi, dopo che lui e Sila erano stati ingiustamente accusati, il carceriere «li rinchiuse nella parte più interna del carcere e mise dei ceppi ai loro piedi» (At 16:24). A mezzanotte, stavano «pregando, cantavano inni a Dio; e i carcerati li ascoltavano» (v. 25). Essi sapevano davvero come «rallegrarsi sempre».

Questa settimana esamineremo le circostanze che Paolo affrontò. Egli vide uno scopo più grande in ciò che gli era accaduto, e forse ci sarà utile trarne degli insegnamenti quando, inevitabilmente, saremo chiamati ad affrontare le nostre prove.