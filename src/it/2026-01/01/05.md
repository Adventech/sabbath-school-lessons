---
title:  Paolo e Colosse
date:   31/12/2025
---

Non esiste alcuna testimonianza che attesti la visita di Paolo a Colosse, il che ci suggerisce ulteriori elementi circa l’efficacia della sua strategia evangelistica. Innanzitutto, fu Epafra, residente a Colosse (Cl 4:12), a portare il vangelo in quella città (1:7). Ma come si convertì? Probabilmente accadde a metà degli anni ‘50 del I secolo, quando Paolo si trovava nella vicina Efeso e «tutti coloro che abitavano nell’Asia, Giudei e Greci, udirono la Parola del Signore» (At 19:10; cfr. 20:31).

Il libro dell’Apocalisse testimonia quanto il vangelo si fosse diffuso in quella zona (Ap 1:4). La spiegazione più plausibile di quest’affermazione e della diffusione del vangelo a Colosse è che fosse il risultato dell’opera delle persone convertite da Paolo, le quali per prime avevano ascoltato il messaggio a Efeso, la città più importante dell’Asia Minore e un porto di grande rilevanza. Epafra ascoltò la predicazione di Paolo a Efeso e, diventando uno dei suoi collaboratori, portò il vangelo nella propria città natale, Colosse.

Questa località, che sorgeva a circa 15 chilometri a sud-est di Laodicea, è stata sottoposta a scavi solo di recente, quindi abbiamo meno informazioni rispetto ai centri urbani più importanti della regione. Sappiamo che aveva una popolazione ebraica piuttosto numerosa. Le monete coniate a Colosse indicano che gli abitanti di quel centro, come in molte altre città romane, adoravano una varietà di divinità. Le pratiche pagane e le forti influenze culturali rappresentavano ovviamente una sfida enorme per i cristiani del luogo, non solo per quanto riguarda l’evangelizzazione della città, ma anche rispetto alla capacità di rimanere fedeli alla pura fede del vangelo. Un altro cristiano di spicco a Colosse fu Filemone, che potrebbe essersi convertito più o meno nello stesso periodo di Epafra.

`Leggere Filemone 15, 16 e anche Colossesi 4:9. Quale condotta chiese Paolo a Filemone di avere nei confronti di Onesimo?`

Sebbene la legge romana imponesse a Paolo di restituire Onesimo a Filemone, l’apostolo fa appello al suo cuore e alla sua coscienza in quanto compagno di fede, e lo esorta a trattare Onesimo come un fratello (Fi 16).

`Leggere Filemone 10-12. Nonostante la raccomandazione fatta a Filemone di trattare Onesimo come un fratello, Paolo decide di restituire lo schiavo al suo padrone, ubbidendo alla legge romana. È interessante notare che, durante la schiavitù negli Stati Uniti, Ellen G. White abbia indicato agli avventisti di disubbidire alla legge che ordinava di restituire gli schiavi fuggiti. Come spieghi queste due scelte contrapposte?`