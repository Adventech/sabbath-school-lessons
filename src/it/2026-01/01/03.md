---
title:  Paolo in catene
date:   29/12/2025
---

Durante la sua permanenza in Macedonia, Paolo parla di diverse reclusioni (2 Co 6:5; 11:23; 7:5). Il primo caso documentato ci porta a Filippi (At 16:16-24). Successivamente fu imprigionato per un breve periodo a Gerusalemme, prima di essere trasferito nel carcere di Cesarea.

In un altro passo, Paolo dice di essere «nelle catene» (Fi 10,13). Sebbene si trovasse agli arresti domiciliari a Roma, egli era incatenato a un soldato romano d’élite. Ignazio, un cristiano dell’inizio del II secolo, in catene allo stesso modo, descrisse i soldati come «bestie selvagge [...] che diventano addirittura peggiori quando vengono trattate bene» - Michael W. Holmes, ed., The Apostolic Fathers, Baker Academic, Grand Rapids, MI, 2007, p. 231.

`Leggere 2 Corinzi 4:7-12. Secondo questo passo, da cosa si deduce che Paolo fu in grado di sopportare le prove affrontate? Quale sembra essere il fulcro della sua vita?`

Per quanto difficile fosse la sua vita, Paolo riusciva a vedere il lato positivo delle cose, e questo gli dava il coraggio di sopportare lo stress. Nonostante Satana lo attaccasse con tutte le sue forze, Paolo sapeva di non essere stato abbandonato.

`Leggere 2 Corinzi 6:3-7. Quali risorse spirituali Paolo aveva a disposizione per essere sostenuto in queste sfide?`

Spesso corriamo il rischio di concentrarci sui nostri problemi, le nostre debolezze o i fallimenti passati, e di scoraggiarci. In momenti come questi, dobbiamo ricordare tutti gli incredibili strumenti che Dio ha predisposto per il nostro successo nella lotta contro il male. Uno dei più importanti è la Bibbia stessa, «la Parola della verità», perché possiamo imparare dagli errori altrui e capire poi come sono riusciti ad avere la meglio.

Inoltre, «è lo Spirito che rende effettiva l’opera compiuta dal Redentore del mondo. Attraverso lo Spirito il cuore diventa puro, e grazie a lui il credente partecipa alla natura divina. Lo Spirito concesso dal Cristo è una potenza capace di vincere tutte le tendenze al male - quelle ereditate e quelle acquisite - e imprimere il carattere del Salvatore nella sua chiesa» - DA, 671 [p. 505].

`In che modo persone come noi, sia laici che operai della missione, si possono presentare come «servitori di Dio» (2 Co 6:4)? Cosa significa?`