---
title:  Paolo a Filippi
date:   30/12/2025
---

Durante il secondo viaggio missionario di Paolo, poco dopo che Timoteo si era unito al gruppo, lo Spirito Santo impedì loro di proseguire attraverso l’Asia Minore (At 16:6). Così, durante una visione notturna, Paolo vide un uomo che lo supplicava: «Passa in Macedonia e soccorrici» (v. 9).

Si diressero dunque prontamente verso il porto più vicino alla Macedonia e salparono da Troas attraverso il Mar Egeo verso Neapolis, nel continente europeo. Ma, invece di evangelizzare lì, Paolo, Sila, Timoteo e Luca, che si era unito a loro proprio a Troas (come indicato dall’uso del pronome «noi», v. 11), si avviarono verso Filippi.

Nella sua azione evangelistica, Paolo pensava sempre in modo strategico. Filippi era «la città più importante di quella parte della Macedonia» (v. 12), avendo ricevuto lo status di Ius Italicum, la più alta investitura che una città potesse ottenere. I suoi cittadini godevano degli stessi privilegi di quelli che vivevano in Italia, compresa l’esenzione da alcune imposte, e chiunque nascesse in quella città diventava automaticamente cittadino romano.

Era inoltre una tappa importante lungo la Via Egnazia, principale arteria terrestre che collegava Roma con l’Oriente. Stabilire una presenza cristiana significativa in quella zona permise loro di portare il vangelo in altre città vicine, come Anfipoli, Apollonia, Tessalonica e Berea (cfr. 17:1,10).

È interessante notare che la lingua ufficiale nel I secolo a Filippi era il latino, come dimostra la predominanza delle iscrizioni latine. In Filippesi 4:15, Paolo si rivolge loro addirittura con un nome dal suono latino, Philippēsioi, apparentemente in segno di riconoscimento del loro speciale status romano. Tuttavia, il greco era la lingua del commercio e delle città limitrofe, e anche il veicolo attraverso il quale veniva diffuso il vangelo. Luca narra come Paolo e il suo gruppo si unirono alla gente per pregare in riva al fiume, dove Lidia e la sua famiglia si convertirono (At 16:13-15). Essendo una donna d’affari («commerciante di porpora»), Lidia sarebbe divenuta una delle principali sostenitrici finanziarie del ministero di Paolo a Filippi. Il tempo che Paolo e Sila trascorsero in prigione portò alla conversione di un’altra famiglia, quella del carceriere.

Lo Spirito Santo sapeva che Filippi sarebbe stata la testa di ponte ideale per la diffusione del vangelo in Europa, nonostante le persecuzioni. Per quanto malvagia, la persecuzione può, in determinate circostanze, consentire al vangelo di arrivare a persone che altrimenti non potrebbero essere raggiunte.

`Leggi Atti 9:16. Perché questo passo ci fa capire alcune delle prove affrontate da Paolo? In che modo questo potrebbe aiutarci a comprendere e a fronteggiare le nostre prove?`