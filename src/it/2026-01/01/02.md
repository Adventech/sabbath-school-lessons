---
title:  Paolo, il prigioniero di Gesù Cristo
date:   28/12/2025
---

Le lettere ai Filippesi e ai Colossesi vengono definite «le epistole carcerarie», perché scritte mentre Paolo era in prigione (le altre sono quelle destinate agli Efesini e a Filemone). La maggior parte dei commentatori ritiene che siano state scritte mentre Paolo si trovava a Roma, intorno al 60-62 d.C. (cfr. At 28:16).

`Leggere Efesini 3:1 e Filemone 1. Qual è il significato del modo in cui Paolo descrive la sua prigionia?`

Paolo dedicò la propria vita al servizio di Gesù Cristo. Se questo doveva comportare la prigionia, egli si dimostrò pronto. Paolo si descrive come «un ambasciatore in catene» (Ef 6:20). Aveva intrapreso viaggi missionari, fondando chiese e formando operai per il Signore. Si sarebbe potuto domandare: «Perché sono qui, quando potrei fare molto di più senza queste catene?». Era prigioniero anche quando scrisse la Seconda lettera a Timoteo, considerata un’epistola pastorale. Quindi, sono almeno cinque gli scritti del Nuovo Testamento che produsse mentre si trovava in carcere.

In nessuna delle epistole carcerarie Paolo nomina esattamente dove fosse rinchiuso; alcuni hanno ipotizzato che si trovasse a Efeso o a Cesarea. Tuttavia, non vi è alcuna prova biblica che egli sia mai stato imprigionato a Efeso. Cesarea potrebbe sembrare una possibilità più plausibile, anche se non vi era alcuna minaccia apparente per la vita dell’apostolo in quella città. Minaccia sicuramente presente quando scrisse la Lettera ai Filippesi (cfr. Fl 1:20; 2:17).

Quest’epistola ci fornisce alcuni altri indizi relativi al luogo in cui si trovava l’autore al momento della sua incarcerazione. Si parla, per prima cosa, di un praetorium. Potrebbe trattarsi della residenza ufficiale di un governatore della provincia, forse a Gerusalemme, dove Gesù fu interrogato da Pilato (Mt 27:27; Gv 18:33), oppure a Cesarea, dove venne rinchiuso (At 23:35). Ma è evidente che usa questo termine non in riferimento a un luogo, ma alle persone. Dice infatti che «a tutti quelli del pretorio e a tutti gli altri è divenuto noto che sono in catene per Cristo» (Fl 1:13). A Roma, questi erano soldati scelti, il cui numero poteva raggiungere le 14.000 unità, incaricate di proteggere l’imperatore e sorvegliare i suoi prigionieri.

In secondo luogo, Paolo invia dei saluti anche da parte dei credenti della «casa di Cesare» (Fl 4:22) a indicare che era prigioniero a Roma e in contatto con coloro che servivano la famiglia imperiale.

`Come possiamo imparare a trarre il meglio da qualsiasi situazione difficile in cui ci troviamo? Perché non è facile riuscirci?`