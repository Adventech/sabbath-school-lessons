---
title:  Rallegrarsi nel Signore - sempre
date:   10/02/2026
---

`Leggere Filippesi 4:4-7. Come si sperimenta «la pace di Dio»?`

Dopo aver ribadito ancora una volta la necessità dell’unità (Fl 4:1-3), Paolo passa a un altro tema: la gioia nel Signore (vv. 4-7). Quante volte vi siete stressati per cose che alla fine sono svanite quasi naturalmente con la stessa rapidità con cui erano comparse? Per una buona ragione, Gesù ha ripetutamente sottolineato che non dovremmo preoccuparci (cfr. Mt 6:25-34; 10:19), e Pietro ci ricorda che possiamo affidare tutte le nostre preoccupazioni o ansie al Signore, «perché egli ha cura di voi» (1 P 5:7). In effetti, i crescenti problemi a livello globale dovrebbero ispirarci la speranza che il ritorno del Signore è prossimo (cfr. Mt 24:33; Lu 21:28; Gm 5:8).

L’antidoto all’ansia, in qualsiasi situazione, è elevare una preghiera di fede (Fl 4:6,7). Dobbiamo credere e agire sulla base della nostra preghiera come se fosse già stata esaudita ancora prima di vederla realizzata, perché dobbiamo pregare «con ringraziamento». Viene aggiunto anche il termine «supplica» (in greco deēsis), che indica momenti di estrema necessità e urgenza (cfr. Lu 1:13; Fl 1:19; 1 Ti 5:5; Gm 5:16). Le nostre preghiere sono ancora «richieste», ma possiamo essere certi che le nostre suppliche sono state accolte purché si richiedano «secondo la sua volontà» (1 Gv 5:14). Allora possiamo rilassarci e avere pace, sapendo che ogni nostra richiesta è nelle mani di Dio.

`In che modo i seguenti brani ampliano la comprensione della pace di Dio? Salmo 29:11; Isaia 9:6; Luca 2:14; Giovanni 14:27; 1 Corinzi 14:33.`

La pace di Dio è qualcosa che il mondo non potrà mai dare, perché deriva dalla certezza del dono della vita eterna mediante Gesù, nostro Salvatore (Ro 5:1; 6:23). Questa pace influisce su ogni aspetto della vita e «supera ogni intelligenza» (Fl 4:7). Non può essere compresa solo con la mente, come indica il termine greco nous (mente) usato in questo contesto.