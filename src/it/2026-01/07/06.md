---
title:  Le chiavi della felicità
date:   12/02/2026
---

`Leggere Filippesi 4:10-13,19. Quali sono le chiavi rivelate da Paolo per una vita serena e felice?`

Quando si verificano circostanze estreme (fame, malattia, infortuni, perdita), si inizia a riflettere sulle cose che contano davvero e a soffermarsi sulle benedizioni che di solito vengono date per scontate. Quando siamo «abbattuti», «nella povertà» o «nell’indigenza» (Fl 4:12), è allora che la fede si dimostra all’altezza della situazione.

Al contrario, quando viviamo «nell’abbondanza», dovremmo sempre essere consapevoli che potrebbe svanire in un istante (cfr. Pr 23:5). Come ci ricordano Giobbe e Paolo, non abbiamo portato nulla con noi quando siamo venuti al mondo e non porteremo nulla con noi nella tomba (Gb 1:21; 1 Ti 6:7).

Leggiamo le seguenti promesse bibliche:

- **Salmo 23:1:** «Il SIGNORE è il mio pastore: nulla mi manca».
- **Matteo 6:32:** «Ma il Padre vostro celeste sa che avete bisogno di tutte queste cose».
- **1 Pietro 5:7:** «Gettando su di lui ogni vostra preoccupazione, perché egli ha cura di voi».
- **Filippesi 4:19:** «Il mio Dio provvederà abbondantemente a ogni vostro bisogno secondo la sua ricchezza, in Cristo Gesù».

E poi, la più straordinaria tra tutte: «Io posso ogni cosa in colui che mi fortifica» (v. 13). Forse nessuno di noi può comprendere fino in fondo cosa significhi «ogni». Certamente, come per qualsiasi richiesta di aiuto e forza che rivolgiamo al Signore, dobbiamo chiedere secondo la sua volontà. Ma molte volte non richiediamo nemmeno cose che sappiamo essere conformi a essa. Ecco perché Giacomo 4:2 dice: «Non avete, perché non domandate».

Ecco alcune cose che possiamo chiedere con fiducia perché conformi alla volontà divina:

- La salvezza per una persona cara o un amico (1 Ti 2:3,4).
- Il coraggio di condividere la nostra fede (Ap 22:17).
- Il perdono quando confessiamo e abbandoniamo il peccato (1 Gv 1:9).
- La forza di ubbidire ai comandamenti di Dio (Eb 13:20,21).
- L’amore per chi ci odia e ci maltratta (Mt 5:44).
- La saggezza per affrontare le situazioni difficili (Gm 1:5).
- Comprendere la verità presente nella Parola di Dio (Gv 8:32).

`Come affronti le situazioni legate a richieste fatte in preghiera non ancora esaudite, e che magari non si realizzeranno mai?`