---
title:  Esempi
date:   08/02/2026
---

Tutti noi, prima o poi, ci siamo imbattuti in persone che ammiriamo e che vorremmo emulare. Per i bambini è particolarmente importante avere dei buoni modelli di riferimento. Idealmente, dovrebbero essere il padre e la madre. A mano a mano che cresceranno, ne troveranno altri, forse legati alla carriera che hanno scelto o anche alle biografie che hanno letto. Potranno anche imparare dai vari personaggi biblici che hanno dovuto affrontare delle sfide e confrontarle con le proprie esperienze di vita. Purtroppo, i media odierni propongono in dose massiccia cattivi modelli di comportamento. Siamo bombardati da clickbait, ovvero articoli che descrivono nei dettagli i problemi scandalistici e le vite disordinate delle celebrità. I lettori di Paolo a Filippi, pur non avendo a che fare con Internet, dovettero comunque affrontare sfide analoghe.

La società in cui viveva Paolo, infatti, era molto corrotta, immorale e malvagia, proprio come quella attuale. Il male c’è sempre stato, e sempre ci sarà, almeno fino alla fine dei tempi. La domanda che dobbiamo porci è: come reagiamo davanti a tutto ciò?

`Leggere Filippesi 3:17-19. Come vengono descritti i modelli positivi e negativi in questo passo e come possiamo distinguerli?`

Non dobbiamo trascurare l’amore di Paolo verso coloro con i quali è in disaccordo: egli piange per essi! Osserviamo anche che non li definisce suoi nemici, ma «nemici della croce di Cristo» (Fl 3:18). Paolo riconosce che in gioco vi sono questioni molto più importanti, ovvero il modo in cui la croce abbatte le barriere ponendoci tutti sullo stesso piano: ognuno è un peccatore che ha bisogno di un Salvatore (cfr. Ef 2:11-14).

Inoltre, teniamo conto che Paolo esorta i Filippesi a concentrarsi sugli esempi positivi, non su quelli negativi, e a osservare attentamente le persone che hanno uno stile di vita molto simile al suo. Si noti come l’apostolo usi un linguaggio simile quando ammonisce i Romani a «tener d’occhio quelli che provocano le divisioni e gli scandali in contrasto con l’insegnamento che avete ricevuto. Allontanatevi da loro» (Ro 16:17). Ecco come descrive gli ingannatori a Roma: quelli che «non servono il nostro Signore Gesù Cristo, ma il proprio ventre» (v. 18).

`Sebbene Gesù sia l’unico modello perfetto, ce ne sono altri che, almeno in certi ambiti, possono essere considerati buoni modelli di riferimento. Che tipo di riferimento pensi di essere tu per gli altri?`