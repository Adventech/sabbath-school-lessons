---
title:  Riflettete su queste cose
date:   11/02/2026
---

`Come descriveresti a qualcuno cosa significa provare «la pace di Dio»?`

La pace di Dio, «che supera ogni intelligenza, custodirà i vostri cuori e i vostri pensieri in Cristo Gesù» (Fl 4:7). La nostra vita interiore ha bisogno di protezione. È interessante notare che Filippesi 4:7 usa una metafora militare in relazione alla pace di Dio. Il verbo greco phroureō è usato per descrivere una guarnigione di soldati che difende una città dall’invasione (2 Co 11:32; cfr. con At 9:24).

Un altro aspetto molto importante della pace interiore consiste nel vivere in armonia con la volontà di Dio. «Grande pace hanno quelli che amano la tua legge; e non c’è nulla che possa farli cadere» (Sl 119:165).

`Leggere Filippesi 4:8,9. Quali azioni specifiche vengono sollecitate?`

Paolo introduce Filippesi 4:8,9 con la congiunzione «quindi» e un elenco di sei virtù, seguito da una sintesi concisa delle stesse e dall’incoraggiamento a imitare l’esempio di Paolo. Questa esortazione interculturale conclusiva s’inserisce bene nel contesto greco-romano di Filippi, con la sua doppia enfasi sulla virtù e sull’esempio. Tuttavia, si nota che l’attenzione è rivolta alle virtù bibliche, come risulta evidente dall’omissione da parte di Paolo delle quattro virtù cardinali greche (prudenza, giustizia, temperanza e coraggio).

1. **Vere:** non a caso, l’elenco inizia con la virtù cardinale biblica della verità, che Gesù («In verità, io vi dico…») e l’intero Nuovo Testamento sottolineano frequentemente (cfr., ad esempio, At 26:25; Ro 1:18; 1 Co 13:6; 2 Co 4:2; Ef 4:15; 1 Ti 3:15; Gm 1:18; 1 P 1:22; 1 Gv 2:21).
2. **Onorevoli:** il termine greco si riferisce a una virtù personale (cfr. 1 Ti 3:8,11; Tt 2:2, dove è tradotto con «dignità»).
3. **Giuste:** questa virtù è definita dal carattere giusto di Dio (confronta il suo utilizzo in Fl 1:7).
4. **Pure:** pensiero e azione che scaturiscono dalla giustizia di Dio che giustifica e che si ottiene mediante la fede (cfr. 1 Gv 3:3).
5. **Amabili:** bellezza estetica, ampiamente visibile nella creazione di Dio.
6. **Di buona fama:** «quelle in cui è qualche virtù e qualche lode».

Paolo aggiunge altre due precisazioni, affinché a nessuna di queste virtù venga attribuito un significato pagano: «quelle in cui è qualche virtù e qualche lode, siano oggetto dei vostri pensieri» (Fl 4:8). Inoltre, per eliminare ogni dubbio e potenziale malinteso, Paolo ci esorta a mettere in pratica ciò che abbiamo imparato, ricevuto, udito e visto dal suo esempio (v. 9).