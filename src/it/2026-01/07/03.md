---
title:  «State saldi nel Signore»
date:   09/02/2026
---

`Leggere Filippesi 3:20,21. In che modo Paolo descrive perfettamente a cosa somiglia la «cittadinanza» cristiana?`

A differenza dei nemici della croce, che «hanno l’animo alle cose della terra» e non hanno altro dio all’infuori del proprio ventre (Fl 3:19), la cittadinanza dei cristiani è nei cieli e il nostro sovrano è Gesù Cristo. Per sottolineare questo punto, Paolo evidenzia la necessità che «il corpo della nostra umiliazione» (v. 21), soggetto a malattie, deterioramento e morte, sia trasformato per diventare simile a quello glorioso di Cristo risorto.

**In che modo i passaggi a seguire descrivono la condizione glorificata?**

`Giobbe 19:25-27`

`Luca 24:39`

`1 Corinzi 15:42-44`

`1 Corinzi 15:50-54`

`Colossesi 3:4`

Grazie a Gesù, la morte, «l’ultimo nemico», sarà distrutta (1 Co 15:26). E questa è la nostra più grande speranza, la promessa definitiva che ci è stata data in Cristo: non solo la fine della morte, ma un corpo completamente nuovo, addirittura «conforme al corpo della sua gloria» (Fl 3:21).

In un libro che tratta di come trovare la «salvezza» senza Dio, in cui si sostiene, scioccamente, che superare la paura della morte è «salvezza», l’autore, Luc Ferry, ammette che il cristianesimo «ci consente non solo di trascendere la paura della morte, ma anche di sconfiggere la morte stessa. E questa, in termini d’identità individuale, sembra essere l’unica versione capace di offrire una vittoria davvero definitiva dell’immortalità individuale rispetto alla nostra condizione di mortali» - L. Ferry, A Brief History of Thought, New York, HarperCollins, 2011, edizione Kindle, p. 90.

Una bella ammissione, proveniente da una persona atea. Quindi, secondo Paolo, la nostra cittadinanza celeste include la promessa della risurrezione e della vita eterna in un’esistenza completamente nuova e inimmaginabile.

`Perché la promessa della vita eterna è cruciale per tutto ciò in cui crediamo? Cosa ci offre questo mondo in confronto a ciò che ci offre Cristo?`