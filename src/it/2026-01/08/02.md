---
title:  L’immagine del Dio invisibile
date:   15/02/2026
---

Quando ci guardiamo allo specchio o in fotografia, vediamo una nostra immagine, ma si tratta di una rappresentazione piatta e bidimensionale. Per certi versi, una scultura offre un’idea più chiara, restando comunque ben lontana dalla realtà viva, pulsante e animata. Il concetto biblico di immagine, pur riferendosi talvolta a queste rappresentazioni ridotte, suggerisce qualcosa di ancora più ampio.

`Leggere Genesi 1:26,27; 5:3; 1 Corinzi 15:49; 2 Corinzi 3:18; Ebrei 10:1. Riassumi i vari significati del termine «immagine». In che modo potrebbero differire dalla descrizione di Gesù a immagine di Dio?`

Gli esseri umani sono stati creati per essere il più possibile simili a Dio: da un punto di vista fisico, spirituale, relazionale e funzionale. Tuttavia, riescono a riflettere l’immagine di Dio solo in alcuni aspetti, e il peccato ha deturpato anche quelli. Ma Gesù ci permette di «vedere» il Dio invisibile. «Chi ha visto me», disse Gesù, «ha visto il Padre» (Gv 14:9). Egli è «l’impronta» della natura di Dio (Eb 1:3); è il pensiero di Dio reso udibile e il carattere di Dio reso visibile.

`Leggere Matteo 11:27 e Giovanni 1:1,2,14,18. Perché Gesù è l’unico in grado di rivelare il Padre?`

Vediamo in quali altri modi Gesù descrive il suo rapporto con Dio Padre:

«Il Padre mio opera fino ad ora, e anch’io opero» (Gv 5:17).

«Io e il Padre siamo uno» (10:30).

«Nessuno viene al Padre se non per mezzo di me» (14:6).

Gesù ha inoltre ripetutamente descritto se stesso ricorrendo a termini che in senso assoluto rimandano a Dio:

«IO SONO» (cfr. Es 3:14).

«Io sono il pane della vita; chi viene a me non avrà più fame...» (Gv 6:35).

«Io sono la luce del mondo» (8:12).

«Io sono il buon pastore» (10:11,14).

«Io sono la risurrezione e la vita» (11:25).

«Io sono nel Padre e il Padre è in me; ...» (14:11).

«Prima che Abraamo fosse nato, io sono» (8:58).

`Perché è fondamentale capire che Dio stesso, nella persona di Cristo, è morto per noi?`