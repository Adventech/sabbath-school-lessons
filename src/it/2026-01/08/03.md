---
title:  Il primogenito di ogni creatura
date:   16/02/2026
---

Nel Nuovo Testamento, i termini «primizia» e «primogenito» si riferiscono quasi sempre a Gesù (cfr. Lu 2:7; Ro 8:29; Eb 1:6; Ap 1:5), comprese entrambe le citazioni in Colossesi. Ma anche quando si riferisce ad altri, non significa necessariamente il primo nato in ordine cronologico. Il concetto biblico di «primogenito» sottolinea il rapporto speciale tra un figlio e suo padre, indipendentemente dall’ordine di nascita. Conosciamo poi dei casi in cui i figli più giovani sono più importanti: Isacco, Giacobbe e Giuseppe, solo per citarne alcuni.

Davide, nonostante fosse il più giovane di otto figli, venne unto re (1 S 16:10-13) e, attraverso il salmista, Dio disse: «Lo costituirò mio primogenito, il più eccelso dei re della terra» (Sl 89:27). Poi, rivolgendosi a Mosè: «Israele è il mio primogenito» (Es 4:22). In questo senso, quindi, il termine «primo» assume una connotazione di preminenza.

`Leggere Colossesi 1:15-17. Per quali ragioni Paolo definisce Gesù «il primogenito di ogni creatura»?`

Paolo non lascia affatto intendere che Gesù sia stato il primo essere creato. Anzi, esclude categoricamente questa possibilità. Due volte, in due modi diversi, afferma che Gesù ha creato tutte le cose, create da lui e per lui (Cl 1:16). In entrambi i casi, egli viene indicato come figura attraverso la quale Dio ha compiuto il processo della creazione (cfr. Ef 3:9; Gv 1:1-3; Ap 4:11).

L’affermazione di Paolo è quanto più completa possibile. Tutto significa tutto: dal punto di vista spaziale (cielo e terra), ontologico (visibile e invisibile) e funzionale (troni, dominazioni, principati, potestà). Questi ultimi termini si riferiscono generalmente agli esseri angelici (cfr. Ef 3:10; 6:12). Come per assicurarsi di non essere frainteso, Paolo ribadisce anche che Gesù esisteva «prima di tutte le cose» (Cl 1:17). L’espressione greca può significare precedenza sia in termini di rango che di tempo, ma in tutti gli altri casi degli scritti paolini fa riferimento al tempo (cfr. 1 Co 2:7; Ga 1:17; Ef 1:4).

Un altro motivo addotto da Paolo per spiegare la preminenza di Gesù è che «tutte le cose sussistono in lui» (Cl 1:17). Il termine greco synistēmi significa letteralmente «riunire» o «unire». Gesù è il fattore unificante dell’universo, non solo per il suo ruolo di Creatore, ma anche per quello di Redentore.

`Dio, il Creatore, è morto per noi. Cosa potrebbero aggiungere le nostre opere a questo? Perché si tratta di un’idea di natura blasfema?`