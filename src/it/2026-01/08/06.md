---
title:  Riconciliare tutte le cose
date:   19/02/2026
---

`Leggere Colossesi 1:19,20. Che cos’è questa riconciliazione che deriva dalla croce, e fino a che punto può dirsi esauriente?`

Paolo usa un’espressione molto interessante in greco per concludere la sua descrizione di Gesù, riferendosi indirettamente al Padre, citato in Colossesi 1:12. Il Padre ha voluto che in Gesù dimorasse la sua pienezza (cfr. Cl 2:9). Che cos’è questa «pienezza»? Giovanni la definisce come la gloria del Padre, «piena di grazia e di verità» (Gv 1:14). Ma, sulla base di questo passo, essa sembra racchiudere molto altro: comprende l’eternità e l’autoesistenza di Dio, il suo potere di creare e ricreare. Soprattutto, sottolinea la sua saggezza quando si è trattato di sconfiggere il peccato e la morte attraverso il mezzo più inimmaginabile: la croce. E così, ha trasformato quell’oggetto tanto poco glorioso in una testimonianza del suo amore eterno per ogni creatura. «Dio ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia vita eterna» (Gv 3:16).

L’unico modo per sconfiggere definitivamente il peccato per sempre, e riconciliare tutte le cose, è riassunto in questa gloriosa verità: Dio ha amato - ha amato l’universo e ha amato noi a tal punto da rischiare tutto per salvarci attraverso la morte di Cristo sulla croce. La parola greca per «mondo» è kosmos, che può comprendere l’intero universo. Paolo fa riferimento a questa dimostrazione universale nel contesto di cosa significa seguire Cristo: «siamo diventati uno spettacolo al mondo (kosmos), agli angeli e agli uomini» (1 Co 4:9).

«Il cielo osservò con orrore e stupore Cristo appeso al legno […]. Satana e i suoi seguaci si allontanano da Dio e la sola presenza divina è per loro un fuoco consumante. La gloria di colui che è amore li distruggerà. All’inizio del gran conflitto gli angeli non compresero questo. […] Questo pericolo non ci sarà più quando il gran conflitto sarà concluso. […] Gli angeli avevano motivo di rallegrarsi nel contemplare la croce del Salvatore. […] Cristo stesso comprese pienamente i risultati del sacrificio compiuto sul Calvario. Egli pensava a tutte queste cose quando esclamò sulla croce: “È compiuto!”» - DA, 760,764 [pp. 569,572,573].