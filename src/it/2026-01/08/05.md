---
title:  «Il principio» (e promotore)
date:   18/02/2026
---

`Leggere Colossesi 1:18. Qual è la connessione tra l’idea di Cristo capo e quella di Cristo «principio»?`

In ebraico, le parole che traducono «capo» (roʾš) e «principio» (rēʾšît) sono correlate. Quest’ultima la troviamo nella Scrittura in Genesi 1:1: «Nel principio [rēʾšît] Dio creò il cielo e la terra». Gesù è capo dell’umanità e della chiesa, non solo per via dell’incarnazione, ma anche perché Creatore.

In greco, la parola che indica il principio (archē) ha un significato ampio. In Colossesi 1:18 «principio» si riferisce a Gesù quale fonte o fondatore della chiesa e quindi suo Capo, proprio com’è «principio» o promotore della creazione.

Gesù non è solo il promotore in termini di creazione e chiesa ma, grazie alla sua risurrezione dai morti (Ro 6:3,4), diventa anche promotore della nuova creazione. Poiché il salario del peccato è la morte, la sua vittoria sulla morte conferma anche quella vittoria sul peccato e dimostra il potere di ricrearci a sua immagine. Ecco perché è «il primogenito dai morti» (sul significato di «primogenito», vedi lo studio di lunedì). La sua è la risurrezione preminente, anche se non la prima (Mosè fu il primo, motivo per cui fece seguito la disputa con Satana sul suo corpo, cfr. Gd 9). Senza la risurrezione di Cristo, nessun altro avrebbe potuto risorgere dai morti.

A questo punto è utile ripercorrere brevemente tutte le ragioni elencate da Paolo per giustificare la preminenza di Gesù:

1. Egli è la perfetta manifestazione del Dio invisibile.
2. È colui mediante il quale ogni cosa è stata creata.
3. Esisteva prima di tutte le cose, e tutte le cose sono riunite in lui.
4. È il capo della chiesa, che è il suo corpo.
5. È il promotore della creazione e della ricreazione.
6. Ha vinto il peccato e la morte e si è così guadagnato il diritto di risuscitare tutti coloro che ripongono la loro fiducia in lui come Salvatore.
7. Gesù è sempre esistito, ma ora, in virtù di tutto ciò, si è guadagnato lo status di preminenza come Capo dell’umanità e della chiesa.

`Cosa devi cambiare per sperimentare più efficacemente la preminenza di Cristo nella tua vita?`