---
title:  Rallegrarsi nel Signore
date:   01/02/2026
---

`Leggere Filippesi 3:1-3. Quali sono le note positive e quali quelle negative qui espresse da Paolo, e in che modo sono collegate? Come descrive i credenti?`

Paolo inizia con una nota molto positiva e sembra quasi giunto alla conclusione della sua lettera. Ma manca ancora qualcosa e per questo torna su uno dei temi principali di questa epistola: rallegrarsi nel Signore, fornendo una serie di motivazioni a sostegno della sua tesi. La più importante è confidare in Cristo, non in noi stessi (Fl 3:3). Chi di noi, in un modo o nell’altro, ha imparato a proprie spese a non riporre fiducia nelle proprie capacità? Il monito severo «state attenti» (ripetuto tre volte) non si trova in nessun altro passo della Scrittura. A quanto pare, i Filippesi sapevano molto bene a quale minaccia si riferisse Paolo. Piuttosto che a tre problemi distinti, l’avvertimento sembra riguardare un gruppo di falsi maestri descritti in tre modi diversi.

In Israele le persone malvagie o miscredenti venivano talvolta definite «cani» (Fl 3:2; cfr. Sl 22:16; Is 56:10; Mt 7:6; 2 P 2:21,22). Anche i falsi insegnanti potevano essere descritti appropriatamente come «operai malvagi». Riferirsi a loro apostrofandoli come «quelli che si fanno mutilare» (Fl 3:2) mostra che, come in Galazia e in altri luoghi, essi cercavano di imporre la circoncisione ai credenti stranieri, contrariamente alla decisione del Concilio apostolico (cfr. At 15).

È interessante notare che una soluzione alle sfide spirituali, tra cui la diffusione di falsi insegnamenti, sembra essere quella di «rallegrarsi nel Signore» (Fl 3:1; cfr. 4:4). Tutto ciò per cui ci rallegriamo porta gioia (le due parole greche che esprimono questi concetti sono correlate). Dio vuole che siamo gioiosi, e la sua Parola è una sorta di manuale di istruzioni per la vera felicità e la gioia prolungata. Alcuni elementi significativi? Ricevere la sua misericordia (Sl 31:7); riporre in lui la nostra fiducia (5:11); ricevere le benedizioni della salvezza (9:14); adottare la sua legge quale modello del nostro modo di vivere (119:14), compreso il sabato (Is 58:13,14); credere nella sua Parola (Sl 119:162) ed educare i figli con efficacia (Pr 23:24,25).

`La vita talvolta può essere davvero difficile. Ma se anche in questo momento le cose non stessero andando bene, quali sono i motivi per cui puoi e dovresti rallegrarti? Cosa ti impedisce di farlo?`