---
title:  Le cose che contano
date:   03/02/2026
---

Come evidenziato dallo studio di ieri, le cose che prima rendevano Paolo orgoglioso erano in realtà ostacoli alla fede perché lo rendevano cieco rispetto alla sua necessità di avere Cristo. Paolo usa il linguaggio del commercio, del guadagno e della perdita, per descrivere il suo bilancio spirituale prima della fede. Anche se non amiamo pensarci troppo, ogni essere umano ha un «bilancio spirituale». In precedenza, quello di Paolo era valutato sulla base dei valori ebraici dell’epoca, piuttosto che su quelli biblici insegnati da Gesù. Dopo la conversione, il suo registro spirituale appariva molto diverso perché la sua scala di valori era cambiata radicalmente, passando dalla «moneta» del giudaismo a quella «del cielo».

«Colui che è disceso dal cielo può parlare del cielo e presentare correttamente le cose che costituiscono la valuta celeste, su cui ha impresso la sua immagine e la sua iscrizione. Egli conosce il pericolo in cui si trovano coloro che è venuto a sollevare dalla degradazione e a elevare accanto a sé sul suo trono. Cristo sottolinea il pericolo che corrono nell’affezionarsi a oggetti inutili e pericolosi. Cerca di distogliere la mente dalle cose terrene per rivolgerla a quelle celesti, affinché non si sprechino tempo, talento e opportunità in cose che sono del tutto vane» - The Advent Review and Sabbath Herald, 1 luglio 1890.

Nel mondo giudaico del I secolo, Paolo era stato una stella in rapida ascesa fino a quando, diventando cieco alla vista di Gesù glorificato sulla strada di Damasco (At 9), la sua vista spirituale fu corretta e allora cominciò a vedere con chiarezza.

`Giovanni 9 racconta la storia di un altro uomo che era cieco e che poi vide chiaramente Gesù, venuto nel mondo affinché «quelli che non vedono vedano, e quelli che vedono diventino ciechi» (Gv 9:39). Come applicheresti questo principio alla tua vita?`

Cosa può esserci di più prezioso della vita eterna in cielo e sulla nuova terra? Eppure, i valori secolari rendono cieche tante persone di fronte a questa realtà. Esiste una competizione intrinseca tra le cose apprezzate qui (cfr. Mt 13:22; Lu 4:5,6; 1 Gv 2:16) e quelle apprezzate in cielo, vale a dire la somiglianza con Cristo e le anime salvate.

`Il mondo può renderci ciechi rispetto alle verità spirituali e a ciò che è veramente importante. Qual è la chiave per mantenere il nostro sguardo concentrato su ciò che conta davvero?`