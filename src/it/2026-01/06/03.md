---
title:  La «vita passata» di Paolo
date:   02/02/2026
---

È un’esperienza comune per i convertiti cristiani pensare alla propria vita in termini di _prima_ e _dopo_ avere accettato Gesù, proprio come fa Paolo in Filippesi 3. Tuttavia, a torto o a ragione, a volte ci riferiamo a coloro che non sono cristiani, indicandoli come «brave persone» e, almeno secondo gli standard del mondo, molti lo sono davvero. Al contrario, rispetto ai parametri di Dio, nessuno lo è, nemmeno i credenti.

`In Filippesi 3:4-6, Paolo indica molte cose della sua vita di cui un tempo era orgoglioso. Quali sono? Come descriveresti il «bene» nella tua vita (passata e presente)?`

Paolo traccia un implicito contrasto tra gli Ebrei credenti che diffondono false dottrine e i credenti non circoncisi che ripongono la loro salvezza interamente in Cristo e non confidano nelle mere opere umane come la circoncisione (cfr. Eb 6:1; 9:14; cfr. Ro 2:25-29). Sebbene la vita passata e il curriculum di Paolo lo rendessero ammirevole agli occhi dei suoi connazionali ebrei, nessuna di queste cose contribuì alla sua salvezza. Anzi, in realtà la ostacolarono perché per un certo periodo lo resero cieco riguardo al suo bisogno di Cristo.

Paolo non era solo circonciso: era un «circonciso dell’ottavo giorno»; ovvero, Israelita di nascita e membro del popolo del patto, era stato circonciso l’ottavo giorno. Inoltre, apparteneva alla tribù di Beniamino, il cui territorio comprendeva alcune delle città più importanti d’Israele. Paolo non solo conosceva l’ebraico, ma, in quanto allievo di Gamaliele il Vecchio (At 22:3; 26:4,5) e fariseo, era profondamente competente riguardo la legge e la sua applicazione, almeno secondo la tradizione.

Egli fu talmente zelante nei confronti della legge da perseguitare la chiesa, considerata una minaccia allo stile di vita ebraico, che nella sua visione era prescritto dalla legge. È interessante notare come, pur essendo «irreprensibile» riguardo a quella «giustizia» di origine umana, Paolo si rese conto che la legge era in realtà molto più profonda e impegnativa di quanto potesse immaginare e che, senza Cristo, egli era condannato davanti a essa.

`Confrontare Romani 7:7-12 con Matteo 5:21,22,27,28. Qual è il punto cruciale sottolineato tanto da Gesù quanto da Paolo riguardo alla legge, e perché solo la «fede in Cristo» (Fl 3:9) è l’unica fonte di giustizia?`