---
title:  La fede di Cristo
date:   04/02/2026
---

La questione principale sollevata da Paolo non può essere trascurata. Sulla strada per Damasco sperimentò una trasformazione meravigliosa, scambiando la sua vecchia vita basata sulla legge con la presenza di Cristo: «per guadagnare Cristo ed essere trovato in lui» (Fl 3:8,9).

`Essere trovato «in lui», cioè in Cristo, è un’espressione interessante. Leggere Efesini 1:4; 2 Corinzi 5:21; Colossesi 2:9 e Galati 2:20. Sulla base di questi passaggi, cosa pensi che Paolo intenda esprimere con questo concetto?`

Il riferimento di Paolo all’essere in Cristo è stato ampiamente discusso. Non sorprende il fatto che la migliore spiegazione forse provenga dalla stessa fonte: «per realizzarlo quando i tempi fossero compiuti. Esso consiste nel raccogliere sotto un solo capo, in Cristo, tutte le cose: tanto quelle che sono nel cielo, quanto quelle che sono sulla terra» (Ef 1:10). Questo è stato il disegno di Dio fin dall’inizio. E Paolo ne chiarisce il meccanismo: «Ed è grazie a lui che voi siete in Cristo Gesù, che da Dio è stato fatto per noi sapienza, ossia giustizia, santificazione e redenzione» (1 Co 1:30). Essere «in Cristo» racchiude tutto ciò che il piano di salvezza implica, dall’alba della nostra intelligenza spirituale (saggezza), alla giustificazione mediante la fede (giustizia), alla preparazione per il cielo (santificazione) e infine alla glorificazione al ritorno di Cristo (redenzione). La salvezza è opera di Cristo dal principio alla fine, per noi e in noi. Quindi, ottenendo Cristo, abbiamo tutto ciò di cui necessitiamo.

`Leggere Filippesi 3:9. Quali sono le due cose che Paolo mette a confronto e perché è importante tenere sempre presente questa dicotomia?`

Paolo comprese che ottenere la propria «giustizia» non significa vera giustizia perché la legge non può dare la vita (cfr. Ga 3:21,22); solo Cristo può farlo, attraverso la fede. E non una fede qualsiasi. In fondo, anche i demoni credono e tremano (Gm 2:19). La sola fede salvifica è quella «in Cristo», l’unico ad avere ubbidito pienamente e capace di ubbidire (la parola greca per fede, pistis, significa anche fedeltà). Quindi, se siamo in Cristo ed egli vive in noi (Ga 2:20), allora viviamo della sua fede mediante la nostra fede in lui.