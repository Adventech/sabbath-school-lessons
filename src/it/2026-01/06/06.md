---
title:  Una sola cosa. Conoscere Cristo
date:   05/02/2026
---

`Leggere Filippesi 3:10-16. Quali sono alcuni dei temi principali sottolineati da Paolo in questo brano?`

Conoscere Cristo: non esiste niente di più importante, perché questo ci garantisce che egli ci conoscerà e ci riconoscerà davanti al Padre (cfr. Mt 7:21-23; 10:32,33). Ma come conoscerlo? Attraverso la sua Parola scritta, leggendola e mettendola in pratica. Non possiamo farlo faccia a faccia, come capitò ai discepoli. Ma è interessante notare che, nonostante quella conoscenza, essi non riuscirono comunque a comprendere le sue parole, a sottolineare il nostro bisogno della guida da parte dello Spirito Santo (cfr. Gv 16:13).

Più riusciamo a conoscerlo, tanto più ci avviciniamo a lui, perché sperimentiamo «la potenza della sua risurrezione» (Fl 3:10), che ci eleva a «una nuova vita» (Ro 6:4).

Un altro modo per avvicinarci a Gesù è attraverso «la comunione delle sue sofferenze» (Fl 3:10). Ogni prova affrontata, ogni esperienza dolorosa sopportata, ci aiuta a conoscere e ad apprezzare ciò che Gesù ha passato per noi, ma anche a comprendere più chiaramente lui e la sua volontà.

Un terzo modo per avvicinarci è quello di spingerci avanti «verso la meta» (v. 14). Cosa si intende per meta? Si tratta della traduzione di una parola usata solo qui nel Nuovo Testamento (skopos), e fa riferimento al traguardo di una corsa e al premio assegnato al vincitore. Paolo lo chiama «il premio della celeste vocazione di Dio in Cristo Gesù» (v. 14). Così come Cristo, attraverso la sua morte e risurrezione, è asceso al cielo, Dio ci invita a ricevere la stessa ricompensa celeste: la vita eterna.

Ovviamente, non abbiamo ancora raggiunto questo obiettivo. Non saremo perfetti nel senso più completo del termine finché il nostro «corpo dell’umiliazione» non sarà trasformato «affinché sia conforme al corpo della sua gloria» (v. 21). Ma conoscendolo e invitando la sua presenza nella nostra vita ogni giorno, continueremo a perseguire l’obiettivo di somigliare a Gesù in ogni modo possibile. Questa è anche «l’unica cosa» su cui si concentrò Paolo.

È come quando si corre una gara (cfr. 1 Co 9:24-27): non prestiamo attenzione a dove siamo stati o a chi ci segue. Il nostro unico obiettivo è dato dalle cose che ci aspettano, il premio celeste che ci attende. L’immagine è vivida: un corridore concentrato sull’obiettivo, che tende ogni muscolo e si protende in avanti per raggiungere il traguardo.

`Perché, nel tuo cammino con il Signore, è fondamentale non voltarsi a guardare indietro, ai tuoi peccati e ai tuoi fallimenti, ma andare avanti in vista di ciò che ti è stato promesso in Cristo?`