---
title:  Approfondimento
date:   27/02/2026
---

«In quanto esseri peccatori e corrotti non possiamo ubbidire completamente alla legge di Dio, perché non essendo giusti non possiamo soddisfarne le condizioni. Ma Cristo… ci ha dato la possibilità di riscattarci dalla nostra situazione di miseria. Se vi rivolgete a Gesù e lo accettate come Salvatore, per amore suo sarete considerati giusti, come se non aveste mai peccato, perché i meriti di Cristo colmeranno le lacune del vostro carattere.

Ma la sua opera non si ferma qui, egli trasforma l’animo umano, vive nel cuore attraverso la fede. Alimentate questa comunione di fede con Cristo, sottomettete la vostra volontà alla sua ed egli vi renderà capaci di volere e agire come egli desidera. Non abbiamo nulla di cui gloriarci, perché l’unica nostra speranza è la giustizia che Cristo ci offre e l’opera che lo Spirito compie in noi e tramite noi» - SC, 62,63 [pp. 62,63].

«Mi è stata data un’importante luce: molti andranno via, prestando attenzione a spiriti seduttori e a dottrine di demoni. Il Signore desidera che ogni persona che afferma di credere nella verità abbia una conoscenza intelligente di ciò che essa è» - EV, 363 [p. 259].

**Domande per la condivisione**

`Rileggere il testo introduttivo della lezione: «Colui che non ha conosciuto peccato, egli lo ha fatto diventare peccato per noi, affinché noi diventassimo giustizia di Dio in lui» (2 Co 5:21). Cosa significa questo? Cosa significa che Cristo è diventato peccato per noi, e come dovrebbe aiutarci a comprendere la natura sostitutiva della Croce? Inoltre, cosa vuol dire diventare «giustizia di Dio in lui»?`

`Soffermiamoci sul tema «salvati una volta, salvati sempre», convinzione di molti cristiani. Perché riteniamo che sia una dottrina errata? Quali pericoli evidenti comporta per chi ci crede? Come possiamo, pur rifiutando questa dottrina, avere comunque la certezza della salvezza?`

`Quanto ti consideri «fondato e saldo» (Cl 1:23) nella tua fede? Fino a che punto conosci bene le cose in cui credi e perché ci credi? Cosa puoi fare per conoscerle meglio? E perché è così importante essere «fondato e saldo» nella fede?`