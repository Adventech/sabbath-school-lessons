---
title:  Il piano eterno di Dio
date:   24/02/2026
---

`Leggere Colossesi 1:24,25. Cosa dice Paolo riguardo alle sofferenze patite per amore di Cristo?`

Sebbene Paolo abbia scritto la Lettera ai Colossesi mentre si trovava agli arresti domiciliari a Roma, forse la sua sofferenza più grande derivava dall’impossibilità di lavorare intensamente di luogo in luogo e di casa in casa, come aveva fatto in precedenza (At 20:20). Queste afflizioni (o tribolazioni), che Cristo aveva preannunciato (Mt 24:9; Gv 16:33), «non sono paragonabili alla gloria che dev’essere manifestata a nostro riguardo» (Ro 8:18). Questo è il quadro più ampio. Come già aveva fatto con i cristiani di Filippi, anche a quelli di Colosse Paolo scrive dicendo loro di gioire delle sue sofferenze, che sono a loro beneficio (Cl 1:24).

Paolo era in prigione, ma «la parola di Dio non è incatenata» (2 Ti 2:9). Da detenuto, scrisse anche le Lettere ai Filippesi, agli Efesini e a Filemone. Dopo il suo rilascio, Dio lo ispirò a scrivere gli importanti consigli che si trovano in 1 Timoteo e Tito. Poi, durante la sua ultima prigionia in una prigione romana, scrisse 2 Timoteo.

In sostanza, questi ultimi anni offrirono a Paolo l’opportunità di scrivere una parte significativa del Nuovo Testamento, comprendente, probabilmente, anche l’epistola agli Ebrei.

Il piano eterno di Dio prevedeva tutto questo e molto altro ancora. Il termine greco che Paolo usa in Colossesi 1:25, generalmente tradotto con «amministrazione», è oikonomia. Usato in senso limitato (come, per esempio, in 1 Timoteo 1:4), si riferisce al «modo in cui Dio ordina le cose» - Luke Timothy Johnson, The First and Second Letters to Timothy, Doubleday, New York, 2001, p. 164. Ciò includerebbe l’apostolato di Paolo. Ma in senso più ampio, comprende tutte le disposizioni che Dio ha previsto nel piano di salvezza. Il ministero di Paolo, degli altri apostoli e persino dei profeti dell’Antico Testamento (Ef 2:20; 3:5), Mosè compreso, era stato concepito «per annunziare la parola di Dio» (Cl 1:25), tutto in stretta connessione con questo piano divino.

`Pensa alla tua vita. In che modo le decisioni che prendi (grandi e piccole) si inseriscono nel piano più ampio di Dio? Possiamo davvero sapere se una decisione è effettivamente «piccola»? In che modo potrebbe avere conseguenze più ampie che diventeranno evidenti solo in seguito?`