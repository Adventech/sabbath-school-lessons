---
title:  La potenza del vangelo
date:   26/02/2026
---

`Leggere Colossesi 1:28,29. Qual è il punto centrale del discorso di Paolo? Perché pensi che la parola «ciascuno/ogni» sia ripetuta tre volte?`

Il fulcro della predicazione di Paolo è stato Cristo, e Cristo crocifisso (1 Co 1:23). Secondo Efesini 5:27, lo scopo del sacrificio di Cristo è «farla comparire [la chiesa] davanti a sé, gloriosa, senza macchia, senza ruga o altri simili difetti, ma santa e irreprensibile». Pertanto, l’obiettivo della predicazione del vangelo di Paolo è quello di «presentare ciascun uomo perfetto in Cristo» (Cl 1:28). Lo fa ricorrendo all’insegnamento e al monito: insegnando i vari punti della dottrina e della pratica cristiana (2 Te 2:15; 1 Ti 4:11; 5:7; Tt 1:9) e mettendo in guardia dalle conseguenze del rifiuto del vangelo e dai pericoli dei falsi insegnanti (At 20:29-31; Ro 16:17).

È così che diventiamo cristiani maturi, accettando gli insegnamenti e prestando attenzione ai moniti della Scrittura. La maturità è un concetto importante. I genitori di un neonato festeggiano ogni traguardo raggiunto: le prime parole, i primi passi, i primi tentativi di lettura. Quale madre o padre non si allarmerebbe se, dopo diversi anni, il proprio figlio non fosse ancora in grado di camminare o di parlare? La crescita e lo sviluppo sono normali e prevedibili. Lo stesso vale per la vita cristiana.

Il termine greco tradotto con «maturo» (teleios) significa perfetto e senza difetti. Attraverso il processo di crescita cristiana, diventiamo profondamente consapevoli della profondità della legge di Dio e del fatto che i suoi requisiti sono «senza limiti» (Sl 119:96). Ci rendiamo conto che essa si estende ai «sentimenti e ai pensieri del cuore» (Eb 4:12).

Ma dobbiamo stare attenti, ed è per questo che Paolo usa il verbo esortare in Colossesi 1:28. La via che «sembra dritta... conduce alla morte» (Pr 14:12). Il discernimento spirituale deriva da una conoscenza della parola di Dio guidata dallo Spirito. I falsi insegnamenti contengono generalmente una parte di verità, ma aggiungono o tolgono qualcosa rispetto a ciò che dice la Bibbia (cfr. Is 8:20).

Spesso hanno successo, e se non riescono a mettere direttamente in dubbio ciò che dice Dio, almeno fanno sorgere il dubbio se sia davvero possibile o applicabile ai nostri giorni. Dobbiamo essere saggi come i serpenti ma innocui come le colombe quando si tratta di discernere la verità dottrinale dall’errore.

`Come interpreti il significato dell’espressione «perfetti in Cristo» (Cl 1:28)? In che modo la consapevolezza di ciò che Gesù ha fatto per noi sulla croce ci aiuta a capirne il significato?`