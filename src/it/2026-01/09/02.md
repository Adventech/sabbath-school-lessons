---
title:  Riconciliati dalle opere malvagie
date:   22/02/2026
---

`Leggere Colossesi 1:21,22. A cosa allude Paolo quando parla di alienazione e inimicizia? Qual è il risultato finale atteso dalla morte di Cristo? (cfr. anche Efesini 5:27)`

Paolo ha sempre dipinto un quadro cupo dell’umanità, almeno di quella separata dalla giustizia di Cristo. Quasi duemila anni dopo, chi oserebbe contestare questo sentimento? Qualcuno una volta disse che l’unica dottrina cristiana che non ha bisogno di essere accettata per fede è la peccaminosità dell’umanità.

Tuttavia, sin dall’entrata del peccato, Dio ha preso l’iniziativa di riconciliarci con sé. Ovvero, sin dal principio, ha lavorato per risolvere il problema del peccato, anche se la soluzione poteva essere trovata solo nella sua morte sulla croce. Nell’Eden, chiamò Adamo, il capolavoro della creazione: «Dove sei?» (Ge 3:9). E oggi continua a cercare la sua pecorella smarrita, noi. Ci cerca uno per uno. Ha un piano perfetto per raggiungerci, applicando la promessa del vangelo embrionale di Genesi 3:15, ponendo inimicizia tra noi e Satana.

A volte il vangelo viene reso così complicato e teorico da avere ben poco significato pratico per la vita del XXI secolo. Ma in realtà è piuttosto semplice e diretto.

Esso si compone di tre parti:

1. Poiché siamo incapaci di salvarci da soli, Gesù è venuto ed è morto per i nostri peccati (Ro 5:6-8).
2. Accettando la sua morte come nostra, tramite la fede, il pentimento e il battesimo, siamo giustificati e liberati dalla condanna del peccato (Ro 5:9-11; 6:6,7).
3. La vita che viviamo oggi è il risultato dell’unione con Cristo, il frutto dell’esperienza del suo potere ricreativo e del fatto che egli vive la sua vita in noi (2 Co 5:17-21; Ga 2:20).

Questi non sono necessariamente passaggi o eventi separati.

Possono verificarsi tutti in una volta, non appena siamo pronti ad accogliere Gesù nella nostra vita. E possono rinnovarsi ogni giorno, quando ci doniamo a lui ogni mattina. Indipendentemente dal modo in cui ciascuno di noi ha sperimentato l’opera salvifica di Cristo nella propria vita, il fondamento riposa sempre sulla sua morte. È lì che dobbiamo sempre tornare.

`Quando guardi te stesso, il tuo carattere e il tuo io più profondo, senti più forte il bisogno di affidarti alla croce di Cristo?`