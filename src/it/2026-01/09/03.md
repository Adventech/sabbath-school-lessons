---
title:  Perseverare nella fede
date:   23/02/2026
---

`Leggere Colossesi 1:23. Paolo cosa intende quando dice di «rimanere saldi senza lasciarvi smuovere» nella fede? (cfr. Cl 2:5; Ef 3:17)`

In greco esistono quattro diversi tipi di proposizioni condizionali, ciascuna con sfumature diverse. Quella con cui inizia Colossesi 1:23 presuppone che la condizione sia vera. Cioè, Paolo incoraggia i Colossesi con la convinzione che continueranno davvero nella fede. Come indica poco dopo, egli ha già avuto prova della loro fede e della loro fermezza (Cl 2:5). Tuttavia, la loro speranza rimane condizionata alla perseveranza nel cammino di fede che hanno intrapreso.

Questo concetto di perseveranza è il significato della parola greca tradotta con «continuare» (1:23). Viene usata tanto per gli scribi quanto per i farisei che continuavano a chiedere a Gesù una risposta su cosa dovesse essere fatto alla donna colta in flagrante adulterio (Gv 8:7); ma anche per Pietro, che continuava a bussare alla porta dopo che una serva di nome Rode, avendo riconosciuto la sua voce, per la gioia lascia la porta chiusa e corre dentro ad avvertire gli altri (At 12:16). È usato anche da Paolo, che incoraggia Timoteo a rimanere fedele alle istruzioni dottrinali e pratiche che gli ha dato (1 Ti 4:16). Il suo significato qui è simile, e viene applicato ai credenti in generale.

Come vedremo nella lezione della prossima settimana, Paolo teme che i Colossesi possano perseguire modi di salvezza basati sugli sforzi umani invece di aggrapparsi saldamente alla speranza offerta dal vangelo (cfr. Cl 2:8,20-22). Il termine «radicati» vuol dire aver posto solide fondamenta di fede e amore sulla parola di Dio (cfr. Mt 7:25; Ef 2:20; 3:17).

A questa idea è correlato il termine greco tradotto «saldo», che si riferisce a una struttura inamovibile e, per estensione, a un cristiano che non può essere “allontanato dalla speranza del vangelo” (Cl 1:23). Lo stesso termine è usato in 1 Corinzi 15:58: «state saldi, incrollabili, sempre abbondanti nell’opera del Signore, sapendo che la vostra fatica non è vana nel Signore». Contrariamente alla credenza comune secondo cui «una volta salvati, si è salvati per sempre», Paolo sta dicendo qualcosa di completamente diverso.

`Qual è stata la tua esperienza sull’importanza di continuare a esercitare la fede? Cioè, perché devi sempre fare una scelta consapevole in tal caso? Cosa succederà se non lo fai?`