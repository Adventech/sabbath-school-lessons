---
title:  Il mistero di Dio rivelato
date:   25/02/2026
---

`Leggere Colossesi 1:26,27. Paolo parla due volte di «mistero». Quale?`

In un altro passo, Paolo fa riferimento al «mistero di Dio», «la sapienza di Dio misteriosa e nascosta, che Dio aveva prima dei secoli predestinata a nostra gloria» (1 Co 2:7) e rivelata attraverso il piano di salvezza. Pietro parla di questa verità come di qualcosa che i profeti avevano anticipato e che «gli angeli bramano penetrare» (1 P 1:10-12). È stato «disegnato prima della fondazione del mondo» (v. 20) e «tenuto nascosto fin dai tempi più remoti» (Ro 16:25). Tuttavia, attraverso la vita, la morte e la risurrezione di Cristo, questo mistero è stato svelato (2 Co 3:14).

**In che modo i seguenti riferimenti al mistero di Dio chiariscono vari aspetti del piano di salvezza?**

`Efesini 1:7-10`

`Efesini 3:3-6`

Alla fine, «tutte le cose» in cielo e sulla terra saranno riunite in una completa unità in Cristo. Questo è il fulcro della preghiera di Cristo in Giovanni 17. La modalità precisa in cui ciò sarebbe avvenuto era un mistero che ora è stato rivelato attraverso il vangelo.

L’infinito amore di Dio, che ci è stato donato in Gesù, il tesoro inestimabile del cielo, per la nostra salvezza, sarà oggetto del nostro studio per l’eternità. Ma sappiamo questo: Cristo «morì per tutti, affinché quelli che vivono non vivano più per se stessi, ma per colui che è morto e risuscitato per loro» (2 Co 5:15). Di conseguenza, tutti coloro che credono in Cristo, sia Ebrei che Gentili, condividono equamente le promesse di Dio attraverso il vangelo e sono stati riuniti in un unico corpo, la chiesa.

«Cristo in voi» (Cl 1:27) fa riferimento al suo dimorare nel cuore per mezzo della fede (Ef 3:17; cfr. Ga 2:20). Questa unione spirituale con Cristo consente ai credenti, anche adesso, di «sedere nel cielo in Cristo Gesù» (Ef 2:6) e di gustare «le potenze del mondo futuro» (Eb 6:5). Grazie alla sua presenza nella nostra vita, Cristo ha già iniziato a unirci al cielo. È il vangelo che opera nei cuori dei credenti ad averci «messi in grado di partecipare alla sorte dei santi nella luce» (Cl 1:12).