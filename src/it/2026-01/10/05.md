---
title:  Ombra o sostanza?
date:   04/03/2026
---

`Leggere Colossesi 2:16-19. Quali pratiche giudaico-cristiane vengono qui messe in evidenza da Paolo?`

Ancora oggi gli studiosi non concordano affatto su quali fossero esattamente le questioni affrontate da Paolo in questo passo. Quello che possiamo affermare con certezza è che la stessa epistola fornisce numerose informazioni su quella che sembra essere stata un’influenza divisiva dei cristiani di origine ebraica su questa chiesa, composta prevalentemente da stranieri (Cl 2:13). In altre parole, i credenti ebrei stavano imponendo ai membri della chiesa delle pratiche che non erano necessarie.

Colossesi 2:16 elenca una serie di pratiche ebraiche abituali che apparentemente continuavano a essere seguite da alcuni Ebrei convertiti al cristianesimo. Ma anche gli elementi in Colossesi 2:18 si inseriscono nello stesso contesto. Gesù criticò la finta umiltà dei capi religiosi (Mt 6:1,5,7,16). Dai rotoli di Qumran apprendiamo che gli angeli occupavano un posto di rilievo in alcune concezioni ebraiche del culto. Quindi, i problemi che Paolo stava affrontando a Colosse erano, molto probabilmente, simili a quelli già vissuti altrove.

Poiché il passo di Colossesi 2:16 viene spesso frainteso, è importante esaminarlo più nel dettaglio. Facciamo attenzione a questi punti:

- L’uso della congiunzione «dunque» da parte di Paolo indica che si tratta di una conclusione tratta da cose che ha già detto. In precedenza, la necessità della circoncisione letterale era stata respinta perché quello che conta è il cambiamento interiore del cuore (Cl 2:11-15).
- «Mangiare e bere» indica le offerte di cibo e bevande che gli Israeliti portavano al tempio. La specificazione di «feste, noviluni o un sabato» sembra apparentemente un’allusione a Osea 2:11, dove si fa riferimento alla stessa sequenza di giorni cerimoniali, che comprende anche i sabati cerimoniali (cfr., p.es., Le 23:11,24,32).

Per la nostra comprensione di questo versetto è fondamentale l’interpretazione data dallo stesso Paolo: esse «sono un’ombra di cose che dovevano avvenire, ma il corpo è di Cristo» (Cl 2:17). Questi giorni cerimoniali, come i sacrifici, indicavano l’opera di Cristo (cfr. 1 Co 5:7; 15:23). Il sabato del settimo giorno, al contrario, fu istituito nell’Eden, prima del peccato e molto prima che fossero adottati i sacrifici cerimoniali del santuario; pertanto, non era un’ombra da eliminare dopo la croce.

`Sebbene in questo caso non sia in discussione il settimo giorno di riposo, come potresti applicare il consiglio di Paolo di non giudicare gli altri?`