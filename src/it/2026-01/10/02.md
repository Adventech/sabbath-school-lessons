---
title:  La saggezza e la conoscenza di Dio
date:   01/03/2026
---

Giobbe domandò: «Ma la saggezza, dove trovarla? Dov’è il luogo dell’intelligenza?» (28:12). Paolo risponde: in Cristo, «nel quale tutti i tesori della sapienza e della conoscenza sono nascosti» (Cl 2:3; cfr. 1 Co 1:30). Se abbiamo Cristo, abbiamo tutto, persino la «piena certezza di comprendere» lo scopo della vita (Cl 2:2). Attraverso la sua persona è stato rivelato il mistero di Dio, che abbraccia l’intero piano di salvezza.

`Leggere Colossesi 2:1-7. Che cosa spinge Paolo a scrivere quest’epistola?`

Il termine greco paraklēthōsin significa «consolati» o «rafforzati» (Cl 2:2). Paolo desidera non solo aiutare i credenti di Colosse a riconoscere i falsi insegnamenti, ma anche a «unirli» (sumbibasthentes) nell’amore cristiano. Il tempo verbale usato per entrambi i verbi - «rafforzati» e «uniti» - indica che l’apostolo confida che questa epistola raggiungerà lo scopo prefissato. Egli, tuttavia, li loda per «il vostro ordine e la fermezza della vostra fede in Cristo» (Cl 2:5).

Il termine greco taxis, tradotto con «ordine», è usato nel Nuovo Testamento in riferimento agli ordini sacerdotali di Aaronne (Lu 1:8; Eb 7:11) e Melchisedec (Eb 5:6,10; 6:20; 7:11,17), ma Paolo lo applica all’ordine nella chiesa (1 Co 14:40), come anche in questo caso. A volte si tende a considerare l’ordine e l’organizzazione della chiesa una mera istituzione ecclesiastica senza alcun significato teologico.

Ma prescrivendo il giusto decoro nel culto (cfr., p.es., 1 Co 11) e specificando come dovrebbero essere scelti gli anziani e i diaconi (1 Ti 3; Tt 1), Paolo si dimostra molto attento a preservare l’ordine nella chiesa. Grazie a queste misure, vengono preservati e promulgati la saggezza di Dio e gli insegnamenti della Bibbia.

Grazie al corretto insegnamento che i Colossesi avevano ricevuto dai collaboratori di Paolo, essi avevano una fede «salda», che non poteva essere scossa perché poggiava su solide fondamenta bibliche che li avrebbero aiutati a proteggersi dagli errori promossi dai falsi insegnanti.

`Qual è stata la tua esperienza riguardo al bisogno di «ordine» nella tua vita spirituale?`