---
title:  Radicati e cresciuti in Cristo
date:   02/03/2026
---

Il tema della Lettera ai Colossesi è una delle massime più chiare per vivere la vita cristiana: «Come avete dunque ricevuto Cristo Gesù, il Signore, così camminate in lui» (2:6). Riceviamo la salvezza accogliendo una Persona, non solo un insieme di insegnamenti. Ma accogliere Gesù significa anche accettare tutti i suoi insegnamenti, così come sono stati trasmessi dagli apostoli e dai profeti della Bibbia (cfr. Ef 2:20).

Più di ogni altra cosa, accettare Cristo significa morire a se stessi, abbandonarsi completamente al Cristo vivente.

La Parola vivente (Gesù) non può essere separata da quella scritta (la Bibbia). Sono due facce della stessa medaglia. È solo attraverso la Scrittura, di fatto, che possiamo conoscere Gesù. Noi «camminiamo» o viviamo la nostra vita «in lui», nel senso che permettiamo alla sua Parola e al suo Spirito di guidarci in tutte le nostre decisioni e attività. Ci radichiamo in Cristo accettandolo come nostro Salvatore e dando ordine alla nostra vita secondo la sua Parola. Solo così che diventiamo «saldi nella fede».

`In che modo i seguenti passaggi chiariscono la metafora della pianta come simbolo dei credenti? (cfr. Isaia 61:3; Matteo 3:10; Luca 8:11-15; 1 Corinzi 3:6)`

Paolo illustra chiaramente le due alternative a disposizione dei credenti. La prima è quella di rimanere una «piantagione del Signore» (Is 61:3) e continuare a essere completi in Cristo aggrappandosi a lui e ai suoi insegnamenti. La seconda potrebbe essere descritta come una pianta artificiale che può sembrare reale ma in realtà è priva di vita. Adottando filosofie e tradizioni umane, veniamo resi «schiavi» (Cl 2:8). Sebbene Cristo ci abbia liberati, è possibile essere nuovamente oppressi dal «giogo della schiavitù» (Ga 5:1; cfr. At 15:10).

In breve, accettare insegnamenti non biblici significa rifiutare Cristo perché coloro che credono in falsi insegnamenti hanno, purtroppo, adottato un vangelo diverso e hanno accettato l’autorità umana sostituendola a quella della Scrittura (cfr. Ga 1:6-9). Questo è stato un pericolo presente nella chiesa primitiva come in quella odierna.

`Qual è stata la tua esperienza personale sul significato di morire a se stessi per accogliere Cristo? Perché deve essere un processo continuo?`