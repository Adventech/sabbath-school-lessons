---
title:  Approfondimento
date:   06/03/2026
---

«Come al tempo degli apostoli, gli uomini cercarono per mezzo della tradizione e della filosofia di distruggere la fede nelle Scritture, così oggi, per mezzo del grande interesse che riesce a provocare la moderna critica biblica: l’evoluzionismo, lo spiritualismo, la teosofia e il panteismo, il nemico della giustizia sta cercando di guidare gli uomini nei sentieri proibiti dell’errore e della ribellione. Per molti la Bibbia è diventata una lampada senza olio. Tali persone hanno indirizzato le loro menti in canali di speculazione che conducono all’incomprensione e alla confusione. L’opera della moderna critica biblica, dissezionando, congetturando, ricostruendo, sta distruggendo la fede nella Bibbia come rivelazione divina. Essa sta derubando alla Parola di Dio la potenza di controllare, di elevare e ispirare le vite umane. Per mezzo dello spiritualismo molti hanno imparato a credere che il desiderio sia la legge più elevata, che licenziosità sia libertà e che l’uomo sia responsabile solo di fronte alla propria coscienza.

Il seguace di Cristo si troverà a dover affrontare il fascino di queste dottrine contro le quali l’apostolo parlò ai credenti di Colosse. Egli incontrerà interpretazioni spiritualistiche delle Scritture, ma non le deve accettare. La sua voce dovrà essere udita affermare chiaramente le eterne verità delle Scritture. Tenendo fissi gli occhi su Cristo, egli deve avanzare progressivamente nel sentiero indicato, rigettando tutte le idee che non sono in armonia con i suoi insegnamenti. La verità di Dio deve essere il soggetto della sua contemplazione e meditazione. Egli deve considerare la Bibbia come la voce di Dio che gli parla direttamente. In questo modo acquisirà quella saggezza che proviene da Dio» - AA, 474,475 [p. 297].

**Domande per la condivisione**

`Cosa significa che in Cristo «abita corporalmente tutta la pienezza della Deità» e che egli «è il capo di ogni principato e potenza» (Cl 2:9,10)? Cfr. anche Giovanni 1:1, Ebrei 1:3 e 1 Pietro 3:22.`

`Probabilmente tutti abbiamo sentito citare Colossesi 2:14-16 come argomento contro il sabato in quanto settimo giorno. Quali altri problemi, oltre a quelli evidenziati nella lezione di questa settimana, derivano dall’uso strumentale di questi testi per sostenere che non è più necessario osservare il quarto comandamento?`

`Esistono anche oggi delle leggi “cerimoniali” che vengono presentate come necessarie alla fede? Sebbene forse si possano trovare alcuni benefici spirituali o teologici nell’osservarle, quali problemi derivano da una simile proposta?`

`La White scrive che dovremmo considerare la Bibbia «come la voce di Dio che ci parla direttamente». Perché allora dobbiamo guardarci con prudenza da chiunque o da qualsiasi cosa possa indebolire la nostra fede nell’autorità e nell’ispirazione di tutta la Scrittura, anche in quei punti che potrebbero metterci a disagio?`