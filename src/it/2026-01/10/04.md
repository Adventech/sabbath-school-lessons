---
title:  Inchiodato alla croce
date:   03/03/2026
---

`Leggere Colossesi 2:11-15. Quali questioni sembra voler affrontare Paolo in questo passo?`

Quante volte abbiamo visto questi testi, in particolare Colossesi 2:14, utilizzati in modo improprio come pretesto per andare contro la legge e l’osservanza del sabato? Per aiutare a comprendere questi passi, gli avventisti hanno proposto due interpretazioni principali. La prima: la «scrittura» inchiodata alla croce è l’elenco delle accuse mosse contro di noi, simile alla scritta recante il motivo della condanna che Pilato appese alla croce di Gesù (Mt 27:37; Gv 19:19,20). La seconda: alla croce fu inchiodata la legge cerimoniale scritta da Mosè (cfr. De 31:24-26).

Se consideriamo il versetto nel suo contesto più ampio, ci si rende conto che si riferisce chiaramente alla legge cerimoniale.

Paolo stabilisce un nesso anche con la «circoncisione non fatta da mano d’uomo» (Cl 2:11), ovvero «del cuore» (Ro 2:28,29; cfr. De 30:16), in apparente contrasto con quella carnale, che era una delle disposizioni più importanti della legge cerimoniale (Le 12:3; cfr. Es 12:48).

L’apostolo poi collega questo cambiamento interiore con lo «spogliamento del corpo della carne» e con il battesimo per immersione. Con quest’ultimo, ci identifichiamo con la morte e la risurrezione di Cristo (Cl 2:11,12).

Quest’esperienza di conversione viene poi paragonata all’essere «morti nei peccati» e «vivificati» con Cristo, che «ci ha perdonato tutti i nostri peccati» (v. 13).

Il termine «comandamenti» di Colossesi 2:14 si riferisce sia a decreti legali, secolari (Lu 2:1; At 17:7) che ecclesiastici (At 16:4). L’unico altro caso in cui questa parola greca compare negli scritti di Paolo attiene alla legge cerimoniale, che costituiva un muro di separazione tra Ebrei e Gentili (Ef 2:14,15).

Poiché Paolo ha già fatto riferimento al perdono dei peccati e al cambiamento interiore simboleggiato dal battesimo, è improbabile che torni nuovamente su questo argomento con una metafora diversa che non viene utilizzata in nessun altro punto della Scrittura. Piuttosto, egli sembra sottolineare un punto simile a quello espresso in Efesini: i credenti gentili di Colosse non devono preoccuparsi di osservare la legge cerimoniale, compresa la circoncisione, né quelle sulla purezza che accompagnavano tale impegno (cfr. At 10:28,34,35).

Chiaramente, Paolo non stava lasciando intendere che i dieci comandamenti fossero stati inchiodati alla croce, non quando altrove definisce il peccato come violazione dei dieci comandamenti stessi (Ro 7:7).