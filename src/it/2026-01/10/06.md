---
title:  Comandamenti degli uomini
date:   05/03/2026
---

`Leggere Colossesi 2:20-23. Come interpretare i moniti di Paolo alla luce degli altri elementi discussi in questo capitolo?`

Come avvenuto nella sua epistola ai Galati, Paolo definisce la preoccupazione di osservare le cerimonie ebraiche come «elementi» fondamentali «del mondo» (Cl 2:8,20; cfr. Ga 4:3,9). In altre parole, analogamente al tempio terreno, queste cose appartengono alla terra, ma la nostra cittadinanza è nei cieli. Non dobbiamo essere gravati dalla legge cerimoniale perché essa prefigurava semplicemente la realtà di cui ora godiamo grazie a Cristo. Ovvero, anche se originariamente date da Dio, queste prescrizioni, avendo esaurito la loro funzione, non sono più necessarie.

Poiché tutte queste regole sono state abolite sulla croce, come indicato dalla mano divina che ha squarciato il velo del tempio (Mt 27:51; cfr. Da 9:27), i cristiani (compresi i cristiani ebrei) non sono soggetti a queste regole. Sottomettendoci a esse, ci identificheremmo in realtà con questo mondo che sta passando, in contrapposizione al nuovo mondo promessoci in Cristo.

Dopo tutto, noi attendiamo con ansia «nuovi cieli e una nuova terra, nei quali abiti la giustizia» (2 P 3:13) e non semplicemente un rinnovamento di questo vecchio mondo.

Oltre al fatto che i farisei e gli scribi avevano aggiunto ulteriori requisiti di natura umana alle norme mosaiche (cfr. Mr 7:1-13), il perpetuarsi delle cerimonie dell’Antico Testamento, che erano state adempiute da Cristo, non poteva più essere considerato un requisito divino, ma solo un dovere imposto dall’uomo. Anzi, sembra che stessero diventando un peso per la fede, invece che un suo rafforzamento.

Basta poco per iniziare a considerare queste cose non solo qualcosa che ci rende superiori a chi non le pratica, cosa di per sé già abbastanza grave, ma anche, magari sfumatamente, un merito per la salvezza, una trappola nella quale non vogliamo cadere.

Nel corso della storia cristiana, gli studiosi della Bibbia hanno ceduto alla tentazione di fare dichiarazioni religiose, usurpando il ruolo dello Spirito Santo nel guidare i credenti in merito al significato del testo. Cristo stesso è la fonte da cui sgorga la verità della Scrittura, come insegnano Paolo e gli altri autori biblici.

`Come possiamo essere certi di comprendere che l’unico fondamento della nostra salvezza è quello che Gesù ha fatto per noi, al nostro posto?`