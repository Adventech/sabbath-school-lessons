---
title:  La mente di Cristo
date:   21/01/2026
---

Muhammad Ali una volta disse: «Io sono il più grande». Nell’agosto del 1963, sei mesi prima di vincere il campionato mondiale di pugilato nella categoria dei pesi massimi, pubblicò persino un album intitolato proprio in quel modo «I Am the Greatest». Ali fu senza dubbio un grande atleta, ma non certo un esempio da seguire per chi desideri avere la mente di Cristo.

Gesù, all’opposto, fu perfettamente senza peccato. Malgrado sia stato tentato «come noi in ogni cosa» (Eb 4:15), non peccò mai, nemmeno con un pensiero. In Ebrei 5:8, indica che «benché fosse Figlio, imparò l’ubbidienza dalle cose che soffrì». La sottomissione di Gesù alla volontà del Padre fu sempre perfetta. Non ci fu mai un momento in cui rifiutò di arrendersi a tale volontà, anche se in diverse circostanze non fu affatto semplice.

`Leggere Filippesi 2:5-8, che alcuni considerano il testo più potente e bello della Scrittura. Cosa ci sta dicendo Paolo? Quali sono le implicazioni di queste parole? E, soprattutto, come possiamo applicare alla nostra vita il principio qui espresso?`

Gesù, che è uguale a Dio, ed è Dio, non solo si è fatto uomo, ma è diventato un «servo» (doulou), un servitore, uno schiavo, e poi si è offerto in sacrificio per i nostri peccati! In un altro passo, Paolo dice che è diventato «maledizione per noi» (Ga 3:13). Dio, il nostro Creatore, è morto sulla croce per essere anche nostro Redentore, e questo ha richiesto che diventasse maledizione per noi.

Da quale parte iniziare per riuscire a comprendere appieno il significato di queste parole? E, soprattutto, come mettere in pratica ciò che ci viene insegnato dai testi sacri, ovvero avere la stessa disponibilità a umiliarsi e a sacrificarsi per il bene del prossimo? In un altro passo, Gesù disse: «ma il maggiore tra di voi sia vostro servitore. Chiunque si innalzerà sarà abbassato e chiunque si abbasserà sarà innalzato» (Mt 23:11,12). Questo, per molti versi, riprende l’esortazione di Paolo in Filippesi 2:5-8. Usando termini più incisivi, egli ribadisce ciò che aveva detto in precedenza riguardo al non fare nulla «per ambizione egoistica o vanagloria» (Fl 2:3).

`Come dovremmo comportarci sapendo ciò che Cristo ha fatto per noi? Quale potrebbe essere la risposta più «adeguata» se non quella di inginocchiarsi e adorarlo? Perché è profondamente sbagliato pensare che le nostre opere possano aggiungere qualcosa a ciò che egli ha già compiuto per noi?`