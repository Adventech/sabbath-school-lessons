---
title:  La sorgente dell’unità
date:   19/01/2026
---

Riflettiamo più approfonditamente in merito all’enfasi posta da Paolo sull’unità in Filippesi 2:2, dove dice essenzialmente la stessa cosa in quattro modi diversi. Da notare l’attenzione particolare che rivolge alla mente, ai pensieri e ai sentimenti. Mentre i capi religiosi tendevano a sottolineare il comportamento esteriore, Gesù si concentrava sui nostri pensieri e sentimenti. Per esempio, il giovane ricco affermava di aver sempre osservato la legge. Tuttavia, comandandogli di vendere tutto ciò che possedeva, di darlo ai poveri e di seguirlo, Cristo mise alla prova il suo attaccamento alle cose terrene. Disse anche che a contaminare una persona è ciò che proviene dal cuore (o dalla mente): «dal cuore vengono pensieri malvagi, omicidi, adultèri, fornicazioni, furti, false testimonianze, diffamazioni» (Mt 15:19), e «dall’abbondanza del cuore la bocca parla» (12:34).

`Leggere Filippesi 2:3,4. Quali sono le misure concrete che Paolo esorta ad adottare per raggiungere unità nella chiesa?`

Le parole di Paolo ci offrono uno spaccato di umiltà: modestia di spirito, considerazione degli altri migliore di quella di noi stessi, preoccupazione per gli interessi altrui e non solo per i propri. Più facile a dirsi che a farsi, vero? Ma questi sono principi importanti da tenere a mente in tutte le nostre interazioni. Spesso, nelle conversazioni, si tende a concentrarsi sulla propria risposta agli stimoli ricevuti, piuttosto che ascoltare attentamente, cercare di comprendere ciò che l’altra persona sta dicendo, e provare a vedere la questione dal suo punto di vista. Non di rado, i conflitti nascono da semplici malintesi che potrebbero essere evitati semplicemente grazie a un ascolto attivo.

Potremmo non essere d’accordo, ma ascoltare e cercare di comprendere il punto di vista dell’altro è il primo passo per promuovere sana comunicazione e fiducia. Paolo parla dell’unità «[prodotta dallo] Spirito», che crea «il vincolo della pace» (Ef 4:3). Se nella chiesa c’è conflitto, lo Spirito Santo può calmare le acque e guidarci verso l’unità, generando armonia.

Nello stesso capitolo, Paolo parla dell’«unità della fede e della piena conoscenza del Figlio di Dio» (v. 13). Le due cose sono correlate. Avere la stessa fede e comprensione della Scrittura che scaturisce dalla conoscenza di Cristo e dei suoi insegnamenti, è fondamentale affinché tra noi prevalga l’unità.

`Cosa si dovrebbe fare per riuscire a stimare gli altri più di noi stessi? Come s’impara a farlo? Quanto sarebbero diverse le nostre relazioni se tutti avessimo un simile approccio?`