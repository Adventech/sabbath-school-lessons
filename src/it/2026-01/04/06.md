---
title:  Il mistero della pietà
date:   22/01/2026
---

1 Corinzi 8:2 è un versetto biblico molto conosciuto: «Se qualcuno pensa di conoscere qualcosa, non sa ancora come si deve conoscere». Non esiste argomento di cui sappiamo tutto. Possiamo sempre imparare qualcosa di più su qualsiasi cosa. Questo principio vale ancora di più per le realtà eterne connesse con la divinità e l’incarnazione. Paolo fa spesso riferimento alla straordinaria accondiscendenza di Cristo nel diventare un essere umano. È un argomento che nemmeno l’eternità sarà sufficiente a sviscerare fino in fondo.

Leggiere Romani 8:3; Ebrei 2:14-18 e 4:15. Cosa caratterizzò l’accondiscendenza di Gesù nell’assumere la natura umana?

Com’è stato possibile che il Figlio eterno di Dio, attraverso l’opera dello Spirito Santo (cfr. Lu 1:35), diventasse un essere divino-umano nel grembo di Maria? La mente si confonde di fronte al fatto che l’Infinito ed eterno sia potuto improvvisamente diventare un essere finito, esposto alla morte. Questo è il centro di quello che Paolo chiama «il mistero della pietà» (1 Ti 3:16).

Nel bellissimo secondo capitolo di Filippesi, egli approfondisce questo concetto di abbassamento in modo più esaustivo rispetto a qualsiasi altro brano della Scrittura.

- «Pur essendo in forma di Dio» (Fl 2:6). Il termine morphē (forma) fa riferimento alla sua natura divina, al fatto che Gesù era uguale al Padre (cfr. Gv 1:1).
- «Spogliò se stesso» (v. 2:7). La natura misteriosa di Gesù che svuota se stesso delle sue prerogative divine, per diventare veramente umano ed essere tentato come noi, è sorprendente.
- «Umiliò se stesso» (v. 2:8). Assumendo la natura umana, Gesù passò dalla supremazia universale alla condizione di servizio assoluto, l’opposto dell’obiettivo di Lucifero.
- «Fino alla morte, e alla morte di croce» (v. 2:8). Non c’era modo più ignominioso di morire di quello scelto da Gesù, dopo averlo pianificato con il Padre «nell’accordo di pace» (Za 6:13), illustrandolo in anticipo per mezzo di Mosè, il quale mise il serpente su un’asta (Nu 21:9; Gv 3:14), diventando così «peccato per noi... affinché noi diventassimo giustizia di Dio in lui» (2 Co 5:21).

`In che modo, concentrarci su quello che Gesù ha fatto per noi sulla croce, esempio di resa e umiltà, ci può e ci deve rendere più umili e sottomessi a Dio?`