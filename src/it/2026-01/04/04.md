---
title:  Impianto o chirurgia mentale?
date:   20/01/2026
---

Un numero crescente di aziende in tutto il mondo sta lavorando su una tecnologia che combina la potenza di elaborazione dei computer con il cervello umano. In altre parole, collegando la mente ai computer, gli scienziati sperano di influenzare i nostri pensieri attraverso le macchine. Sebbene l’introduzione di impianti nel cervello umano possa promettere risultati positivi, tra cui la gestione dell’epilessia, della depressione e del morbo di Parkinson, non è difficile immaginare usi più inquietanti. Il controllo della mente potrebbe essere più vicino di quanto si pensi.

Anzi, per certi versi è già presente. La nostra mente è come un computer, solo molto più potente. Il flusso costante di informazioni a cui siamo esposti ogni giorno la «programma», condizionandone i pensieri e guidando le nostre azioni. Quando ci immergiamo nei media, il modo di pensare secolarizzato delle persone lascia un’impronta nella nostra mente e iniziamo a pensare allo stesso modo. È come se le menti degli altri fossero state impiantate o fuse con le nostre.

Anche noi, come Gesù, dobbiamo avere un’indole spirituale (Ro 8:6). «Così nessuno conosce le cose di Dio se non lo Spirito di Dio», che Paolo contrappone allo «spirito del mondo» (1 Co 2:11,12). Chi è il nostro maestro? E cosa stiamo imparando?

`Leggere Filippesi 2:5. Cosa può voler dire avere la «mente» di Cristo?`

In definitiva, possiamo cambiare idea, ma non il nostro cuore; solo Dio può farlo. Lo Spirito Santo deve operare un intervento chirurgico su di esso, brandendo la «spada dello Spirito» (Ef 6:17), la Parola di Dio «viva ed efficace», «penetrante fino a dividere l’anima dallo spirito, le giunture dalle midolla; essa giudica i sentimenti e i pensieri del cuore» (Eb 4:12). Solo lo Spirito Santo può aiutarci a conoscere veramente noi stessi perché, per natura, il nostro cuore ci inganna (Gr 17:9).

Il termine ebraico per «ingannevole» (‘aqov) si riferisce a un terreno accidentato che ci fa inciampare; per estensione, indica pensieri tortuosi, contorti e distorti. Dobbiamo essere trasformati dal rinnovamento della nostra mente «affinché conosciate per esperienza quale sia la volontà di Dio, la buona, gradita e perfetta volontà» (Ro 12:2).

`Perché è così importante seguire questo consiglio di Paolo: «Quindi, fratelli, tutte le cose vere, tutte le cose onorevoli, tutte le cose giuste, tutte le cose pure, tutte le cose amabili, tutte le cose di buona fama, quelle in cui è qualche virtù e qualche lode, siano oggetto dei vostri pensieri» (Fl 4:8)?`