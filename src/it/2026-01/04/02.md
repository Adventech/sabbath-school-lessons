---
title:  Divisioni a Filippi
date:   18/01/2026
---

`Leggere Filippesi 2:1-3. Quali fattori sembrano aver determinato la divisione all’interno della chiesa? Qual è il rimedio suggerito da Paolo?`

Deve essere stata una delusione enorme per Paolo vedere la chiesa che aveva fondato e che amava così tanto, tormentata dalla rivalità e consumata da confitti interni. Usa infatti un linguaggio molto forte per descrivere i problemi. «Vanagloria» traduce una parola greca - eritheia -, usata in precedenza in Filippesi 1:17 per indicare gli avversari egoisti di Paolo a Roma, intenzionati a promuovere se stessi piuttosto che a fare avanzare la causa di Cristo. Le «contese» per ambizione egoistica sono elencate tra le cosiddette «opere della carne» (Ga 5:20) e, come indicato da Giacomo, «dove c’è invidia e contesa, c’è disordine e ogni cattiva azione» (Gm 3:16).

Il termine greco che significa «presunzione» è usato solo qui nel Nuovo Testamento, ma compare nella letteratura al di fuori dei testi sacri con il significato di arroganza, orgoglio vuoto e senso esagerato della propria importanza. Paolo usa un termine molto simile nell’ammonire i Galati: «Non siamo vanagloriosi, provocandoci e invidiandoci gli uni gli altri» (Ga 5:26).

Vediamo le soluzioni da lui elencate:

1. **Consolazione in Cristo.** Paolo continuerà a usare l’esempio di Gesù come potente motivazione.
2. **Conforto dell’amore.** Gesù rivela l’amore divino e ci comanda «che vi amiate gli uni gli altri come io ho amato voi» (Gv 15:12).
3. **Comunione dello Spirito.** La presenza dello Spirito Santo crea una stretta relazione cristiana come quella che ha caratterizzato la chiesa primitiva (At 2:42; cfr. 2 Co 13:14).
4. **Affetto (o compassione).** Questa qualità divina si manifesta frequentemente nella vita di Cristo (cfr. Mt 9:36; 20:34; Mr 1:41) e viene rappresentata nelle parabole del buon samaritano (Lu 10:33) e del figliol prodigo (15:20).
5. **Misericordia.** Questa qualità, esemplificata da Gesù, deve essere presente anche nella vita dei suoi seguaci (Lu 6:36).
6. **Essere concordi,** avere lo stesso amore, essere in sintonia, avere un medesimo animo. Che immagine meravigliosa! Paolo non avrebbe potuto usare termini più efficaci per sottolineare l’importanza dell’unità. Come sottolineerà, la mente che dobbiamo avere «era anche in Cristo Gesù» (Fl 2:5).