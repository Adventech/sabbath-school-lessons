---
title:  Rimanere saldi nell’unità
date:   14/01/2026
---

L’ultima preghiera di Gesù per i suoi discepoli era dominata da un tema chiave: l’unità. Cristo guardava oltre la croce, verso il ricongiungimento con il Padre e con noi: «Padre, io voglio che dove sono io, siano con me anche quelli che tu mi hai dati, affinché vedano la mia gloria che tu mi hai data» (Gv 17:24). Pregò il Padre perché custodisse i suoi figli «affinché siano uno come noi» (v. 11). Sottolineò anche le terribili conseguenze della disunione, che per tanti diventa un pretesto per non credere. Per ben due volte in questa breve preghiera, Gesù rimarcò la nostra unità con lui e con il Padre affinché «il mondo creda che tu mi hai mandato» (vv. 21,23).

`Leggere Filippesi 1:27 e confrontare con Giovanni 17:17-19. Secondo Gesù e Paolo, cosa è indispensabile per l’unità nella chiesa?`

Il termine greco in Filippesi 1:27 tradotto «soltanto, comportatevi in modo degno del vangelo di Cristo» è politeuomai, che significa «vivere come cittadino», non di un regno terreno, ma di quello celeste. Il sermone sul monte dipinge un quadro meraviglioso di cosa significhi essere figli del Padre celeste e membri del suo regno: poveri in spirito, miti, affamati e assetati di giustizia, misericordiosi, puri di cuore, operatori di pace, pronti a porgere l’altra guancia, ad amare i propri nemici, a benedire coloro che ci maledicono, a fare del bene a coloro che ci odiano. In breve, «che tu pratichi la giustizia, che tu ami la misericordia e cammini umilmente con il tuo Dio» (Mi 6:8).

È difficile arrabbiarsi o infuriarsi con una persona così. A volte proviamo risentimento nei confronti di chi sembra troppo buono. Siamo persino tentati di sminuire quella persona o trovare un punto debole per dimostrare che non è così brava come appare, solo per sentirci meglio con noi stessi. Invece, perché non provare a essere più amorevoli, generosi, misericordiosi, umili?

Ellen G. White parlò di coloro i quali «amano il mondo e i suoi guadagni più di quanto amino Dio o la verità» - 5T, p. 277.

Molto spesso la disunione nella chiesa deriva in ultima analisi dall’orgoglio. «A mano a mano che l’orgoglio e l’ambizione mondana sono stati coltivati, lo spirito di Cristo si è allontanato e l’emulazione, il dissenso e la contesa sono subentrati per distrarre e indebolire la chiesa» - 5T, pp. 240,241.

Quanto è importante che ciascuno di noi impari l’umiltà e la mitezza che Gesù ci ha insegnato! Quanto potrebbe essere diversa la nostra chiesa se ciò si avverasse!