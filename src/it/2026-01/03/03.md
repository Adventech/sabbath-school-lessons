---
title:  Morire signiﬁca vincere
date:   12/01/2026
---

Nel caso non l’aveste notato, ogni essere umano, specialmente i credenti, è coinvolto nel gran conflitto che infuria intorno a noi e, in realtà, anche dentro di noi. Tutti, nessuno escluso, in un modo o nell’altro sperimentiamo la realtà di questa lotta cosmica, e sarà così fino al giorno della nostra morte, a prescindere da quando e come avverrà.

`Leggere 2 Corinzi 10:3-6. Su quali presupposti si combatte questa guerra spirituale e quali sono le armi a nostra disposizione?`

Le armi spirituali più letali sono le idee, quelle buone e quelle cattive. Satana usa la critica, il tradimento, l’imbarazzo, la paura, la pressione dei pari e una serie di strumenti che i cristiani non dovrebbero mai impiegare. Le nostre armi devono essere l’amore, la misericordia, la pace, la gentilezza, la longanimità, la bontà e l’autocontrollo. Quella più potente, da usare con giudizio, è «la Parola di Dio» brandita dallo Spirito (Ef 6:17), perché solo Dio può portare la verità nel cuore di una persona. Noi siamo semplicemente lo strumento di cui egli si serve per realizzare i suoi propositi.

`Leggere Filippesi 1:21,22. Come interpretare il punto di vista di Paolo, specialmente nel contesto del gran conflitto?`

Poiché stiamo parlando di una battaglia spirituale, siamo coinvolti in una guerra di idee e valori. Tuttavia, Cristo ha vinto per noi sulla croce e, finché rimarremo uniti a lui, non potremo mai essere sconfitti, nemmeno nel caso fossimo uccisi. Paolo ha accettato che la sua vita fosse esposta a qualsiasi cosa qui sulla terra, per quanto ingiusta, perché l’ha sottomessa, unitamente al suo futuro, a un tribunale superiore.

Noi cristiani siamo chiamati a lottare non tanto per i nostri diritti quanto per ciò che è giusto. Non vale il detto «la forza fa il diritto», ma «il diritto fa la forza». La sottomissione alla volontà di Dio è cosa di grande spessore, l’unico modo per essere vittoriosi nella guerra che ci vede coinvolti. Gesù, naturalmente, è l’esempio per eccellenza di sottomissione alla volontà di Dio, come Paolo evidenzierà in Filippesi 2.

`In che modo, oggi, stai vivendo la realtà del gran conflitto? Come puoi trarre conforto e forza dalla consapevolezza che Cristo ha già ottenuto per te la vittoria?`