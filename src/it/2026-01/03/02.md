---
title:  «Cristo sarà gloriﬁcato»
date:   11/01/2026
---

`Leggere Filippesi 1:19,20. Qual è l’aspettativa di Paolo circa l’esito del suo processo? Cosa considera più importante rispetto all’essere assolto?`

Paolo non era certo un criminale, ma non era la prima volta che veniva imprigionato, e aveva una certa familiarità con le persecuzioni. Ai Corinzi descrisse dettagliatamente le sofferenze patite fino a quel momento: «… lo sono più di loro per le prigionie, assai più di loro per le percosse subite. Spesso sono stato in pericolo di morte. Dai Giudei cinque volte ho ricevuto quaranta colpi meno uno; tre volte sono stato battuto con le verghe; una volta sono stato lapidato; tre volte ho fatto naufragio; ho passato un giorno e una notte negli abissi marini. Spesso in viaggio, in pericolo sui fiumi, in pericolo per i briganti, in pericolo da parte dei miei connazionali, in pericolo da parte degli stranieri, in pericolo nelle città, in pericolo nei deserti, in pericolo sul mare, in pericolo tra falsi fratelli; in fatiche e in pene; spesse volte in veglie, nella fame e nella sete, spesse volte nei digiuni, nel freddo e nella nudità» (2 Co 11:23-27). Ma per non indurci a pensare che queste sofferenze fossero la sua preoccupazione principale, egli aggiunge immediatamente: «Oltre a tutto il resto, sono assillato ogni giorno dalle preoccupazioni che mi vengono da tutte le chiese» (v. 28).

`Leggere 1 Corinzi 4:14-16; 1 Tessalonicesi 2:10,11; Galati 4:19 e Filemone 10. Che rapporto ha Paolo con le chiese che ha fondato e con le persone che ha conquistato per Cristo?`

Analogamente a Gesù, che non risparmiò nulla pur di salvarci, Paolo si mostrò disposto a «spendersi e sacrificarsi» per il bene dei suoi fratelli nella fede (2 Co 12:15). Ma, paradossalmente, più le azioni di una persona ricordano quelle di Cristo, tanto meno stimolano apprezzamento e amore da parte di alcuni. «Del resto, tutti quelli che vogliono vivere piamente in Cristo Gesù saranno perseguitati» (2 Ti 3:12). Ma i cristiani fedeli rimangono forse lo strumento più efficace per glorificare Dio e rivelare il vangelo (cfr. Fl 1:7).

«La pazienza di Paolo e la sua allegrezza durante il lungo e ingiusto imprigionamento, il suo coraggio e la sua fede incoraggiavano a seguirne l’esempio» - AA, 464 [p. 291].

`Prova a guardarti allo specchio e a valutare il tuo modo di vivere e di trattare gli altri, in particolare quelli che non si comportano bene nei tuoi riguardi. Che tipo di testimone di Gesù ritieni di essere?`