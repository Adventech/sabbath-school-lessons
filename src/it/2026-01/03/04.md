---
title:  Avere ﬁducia
date:   13/01/2026
---

`Leggere Filippesi 1:23,24. Cosa intende Paolo quando dice che «il desiderio di partire e di essere con Cristo» è «molto meglio»?`

Questo passo è stato molto frainteso nel corso dei secoli. Nel brano di questa settimana, Paolo affronta la contrapposizione tra vita e morte. Il cristiano vive per Cristo e può anche morire per lui. In questo senso è un «guadagno» perché la nostra testimonianza è molto più potente e persuasiva (Fl 1:21). Senza dubbio una persona disposta a morire per quella fede è una persona che crede. Ma dobbiamo anche riconoscere che i morti sono davvero tali. Essi «non sanno nulla». Riposano nella tomba fino alla risurrezione (cfr. Ec 9:5; Gv 5:28,29). Ecco perché Gesù disse di Lazzaro, l’amico defunto: «Il nostro amico Lazzaro si è addormentato; ma vado a svegliarlo» (Gv 11:11).

Se nel momento del trapasso una persona andasse immediatamente in paradiso, immaginiamo che tipo di esperienza avrebbe vissuto Lazzaro. Dopo quattro giorni di pura gioia in cielo, arriva un angelo con la “brutta” notizia: Mi dispiace, Lazzaro, ma Gesù ti sta richiamando sulla terra.

Quando seguiamo l’errore fino alla sua logica conclusione, ci rendiamo conto di quanto sia scorretto. La morte è come un sonno senza sogni dal quale Gesù risveglierà i suoi fedeli al suo ritorno; questi, insieme ai santi viventi, saranno presi e portati in cielo per stare con lui per sempre (cfr. 1 Te 4:16,17). Quando Paolo parla di «dipartita» dalla vita presente per stare con Cristo voleva intendere rimanere con lui nella sofferenza e nella morte (2 Ti 4:6) al fine di «raggiungere la risurrezione dai morti» (Fl 3:11). Inoltre, era senza dubbio consapevole che, dopo aver chiuso gli occhi nel sonno della morte, la prima cosa che avrebbe visto al risveglio sarebbe stato Gesù, il quale lo avrebbe condotto, insieme a tutto il popolo di Dio, nel luogo preparato per tutti coloro che lo amano (Gv 14:3; 1 Co 2:9).

Seppure disposto a morire per Cristo, Paolo sapeva che sarebbe stato meglio per i Filippesi se fosse rimasto «nella carne» (Fl 1:24). È interessante notare che, per un cristiano, non è necessariamente facile rispondere alla domanda se sia meglio vivere per Cristo o morire per lui. Paolo era «stretto da due lati» (v. 23), tra il rimanere in vita o riposare nella tomba.

`Nessuno desidera morire, ma hai mai pensato che nel momento in cui succederà, il prossimo evento che vedrai sarà il ritorno di Cristo? In che modo questo pensiero ti può aiutare a comprendere il ragionamento di Paolo in questo passo?`