---
title:  Uniti e senza paura
date:   15/01/2026
---

`Leggere Filippesi 1:27-30. In che modo la nostra unità e il nostro combattere «insieme per la fede del vangelo» sono collegati al coraggio?`

La strategia di Satana è quella di dividere e soggiogare. La discordia è mortale. Gesù disse: «Se una casa è divisa in parti contrarie, quella casa non può reggere» (Mr 3:25). È un principio semplice e Satana è felice se lo dimentichiamo. La nostra unità ci aiuta a svolgere il ruolo profetico che ci è stato affidato in quanto rimanente della profezia biblica (Ap 12:17): proclamare il «vangelo eterno» a «ogni nazione, tribù, lingua e popolo» (14:6).

Poiché l’unità è fondamentale per adempiere alla nostra missione, e la preghiera di Gesù in Giovanni 17 ribadisce come «la verità» della Parola di Dio sia una delle chiavi più importanti per l’unità (vv. 17, 19), il nostro messaggio non può essere separato dalla nostra missione o dalla nostra unità. Tutte e tre queste cose restano o cadono insieme. Se viene meno una di queste tre chiavi, non potremo avere successo.

In caso contrario, non avremo nulla da temere. Non dobbiamo essere «per nulla spaventati» dall’opposizione (Fl 1:28). Satana è un nemico sconfitto. Anche se dovessimo essere condannati a morte per la nostra fede, nulla potrebbe danneggiarci se ci dimostriamo «zelanti nel bene» (1 P 3:13). Il diavolo è impotente di fronte all’avanzata della verità di Dio.

`Leggere i seguenti brani e riassumerne brevemente il tema comune: Matteo 10:38; Atti 14:22; Romani 8:17; 2 Timoteo 3:12.`

In questo mondo decaduto la vita in sé è complessa, anche per i «migliori» tra noi. Giobbe era un uomo giusto; la Bibbia dice che era «integro e retto, temeva Dio e fuggiva il male» (Gb 1:1). Eppure, dall’oggi al domani, lui e la sua famiglia furono colpiti da terribili calamità. Chi può dire di non aver imparato, per esperienza personale o per essere stato testimone di ciò che è accaduto ad altri, che la vita terrena sembra essere vissuta ai bordi di un precipizio senza sapere quando finiremo nel baratro? La sofferenza, in una certa misura, è un destino che riguarda ciascuno di noi. Alla fine, però, meglio soffrire per amore di Cristo che per qualsiasi altra cosa.

`A quale speranza e a quale consolazione può aggrapparsi un cristiano nella sofferenza?`