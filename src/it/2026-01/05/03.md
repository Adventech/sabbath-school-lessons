---
title:  Luce in un mondo di tenebre
date:   26/01/2026
---

In Filippesi 2:14, Paolo esorta i Filippesi a «fare ogni cosa senza mormorii né dispute». Le sfide all’unità della chiesa sono così serie che non è possibile preservarla senza un convinto impegno da parte nostra. L’unità all’interno della chiesa è un sottoprodotto della nostra unione con Cristo e dell’ubbidienza alla sua Parola. Ed è fondamentale per la nostra testimonianza, come Paolo continua a sottolineare, esortandoci a «risplendere come astri nel mondo» (v. 15).

In una notte senza luna, lontani dai bagliori delle città e dei lampioni, si vedono più stelle, e sembra che brillino molto più intensamente. È il contrasto a fare la differenza. Più il cielo è scuro, più le stelle sono chiare. Lo stesso vale per la nostra testimonianza. Maggiore è l’oscurità morale che ci circonda, più netto diventa il contrasto tra la vita dei veri discepoli di Dio e quella di chi è materialista. Quanto è importante, quindi, non lasciare che le luci artificiali delle idee, delle pressioni e delle pratiche materialistiche di questo mondo facciano scomparire del tutto la nostra testimonianza.

`Leggere Filippesi 2:15,16. In che modo Paolo descrive ciò che noi, in quanto figli di Dio, dobbiamo essere e fare?`

«Irreprensibile» significa «senza colpa, senza disapprovazione». È usato in particolare per Giobbe e il suo carattere impeccabile (cfr. Gb 1:1,8; 2:3; 11:4; 33:9). Il termine greco tradotto con «innocuo» significa letteralmente «puro, senza contaminazioni». Gesù, in vista dei feroci attacchi che noi suoi testimoni potremmo dover affrontare, ci incoraggia a essere «semplici come le colombe» (Mt 10:16). Allo stesso modo, Paolo ci esorta a essere «incontaminati dal male» (Ro 16:19). I nostri canali mediatici moderni non si distinguono certo per i contenuti puri, edificanti e stimolanti. In tempi come questi, la pratica di Davide è una regola fondamentale per noi: «Non mi proporrò nessuna cosa malvagia» (Sl 101:3).

Non dovremmo mai temere di essere diversi: anzi, la nostra fede dovrebbe sempre più distinguerci. Il nostro obiettivo è «risplendere come astri nel mondo» (Fl 2:15). L’unico modo per farlo è rifiutare di conformarci a questo mondo (Ro 12:2) «tenendo alta la parola della vita» (v. 16). Le nostre scelte determineranno se abbiamo vissuto con lo sguardo rivolto al «giorno di Cristo» o se invece abbiamo «corso invano» (v. 16; cfr. 1 Co 9:24-27).

`Se nella tua vita ci sono aspetti che consideri «secolarizzati» (e probabilmente è così), come pensi di poterli purificare?`