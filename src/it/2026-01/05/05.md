---
title:  Buone prove di sé
date:   28/01/2026
---

Il ruolo di Timoteo in quanto coautore di questa epistola è già stato anticipato (Fl 1:1). Ora Paolo spiega più dettagliatamente quanto questo suo collaboratore sia prezioso. Viene definito un evangelista (2 Ti 4:5) inviato da Paolo in Macedonia (1 Te 3:2; cfr. At 18:5; 19:22) e, in diverse occasioni, a Corinto (1 Co 4:17; 16:10).

In precedenza, aveva lavorato con Paolo e Sila a Corinto (1 Te 1:1; 2 Te 1:1), e più tardi a Efeso (1 Ti 1:2,3; cfr. con At 19:22). Paolo confessa di non aver mai conosciuto altri di «animo pari al suo» (Fl 2:20). Il termine greco (lett. «uguale nell’anima») lascia intendere che fosse simile a Paolo sotto molti aspetti, tra i quali la dedizione a Cristo, gli sforzi vigorosi per diffondere il vangelo e la preoccupazione specifica per i Filippesi.

Perché pensi che Paolo parli in modo così positivo e così a lungo di Timoteo in questo passo (cfr. Fl 2:19-23)? Che altro dice Paolo di lui (cfr. 1 Co 4:17; 2 Ti 1:5)?

Un’altra qualità di Timoteo che Paolo sottolinea è di aver «dato buona prova di sé» (Fl 2:22). Il termine greco indica una persona che è stata messa alla prova da numerose difficoltà (Ro 5:4), ma il cui carattere e spirito di servizio si sono dimostrati autentici (2 Co 2:9; 9:13). Paolo sa che può attribuirlo a Timoteo perché glielo ha dimostrato in più occasioni nelle quali hanno lavorato insieme per diffondere il vangelo.

Sono le esperienze difficili della vita che mettono alla prova il nostro coraggio e dimostrano chi siamo. Ellen G. White lo esprime con queste parole: «La vita è una scuola di disciplina… Ci saranno delle provocazioni che metteranno alla prova il suo temperamento e che, se affrontate nel giusto spirito, contribuiranno allo sviluppo delle qualità cristiane. Se si sopportano docilmente torti e offese, se alle ingiurie si risponde con parole gentili e agli atti di oppressione con la bontà, ciò indica che lo Spirito di Dio dimora nel cuore» - 2TT, 113 [p. 76].

Prosegue dicendo che «se ben sopportate, esse sviluppano nel carattere la somiglianza con Cristo e servono a distinguere il cristiano dalla gente del mondo».

`Pensa alle provocazioni, alle difficoltà e ai malesseri che hai vissuto di recente. Sei riuscito a sopportarli «con mitezza» e positivamente? In che modo queste esperienze ti possono aiutare a diventare più disciplinato?`