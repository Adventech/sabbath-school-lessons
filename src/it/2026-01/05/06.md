---
title:  «Abbiate stima di uomini simili»
date:   29/01/2026
---

`Leggere Filippesi 2:25-30. Cosa dice Paolo a proposito di Epafròdito? Quali sono gli atteggiamenti e le azioni specifiche di questo cristiano che ne rivelano il carattere?`

Epafròdito viene menzionato solo in questa lettera, ma dalle poche brevi citazioni che compaiono apprendiamo molte cose sul suo conto. A giudicare dal nome (che fa riferimento al culto di Afrodite), si trattava di un convertito proveniente da un contesto pagano. Che venga definito «collaboratore» suggerisce che fosse attivo nel ministero, forse collaborando con Paolo a Filippi. L’espressione «combattendo insieme» (Fl 1:27) probabilmente si riferisce al conflitto che Epafròdito dovette fronteggiare nel diffondere il vangelo, che lo vide persino disposto a rischiare la vita (2:30).

In qualità di «messaggero» (dal greco _apostolos_) nominato dalla chiesa di Filippi, Epafròdito viene inviato per assistere Paolo in prigione e provvedere a ogni suo bisogno (v. 25). Era lui il collettore dei doni di natura economica che i Filippesi affidavano a Paolo (4:18). Queste offerte erano di fondamentale importanza perché qualsiasi cibo, indumento, biancheria da letto o altro bene di prima necessità di cui i prigionieri dei Romani potessero aver avuto bisogno, doveva essere acquistato a loro spese o portato loro da familiari e amici (cfr. At 24:23).

Verso la conclusione della sua seconda prigionia a Roma, Paolo chiese a Timoteo di fare il possibile «per venire prima dell’inverno» e di portare «il mantello» lasciato a Troas (2 Ti 4:21,13). Paolo avrebbe avuto bisogno di questo pesante cappotto di lana nella sua fredda cella di pietra. Sempre a Epafròdito fu affidato il compito di portare questa epistola a Filippi (cfr. AA, p. 300). Forse a causa dei problemi a Filippi (cfr. Lez. 4), Paolo ritenne necessario rimandare Epafròdito prima del previsto; quindi, esorta i Filippesi ad «accoglierlo nel Signore con ogni gioia» (Fl 2:29). Voleva in questo modo essere certo che non si preoccupassero della sua condizione in prigione. Egli sottolinea inoltre che Epafròdito è il tipo di persona che i cristiani devono tenere in grande considerazione, non per la sua ricchezza o lo status sociale, ma per il suo spirito di sacrificio nel seguire l’esempio di Gesù (vv. 6-11,29,30; cfr. Lu 22:25-27). Il termine greco tradotto con «stima» od «onore» compare solo poche volte nel Nuovo Testamento: nel caso del servo del centurione, «molto stimato» (Lu 7:2), in quello di coloro che sono onorati dal loro posto a un banchetto (14:8) e in riferimento a Gesù come pietra angolare «preziosa» (1 P 2:4,6). Per essere incluso in quel gruppo, Epafròdito doveva davvero essere un uomo fedele.