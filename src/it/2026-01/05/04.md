---
title:  Un sacriﬁcio vivente
date:   27/01/2026
---

`Leggere Filippesi 2:17; 2 Timoteo 4:6; Romani 12:1,2; 1 Corinzi 11:1. Cosa dice Paolo in questi passaggi?`

Paolo ha già espresso un punto di vista sorprendentemente ambivalente sul fatto di vivere o morire al servizio di Cristo (Fl 1:20-23). Ora suggerisce la possibilità molto reale di «essere offerto in libazione» (2:17). Quest’immagine si basa sull’antica pratica delle libazioni, appunto, che consisteva nel versare un liquido (olio, vino o acqua) come offerta a Dio (cfr. Ge 35:14; Es 29:40; 2 S 23:15-17).

L’apparente «spreco» di un liquido prezioso in un atto di devozione ci ricorda il gesto di Maria di Betania, che unse la testa e i piedi di Gesù con «olio profumato di nardo puro, di grande valore» (Mr 14:3-9; Gv 12:3). Pur non trattandosi dell’offerta di una bevanda, rappresentava chiaramente un enorme sacrificio che illustrava in modo appropriato quello infinito compiuto da Cristo per la nostra salvezza.

Se Paolo fosse stato giustiziato per aver diffuso il vangelo, avrebbe gioito perché la sua vita sarebbe stata «versata» come offerta a Dio. Poiché nella Bibbia ebraica le libazioni non sono generalmente fini a se stesse, ma accompagnano un sacrificio (cfr. Nu 15:1-10; 28:1-15), Paolo pare considerare il dono della sua vita come il complemento adeguato al «sacrificio e al servizio» dei credenti di Filippi, che, attraverso la fede, hanno scelto di dedicare la loro vita a Dio come «sacrificio vivente» (Ro 12:1).

I primi cristiani, compresi quelli di Filippi (Fl 1:27-29), condividevano attivamente la loro fede, diffondendo il vangelo di casa in casa (At 5:42). Aprivano le loro abitazioni per lo studio della Scrittura (12:12; 1 Co 16:19; Cl 4:15; Fi 1,2) ed erano in grado di motivare con la Scrittura ciò in cui credevano (At 17:11; 18:26, 1 P 3:15). I pionieri avventisti fecero lo stesso. Anziché affidarsi ai pastori per diffondere il messaggio ai loro vicini, condivisero in prima persona la loro fede, tennero studi biblici e prepararono le persone affinché fossero pronte per il battesimo quando avessero ricevuto la visita del pastore.

In sintesi, con grande sacrificio personale, cioè come «sacrificio vivente», si adoperarono per diffondere il vangelo. Dovremmo forse fare meno di loro?

`Cosa significherebbe per la tua vita essere un «sacrificio vivente»? Quanto ritieni di sacrificarti per il regno di Dio e cosa ti suggerisce la tua risposta?`