---
title:  Risplendere come luci nella notte
date:   24/01/2026
---

### Letture
Filippesi 2:12-30; Romani 3:23,24; 5:8; 2 Timoteo 4:6,13,21; 1 Corinzi 4:17; Luca 7:2

> <p></p>
> «Fate ogni cosa senza mormorii e senza dispute, perché siate irreprensibili e integri, figli di Dio senza biasimo in mezzo a una generazione storta e perversa, nella quale risplendete come astri nel mondo» Filippesi 2:14,15.

Dio disse agli Ebrei di ubbidire perché quell’obbedienza «sarà la vostra sapienza e la vostra intelligenza agli occhi dei popoli, i quali, udendo parlare di tutte queste leggi, diranno: “Questa grande nazione è il solo popolo savio e intelligente!”» (De 4:6).

Secoli dopo Gesù disse: «Io sono la luce del mondo. Chi mi segue non camminerà nelle tenebre, ma avrà la luce della vita» (Gv 8:12). Aggiunse: «Voi siete la luce del mondo. Una città posta sopra un monte non può rimanere nascosta» (Mt 5:14). Come si fa a diventare quella luce? Solo mediante uno stretto legame con Gesù, «la vera luce che illumina ogni uomo» (Gv 1:9). Com’è scritto in Filippesi 2: «Dio lo ha sovranamente innalzato e gli ha dato il nome che è al di sopra di ogni nome, affinché nel nome di Gesù si pieghi ogni ginocchio nei cieli, sulla terra, e sottoterra, e ogni lingua confessi che Gesù Cristo è il Signore, alla gloria di Dio Padre (vv. 9-11).

La luce e la potenza del cielo sono disponibili per tutti noi che abbiamo affidato la nostra vita a Gesù. Ma troppo spesso ci aspettiamo che sia il Signore a fare tutto, oppure può capitare che siano proprio le nostre idee e i nostri progetti a costituire un ostacolo. Ecco perché oggi le parole di Paolo ai Filippesi suonano così attuali.

Dopo aver appena presentato Gesù come esempio perfetto di umiltà e ubbidienza alla volontà di Dio, Paolo si rivolge direttamente ai Filippesi e conferma la loro ubbidienza al Signore dopo avere ricevuto il messaggio evangelico (cfr. At 16:13-15,32,33), esortandoli comunque a perseverare.