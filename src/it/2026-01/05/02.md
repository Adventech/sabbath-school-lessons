---
title:  Sviluppiamo ciò che Dio ha messo in noi
date:   25/01/2026
---

Dopo aver presentato la vita di Cristo e la croce come via di salvezza, Paolo ora si concentra più direttamente sull’applicazione pratica di tali principi.

`Leggere Filippesi 2:12,13. Cosa intende Paolo quando dice: «Adoperatevi al compimento della vostra salvezza»? Come descriveresti il rapporto tra fede e opere?`

In questi due versetti, Paolo non presenta un vangelo diverso da quello esposto nella Lettera ai Romani e nelle altre sue epistole. Possiamo essere certi che qui il suo messaggio è coerente con il vangelo della giustificazione per fede, che predicò anche a Filippi e in altri luoghi. Ma è altrettanto importante prendere in esame tutto ciò che la Bibbia dice su un determinato argomento, specialmente sul tema della salvezza, che può essere così facilmente frainteso.

`Leggere Romani 3:23,24; 5:8; ed Efesini 2:8-10. Cosa insegnano questi passaggi riguardo alla salvezza?`

La salvezza è con certezza frutto dell’azione di Dio e non possiamo assolutamente attribuirci alcun merito. La fede stessa è un dono rafforzato dall’opera dello Spirito Santo. Le nostre opere non possono salvarci; tuttavia, mediante la nuova nascita, Dio ci ricrea spiritualmente, mettendoci nelle condizioni di compiere buone azioni. Lo Spirito di Dio agisce in noi, consolidando la nostra volontà di scegliere il bene, resistere alla tentazione e fare scelte giuste. Dunque, sviluppiamo «con timore e tremore» (Fl 2:12) l’opera che Dio ha compiuto in noi. Ciò significa che dovremmo temere il giudizio di Dio sugli sforzi che facciamo per ubbidirgli ma che spesso si rivelano inefficaci? Ovviamente no. Questa frase si riferisce alla percezione della presenza di Dio (cfr. Sl 2:11) e al bisogno (non lo sforzo) che sentiamo di ubbidirgli.

`In quali modi hai sperimentato l’opera di Cristo in te? In che modo la tua natura decaduta contrasta ciò che Dio sta operando in te? Come puoi resistere a quest’attrazione?`