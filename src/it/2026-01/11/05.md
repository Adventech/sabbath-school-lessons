---
title:  Il carattere della vita nuova
date:   11/03/2026
---

Dopo aver descritto le cattive abitudini e le qualità negative che vengono eliminate e messe da parte quando ci presentiamo a Cristo, Paolo passa agli aspetti positivi, come il passaggio dalle tenebre alla luce.

`Leggere Colossesi 3:12-14. Come vengono descritti i credenti e in che modo pensi che ciò sia collegato alle qualità di cui viene loro chiesto di «rivestirsi»?`

Come Israele, chiamato da Dio a essere suo popolo speciale e a rifletterne il carattere, i credenti in Gesù sono «gli eletti di Dio» (Cl 3:12), i suoi prescelti. Non tutti, però, sono all’altezza di questa chiamata. Come disse Gesù: «Molti sono i chiamati, ma pochi gli eletti» (Mt 22:14; cfr. 24:22,24,31). I riferimenti di Paolo agli eletti hanno un’accezione simile (Ro 8:33; 2 Ti 2:10). Inoltre, come per Israele, i credenti sono «amati» da Dio e «consacrati» (De 7:6-8). Questo privilegio comporta una responsabilità: proclamare «le virtù di colui che vi ha chiamati dalle tenebre alla sua luce meravigliosa» (1 P 2:9). In che modo? Vivendo secondo i requisiti della nostra nuova condizione.

Le otto qualità elencate da Paolo sono davvero tante! «Misericordia, benignità, umiltà, mansuetudine, pazienza; sopportandovi gli uni gli altri e perdonandovi a vicenda» e «soprattutto... l’amore» (Cl 3:12-14). Queste qualità possono scaturire solo da un cuore unito a Cristo, perché ne raffigurano il suo carattere e il modo in cui egli ha agito nei nostri riguardi. Dobbiamo perdonare gli altri perché «Il Signore vi ha perdonati» (v. 13). L’amore è «il vincolo della perfezione» (v. 14), perché è il suo amore verso di noi a legarci a lui e a consentirci di amare veramente gli altri (1 Gv 4:11,12).

Queste qualità influenzano le nostre relazioni in due modi. Innanzitutto, manifestare amore, misericordia, gentilezza e perdono per il prossimo è una benedizione per noi e per gli altri. Amare e benedire l’altro è appagante. Le persone normalmente ci ricambiano con la stessa moneta e noi continuiamo a ricevere la misericordia e il perdono di Dio (Mt 5:7; 6:14).

In secondo luogo, e cosa ancora più importante, glorificano Dio e possono incoraggiare altri a credere e seguire Gesù, perché mostrano il potere della grazia divina. «Nessun influsso esercita una potenza maggiore sullo spirito umano di quello di una vita altruistica. L’argomentazione più importante in favore del vangelo è la vita di un cristiano buono e amabile» - MH, 470 [p. 255].

`Quanto bene rappresenti Gesù nel modo in cui tratti gli altri, soprattutto quelli che sono scortesi con te?`