---
title:  Fine della mondanità
date:   09/03/2026
---

Quanti slogan sentiamo pronunciare oggi: «Basta con la guerra!», «Stop alla deforestazione!», «Al bando le armi nucleari!». Ma ce n’è uno che probabilmente non abbiamo mai sentito: «Basta con la mondanità!». Perché, banalmente, non si adatta alla sensibilità del nostro mondo. Non che gli altri siano sbagliati nel contenuto, ma non sono abbastanza. Il nostro obiettivo deve essere più alto, eternamente più alto.

`Leggere Colossesi 3:5,6 (cfr. anche Romani 6:1-7). Cosa vuol dire concretamente morire a noi stessi e alle cose terrene e vivere per «le cose di lassù»? (Cl 3:1)`

Anche se siamo spiritualmente morti con Cristo, le tentazioni che il nostro corpo e la nostra mente ci presentano devono essere messe a morte.

Ma occorre essere consapevoli di due cose rispetto a questa prescrizione.

In primo luogo, in Colossesi 3:1, la forma greca che Paolo usa presuppone il fatto di essere effettivamente risuscitati con Cristo. In secondo luogo, la prescrizione in Colossesi 3:5 è una conseguenza di questo fatto («dunque»). Possiamo far morire le cose terrene (fornicazione, impurità, passioni, desideri malvagi, cupidigia, ecc.) solo perché siamo stati risuscitati con Cristo e possiamo contare sulla sua vita spirituale e sul suo potere per eliminare queste cose dalla nostra mente e dalla nostra vita.

È interessante notare che l’unica altra circostanza in cui compare in greco la frase esatta di Colossesi 3:6, «l’ira di Dio», si trova in Romani 1:18. Dio «abbandona» le persone alle loro vie malvagie, e così la sua ira «viene» (cfr. Ap 6:16,17) «sui figli ribelli» (Cl 3:6). In Romani 1:18, Paolo fa riferimento all’«empietà e all’ingiustizia», equiparando molto specificamente l’«impurità» (ricorrendo alla stessa parola greca che si trova in Colossesi 3:5) alle persone che si abbandonano «ai desideri dei loro cuori, per disonorare i loro corpi» (Ro 1:24). In che modo disonorano i loro corpi? Innanzitutto, rifiutando di riconoscere il Creatore, ma anche a causa delle loro «passioni infami: infatti le loro donne hanno cambiato l’uso naturale in quello che è contro natura; similmente anche gli uomini, lasciando il rapporto naturale con la donna, si sono infiammati nella loro libidine gli uni per gli altri commettendo uomini con uomini atti infami» (Ro 1:26,27).

`Come possiamo mettere in pratica le parole «Fate dunque morire ciò che in voi è terreno»? (Cl 3:5)`