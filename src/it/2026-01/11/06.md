---
title:  Vivere la via nuova
date:   12/03/2026
---

La preoccupazione di Paolo per la pace e l’armonia nella chiesa compare in modo evidente negli ultimi versetti di Colossesi 3. Abbiamo già esaminato in dettaglio la pace di Dio (lezione 7). A differenza della pax romana, la pax Christi non è una pace imposta dall’esterno, ma ci deve «governare» dall’interno e questo può avvenire solo se è Cristo ad avere il controllo.

`Leggere Colossesi 3:16,17. Cosa permette a Cristo di avere il controllo e qual è il ruolo della musica in tutto questo?`

Il linguaggio è molto descrittivo. Parla della Parola di Cristo che trova dimora in noi. Succede quando leggiamo attentamente la Bibbia per ascoltare e imparare dalla saggezza di Dio. Apparentemente, sebbene il testo greco sia piuttosto ambiguo, la musica pare svolgere un ruolo importante nell’«istruirvi ed esortarvi a vicenda» (Cl 3:16). Ma non qualsiasi tipo di musica. Paolo usa una terminologia molto specifica, sia qui sia in Efesini 5:19: «salmi, inni e cantici spirituali».

Anche se non possiamo esserne certi, sembra che qui venga fatta una distinzione tra la raccolta di salmi dell’Antico Testamento già esistente e una raccolta di inni del Nuovo Testamento in costante aumento. «Canti spirituali» potrebbe essere un’espressione più generica per indicare qualsiasi canto di lode relativo alla vita spirituale o a quella della chiesa. Le parole dei canti sono il mezzo per insegnare la verità e dare istruzioni su come vivere la nuova vita di un cristiano. Molti inni straordinari composti negli ultimi secoli contengono messaggi di speranza e di certezza che sollevano il cuore, tanto indispensabili in un mondo che ci trascina così facilmente verso l’abisso.

L’influsso della musica è notevole. Il suono dell’arpa suonata da Davide aveva un effetto calmante sul re Saul (1 S 16:23). Ma quando Davide divenne suo rivale, la rabbia e il risentimento di Saul aumentarono (18:10,11). È stato dimostrato che la musica classica calma l’ansia, ottimizza le funzioni cerebrali, aumenta il rilassamento, allevia il dolore e favorisce la socializzazione.

Chi di noi non ha mai constatato di persona il consistente influsso che la musica, nel bene e nel male, può avere sulle nostre emozioni e sui nostri pensieri? La musica, quella giusta, può essere fonte di elevazione spirituale.

`Ci viene detto che di qualunque cosa si tratti, dobbiamo «fare ogni cosa nel nome del Signore Gesù» (Cl 3:17). A cosa si deve rinunciare, se non è possibile farlo nel «nome del Signore»?`