---
title:  Approfondimento
date:   13/03/2026
---

«Quando lo Spirito di Dio controlla mente e cuore, l’anima del convertito innalza un cantico nuovo, poiché comprende che la promessa di Dio è stata adempiuta nella sua vita, che la sua trasgressione è stata perdonata. Il suo peccato è stato cancellato. Il convertito si è pentito dinanzi a Dio per la violazione della legge divina e ha avuto fede in Cristo, che morì per la giustificazione dell’uomo. “Giustificati... per fede, abbiamo pace con Dio per mezzo di Gesù Cristo, nostro Signore” (Ro 5:1).

Dopo che il cristiano ha vissuto questa esperienza non deve incrociare le mani, contento di quello che è stato realizzato per lui. Colui che è deciso a entrare nel regno di Dio scoprirà che tutte le forze e le passioni della natura non rigenerata, assistite dalla potenza del regno delle tenebre, sono spiegate contro di lui. Egli deve rinnovare la sua consacrazione ogni giorno, quotidianamente deve lottare contro il male. Le vecchie abitudini, le tendenze ereditarie che lo spingono a peccare cercheranno di dominarlo, e deve stare in guardia contro di esse, lottando con la potenza di Cristo per ottenere la vittoria… La potenza di una vita più elevata, più pura e nobile è il nostro grande bisogno. La nostra attenzione è più rivolta alle cose che riguardano il mondo che a quelle che riguardano il regno celeste. Il cristiano non deve mai disperare nel suo sforzo di raggiungere l’ideale divino. Per mezzo della grazia e della potenza di Cristo, la perfezione spirituale e morale è promessa a tutti. Gesù è la sorgente di potenza, la fonte di vita… Per aiutarci egli mette in azione tutte le forze del cielo. Noi tocchiamo a ogni passo gli effetti della sua potenza nella nostra vita» - AA, 476-478 [pp. 299,300].

**Domande per la condivisione**

`Personalmente, come descriveresti il fatto di essere stato «giustificato per fede»? In che modo questa meravigliosa promessa ha cambiato la tua vita? Per quale motivo si collega all’idea che anche tu «sei stato risuscitato con Cristo»?`

`Cosa significa per te avere una mentalità celeste?`

`Pensa al tipo di influsso che la tua vita ha sugli altri. E che dire di quello che possiamo esercitare come chiesa? In che modo la tua chiesa locale influisce sulla società che la circonda?`

`Leggere Colossesi 3:11. Che tipo di unità dovremmo perseguire in Cristo?`