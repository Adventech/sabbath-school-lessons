---
title:  Rinnovati nella conoscenza
date:   10/03/2026
---

`Leggere Colossesi 3:6-11. In che modo Paolo prosegue questa linea di ragionamento?`

Le parole iniziali di Colossesi 3:8 segnano il cambiamento eclatante e decisivo dalla morte alla vita: «Ma ora». La parola «ora», in greco, è enfatica. Ora, poiché siete risorti con Cristo e cercate le cose che sono lassù, la vostra vita presente deve mostrare un netto contrasto con quella precedente. Avendo messo a morte «ciò che in voi è terreno» (Cl 3:5), «Ora invece deponete anche voi tutte queste cose: ira, collera, malignità, calunnia; e non vi escano di bocca parole oscene» (v. 8).

Sia la rabbia che l’ira possono descrivere la giusta risposta di Dio al peccato (come abbiamo visto ieri), come anche quella offerta da Gesù (Mr 3:5; Ap 6:16). Al contrario, siamo esortati a «essere pronti ad ascoltare, lenti a parlare, lenti all’ira; perché l’ira dell’uomo non compie la giustizia di Dio» (Gm 1:19,20). La malignità desidera la sfortuna altrui. La calunnia ha lo scopo di diffamare. Paolo condanna anche il linguaggio offensivo e osceno. Per finire, è proibito mentire gli uni agli altri (cfr. Le 19:11,18), «poiché vi siete spogliati dell’uomo vecchio con le sue opere» (Cl 3:9).

`Cosa intende Paolo con «vecchio uomo» in contrapposizione a «uomo nuovo»? Cfr. Romani 6:6 ed Efesini 4:22-24.`

I verbi scelti da Paolo per descrivere questa trasformazione dal vecchio al nuovo alludono all’abbigliamento, come se ci levassimo i vecchi indumenti sporchi per indossarne di nuovi e puliti (cfr. Za 3:4). Una simile distinzione tra vecchio e nuovo viene fatta riguardo alle vecchie e nuove alleanze, caratterizzate rispettivamente dalla lettura esteriore della legge e dalla legge incisa dallo Spirito nel cuore (2 Co 3:4-18).

Queste metafore descrivono la conversione e i suoi effetti, che Paolo definisce una «nuova creatura» (5:17). Siamo rinnovati «in conoscenza a immagine di colui che l’ha creato» (Cl 3:10), che è l’immagine del Dio invisibile (1:15). Acquisire la conoscenza di Cristo attraverso la sua Parola ci trasforma «nella sua stessa immagine, di gloria in gloria» (2 Co 3:18). Questo ci colloca al di sopra di ogni confine etnico, geografico e sociale (Cl 3:11), perché siamo cittadini di un regno superiore.