---
title:  Mentalità celeste
date:   08/03/2026
---

`Leggere Colossesi 3:1-4. Qual è secondo Paolo la condizione necessaria per avere una mentalità celeste? Cosa pensi che voglia dire?`

Dalla cima di un monte è possibile ammirare il vasto paesaggio che ci circonda. Da tempo immemorabile, le montagne sono state frequentate da chi cercava un’esperienza più vicina a Dio (cfr. Sl 121:1,2). Anche quelle artificiali, le ziggurat, sono state costruite dai pagani per uno scopo simile: incontrare gli dèi. È interessante notare come la città di Ur, che Abramo fu chiamato a lasciare, avesse una ziggurat molto grande e visibile a chilometri di distanza. Ma cambiare altitudine non avvicinerà mai nessuno al cielo in senso spirituale. Lo sforzo dell’uomo non sarà mai sufficiente.

Soltanto attraverso un miracolo della grazia, per la quale siamo morti con Cristo e risorti con lui (come rappresentato simbolicamente dal battesimo, Cl 2:12,13), è possibile avvicinarsi al cielo. Notate che dall’inizio di Colossesi 3 viene ripetutamente sottolineato ciò che è lassù, ovvero in cielo: «le cose che sono lassù», «dove Cristo è seduto alla destra di Dio», «le cose di lassù», «con Cristo in Dio», «con lui in gloria» (vv. 1-4).

Certo, nella vita cristiana ci sono molte cose che sfuggono a ogni spiegazione. Come può una persona «morire» e «risorgere» davvero quando non ha vissuto alcuna esperienza di vita e di morte? Ci sono molte cose che non hanno senso per la mente naturale, non influenzata dallo Spirito Santo. Ma per coloro che hanno una mentalità spirituale, avendo ricevuto il cuore nuovo promesso da Dio, la morte al peccato e la risurrezione con Cristo sono realtà autentiche. Recita un canto cristiano: «Mi chiedi come faccio a sapere che lui vive? Egli vive nel mio cuore».

Tuttavia, Paolo comanda queste cose perché c’è un bisogno costante di rinnovare questa vita spirituale (cfr. 2 Co 4:16). Rischiamo davvero di allontanarci e perderci! E non saremo mai al sicuro dalla tentazione in questa vita.

Siamo quindi chiamati ogni giorno a «cercare le cose di lassù» (Cl 3:1). La nostra vita eterna è al sicuro, «nascosta con Cristo in Dio» (v. 3), ma l’espressione esteriore di quella vita sarà tutt’altro che nascosta.

`Dove sono indirizzati solitamente i tuoi pensieri: verso l’alto o il basso? Nella seconda ipotesi, come cambiare la loro direzione?`