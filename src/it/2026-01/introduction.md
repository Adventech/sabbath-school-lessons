### Cristo in Filippesi e Colossesi

Pensa al lavoro più difficile che tu abbia mai svolto. Cosa l’ha reso difficile? Sono state le aspettative, il tempo a disposizione per portarlo a termine, o entrambi? È stato il tuo atteggiamento nei confronti del compito? O forse le persone con le quali lavoravi? Oppure ti è sembrato semplicemente impossibile riuscirci?

Consideriamo l’obiettivo del piano di salvezza: unire cielo e terra. Sembra impossibile? Dal punto di vista umano lo è sicuramente. Tuttavia, poco prima di ascendere al cielo, Gesù affidò agli apostoli un compito apparentemente inattuabile:

«Andate dunque e fate miei discepoli tutti i popoli battezzandoli nel nome del Padre, del Figlio e dello Spirito Santo, insegnando loro a osservare tutte quante le cose che vi ho comandate» (Mt 28:19,20).

Gesù mandò Paolo dai Gentili per compiere questo compito apparentemente impossibile, «per aprire loro gli occhi, affinché si convertano dalle tenebre alla luce e dal potere di Satana a Dio e ricevano, per la fede in me, il perdono dei peccati e la loro parte di eredità tra i santificati» (At 26:18).

Alcuni potrebbero alzare le mani quando ricevono incarichi del genere. Tuttavia, non possiamo trascurare le promesse fatte da Gesù in entrambe queste occasioni: «Ed ecco, io sono con voi tutti i giorni, sino alla fine dell’età presente» (Mt 28:20).

«Ma alzati e sta’ in piedi, perché per questo ti sono apparso: per farti ministro e testimone delle cose che hai viste, e di quelle per le quali ti apparirò ancora» (At 26:16).

In breve, Gesù ci affida compiti umanamente impossibili affinché possiamo contare su di lui, piuttosto che su noi stessi. Non ci assegnerà mai una missione senza fornirci la forza necessaria per compierla. «La volontà umana partecipa all’onnipotenza divina nella misura in cui opera per la sua volontà. Quando il Signore affida un incarico, dà anche la forza di portarlo avanti. In ogni suo mandato, dunque, vi è al tempo stesso anche la promessa del suo sostegno» COL, 333 [p. 245].

Sorprendentemente, quando Paolo scrisse ai Colossesi, il vangelo era stato «predicato a ogni creatura sotto il cielo» (Cl 1:23). Naturalmente, non tutti lo accettarono.

Ma se consideriamo attentamente gli incarichi che diede agli apostoli (Mt 28:18-20) e all’apostolo Paolo, Gesù non promise mai che tutti sarebbero diventati discepoli, o che si sarebbero convertiti. Il vangelo deve essere «predicato in tutto il mondo, affinché ne sia resa testimonianza a tutte le genti; allora verrà la fine» (24:14).

Questo trimestre studieremo le Lettere di Paolo ai Filippesi e ai Colossesi, che presentano importanti somiglianze. Soprattutto, rivelano Cristo, l’unico in grado di unire cielo e terra. Egli è la scala che Giacobbe vide estendersi dalla terra al cielo (Ge 28:12; cfr. Gv 1:51).

In quanto Figlio dell’uomo e Figlio di Dio, Cristo ci redime dal peccato e intercede per noi. Studiando queste epistole, ci accorgeremo di entrambi questi aspetti di Gesù. Prenderemo in esame alcune delle affermazioni più sublimi che si possano trovare sulla sua divinità e su come egli abbia rinunciato a tutto per salvarci.

Vedremo Paolo in prigione, alle prese con i problemi di una chiesa da lui fondata (Filippi) e di una che non aveva mai visitato (Colosse). I legami che aveva stabilito in tutta la «chiesa mondiale» di quel tempo gli permisero, anche dalla prigione romana, di rispondere alle sfide. Sapeva che il suo tempo era breve e fece tutto il possibile per avvicinare la chiesa al cielo e i membri gli uni agli altri.

Così facendo, ci mostra come la chiesa di Dio oggi può unirsi al cielo per adempiere al mandato degli ultimi giorni di Apocalisse 14, il «messaggio dei tre angeli».