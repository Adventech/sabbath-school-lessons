---
title:  Insegnamenti sull’evangelizzazione
date:   22/03/2026
---

Paolo ci insegna tanto su come diffondere il vangelo. Si stima che i suoi viaggi abbiano coperto circa 21.500 chilometri. È un dato sorprendente, considerando che gran parte del percorso fu fatto a piedi e che per un certo periodo rimase in prigione.

Paolo trascorse molto tempo nelle località al centro dei commerci come Corinto ed Efeso, da dove il messaggio poteva poi diffondersi nelle città dell’entroterra. Tornava anche nelle chiese che aveva fondato per rafforzare e incoraggiare i nuovi credenti. Quando non le poteva visitare personalmente, inviava delle lettere. In questo modo, i credenti sapevano che si ricordava di loro e che li aveva a cuore.

`Leggere Colossesi 4:7-9 e confrontare con Efesini 6:21. In che modo Paolo parla di Tichico e quali ragioni espone per inviarlo a Colosse insieme a Onesimo?`

Alcune cose si comunicano a voce piuttosto che per iscritto. Sarebbe interessante sapere quali notizie i due uomini abbiano trasmesso ai Colossesi. A giudicare dalla predisposizione da parte dell’apostolo di consolarli e incoraggiarli (Cl 4:7-9), probabilmente includevano dettagli sulla sua condizione in prigione. In ogni caso, tale comunicazione era importante anche come veicolo per conservare i legami personali che uniscono i credenti.

Tichico, il cui nome significa «fortunato», era chiaramente un emissario fidato. Descritto come «fedele servitore» e «compagno di servizio», era uno dei due uomini provenienti dall’Asia, scelti da Paolo (At 20:4) per accompagnarlo nel suo viaggio, con la somma raccolta per i credenti bisognosi di Gerusalemme. Era con Paolo anche durante la sua seconda prigionia a Roma, da dove fu mandato a Efeso per rafforzare l’opera di quella città (2 Ti 4:12). Paolo pensò anche di mandarlo da Tito, a Creta (Tt 3:12). Ad accompagnarlo c’era Onesimo, che grazie all’apostolo si era convertito a Roma (vedi lezione 1) e che è descritto come «fedele».

Sembra che Paolo volesse anche conoscere le condizioni dei credenti di Colosse. Non sarebbe stato difficile fargli avere notizie tramite qualcuno, magari proprio tramite Tichico. Ecco un altro modo in cui Paolo esprimeva il suo amore e la sua preoccupazione per i credenti di quella città, nonostante non avesse visitato personalmente la chiesa; in questo modo li rafforzava nella fede affinché potessero raggiungere altre persone.

`In che modo questi aspetti personali nelle lettere di Paolo mostrano sia la sua umanità sia la validità del suo ministero?`