---
title:  Connettività della chiesa
date:   23/03/2026
---

In un mondo connesso grazie a Internet, ai social media e ai vari dispositivi, è difficile immaginare i problemi affrontati da Paolo per aiutare le chiese a sentirsi parte di qualcosa di più grande delle loro congregazioni locali.

`Leggere Colossesi 4:10,11. Oltre a inviare notizie tramite emissari (vv. 7-9), in quali altri modi Paolo incoraggiava la comunicazione? Considerando alcune delle problematiche affrontate in questa epistola, quale messaggio potrebbe essere trasmesso attraverso i suoi saluti?`

Salutando in questo modo, Paolo crea e promuove la connessione tra i compagni di fede. Qui apprendiamo che Marco era cugino di Barnaba. Paolo prepara così il terreno per la probabile visita di Marco a Colosse. Aristarco viene letteralmente presentato come «compagno di prigionia», ovvero imprigionato insieme a Paolo. Entrambi erano soldati con «l’armatura di Dio» (Ef 6:10,11), che combattevano per liberare i prigionieri di Satana perché potessero servire nel regno di Dio (cfr. 2 Ti 2:1-4). Anche Gesù, detto Giusto (nomi ebraici e romani che suonano molto simili in greco, come Saulo/Paolo) viene raccomandato loro come collaboratore affidabile nel vangelo. Paolo sottolinea che Aristarco, Marco e Giusto sono credenti ebrei («della circoncisione»). Poi continua menzionando tre stranieri: Epafra, Luca e Dema (Cl 4:10-14). È significativo il fatto che, nonostante alcune tensioni nella chiesa tra Ebrei e stranieri, questi collaboratori siano in grado di lavorare insieme in modo efficace, uniti e in armonia. Tuttavia, dicendo «gli unici», Paolo sembra esprimere una certa delusione per il fatto che altri cristiani ebrei non lo abbiano sostenuto nelle sue sofferenze. Ciononostante, occorre sottolineare come a questo punto Giovanni Marco, che alcuni anni prima aveva abbandonato Paolo e Barnaba durante il loro primo viaggio missionario (At 13:13), si dimostri non solo leale, ma anche di «conforto» per Paolo (15:36-40).

Le minacce all’unità non sono una novità. Negli ultimi anni, la chiesa avventista ha subito profondi cambiamenti, vista la sua diffusione a livello globale, e diverse forze hanno minato la sua unità. Questa enfasi sull’unità è percepibile a tutti i livelli della chiesa.

`A livello di chiesa locale, quale può essere il tuo contributo per limitare le cose che minacciano la nostra unità? Quali sono queste tensioni e cosa si può fare al riguardo?`