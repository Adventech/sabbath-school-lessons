---
title:  Approfondimento
date:   09/01/2026
---

«Molti non sono in grado di fare piani precisi per il futuro. La loro vita è incerta, non riescono a intravedere il possibile evolversi degli eventi e per questo sono pervasi da ansietà e inquietudine. Ricordiamoci che la vita dei figli di Dio su questa terra è una vita da pellegrini. Non abbiamo la saggezza sufficiente per orientare la nostra esistenza. Non possiamo decidere del nostro futuro. “Per fede Abramo, quando fu chiamato, ubbidì, per andarsene in un luogo che egli doveva ricevere in eredità; e partì senza sapere dove andava” (Eb 11:8).

Cristo durante la sua esperienza terrena non faceva progetti per se stesso. Accettava quelli di Dio, e giorno dopo giorno il Padre glieli indicava. Ecco come dovremmo dipendere da Dio affinché la nostra vita sia la semplice conseguenza della sua volontà. Affidandoci a lui egli dirigerà i nostri passi. Troppe persone, facendo progetti in vista di un brillante futuro, falliscono completamente. Lasciate che Dio preveda il piano giusto per voi. Come un bambino affidatevi a colui che “veglierà sui passi dei suoi fedeli» (cfr. 1 S 2:9). Dio non guiderebbe mai i suoi figli in modo diverso da quello che sceglierebbero loro stessi se potessero vedere la fine fin dal principio e distinguere la gloria del progetto a cui stanno partecipando come suoi collaboratori» - MH, 478,479 [pp. 374,375].

**Domande per la condivisione**

`Pensa alla settimana appena trascorsa ed elenca le cose per cui sei grato.`

`Rifletti sull’ultima riga della citazione di Ellen G. White riportata sopra. È un’affermazione di fede molto potente. Come s’impara ad avere una fiducia così profonda in Dio?`

`Alla luce di Colossesi 1:6,23, discutere sulla seguente affermazione: «Per quarant’anni l’incredulità, le lamentele e la ribellione tennero lontano l’antico Israele dalla terra di Canaan. Gli stessi peccati hanno ritardato per l’Israele moderno l’entrata nella Canaan celeste. È per l’incredulità, la mondanità, la scarsa consacrazione e i conflitti tra chi si confessa popolo di Dio che siamo stati trattenuti in questo mondo di peccato e dolore per così tanti anni. Se la chiesa di Cristo avesse svolto fedelmente il compito che il Signore le aveva assegnato, il mondo sarebbe già stato avvertito e il Signore sarebbe tornato con potenza e gran gloria» - LDE, 38 [p. 24]. In che modo potremmo essere colpevoli oggi delle stesse cose?`