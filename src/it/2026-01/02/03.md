---
title:  Le richieste nella preghiera di Paolo
date:   05/01/2026
---

Alcuni anni fa, un pastore parlò delle preghiere che ruotano attorno alla propria persona, ai propri bisogni o desideri. Le definì «piccole preghiere egoistiche», perché Dio ha in mente cose più grandi.

`Leggi la preghiera di Paolo in Filippesi 1:9-11. Qual è il suo obiettivo e quali sono le richieste più importanti? Che cosa ci dice riguardo alla preghiera?`

Questa preghiera è composta da sole 43 parole in greco, ma racchiude tutte le preoccupazioni di Paolo, che approfondirà nel resto della lettera: amore, conoscenza, discernimento, sincerità, non causare offesa e la giustizia che otteniamo attraverso Gesù Cristo. Alla base di questa preghiera, così come delle precedenti espressioni di ringraziamento di Paolo, c’è uno slancio per la chiesa nel suo insieme. La preghiera è completamente imperniata sugli altri, a nome dell’intera chiesa e per il suo benessere. Esaminiamo più da vicino alcuni singoli elementi che la compongono:

- **Amate sempre di più.** Paolo non prega solo per avere più amore, ma per un amore guidato verso una direzione specifica: «in conoscenza e in ogni discernimento» (Fl 1:9). Il riferimento non è riferito solo alla conoscenza intellettuale, ma a quella spirituale, che può essere acquisita attraverso la comunione con Dio e lo studio della sua Parola (cfr. Ef 1:17; 4:13; 1 Ti 2:4).
- **Discernimento.** Per Paolo è la capacità di «apprezzare le cose migliori» (distinguendole da ciò che è moralmente dannoso) e dimostrarsi «limpidi e irreprensibili» (Fl 1:10).
- **Essere sinceri.** Il termine greco significa «giudicato dalla luce del sole» e si riferisce a una purezza di azione incontaminata: «Tutto ciò che i cristiani fanno dovrebbe essere trasparente come la luce del sole» - Refle-cting Christ, p. 71.
- **Non causare offesa.** Ovvero non rappresentare un ostacolo, evitare di dire o fare qualsiasi cosa possa intralciare l’accesso alla verità da parte di una persona.
- **Giustizia attraverso Cristo.** Paolo si sofferma a lungo su questo argomento nelle epistole ai Romani e ai Galati e lo approfondirà anche nel capitolo 3 di Filippesi. Non possediamo alcuna giustizia, ma solo quella che riceviamo attraverso Cristo.

`In che modo il nostro amore può «abbondare sempre di più» (Fl 1:9)? Perché è così importante per la vita cristiana? (cfr. 1 Co 13:1-8)`