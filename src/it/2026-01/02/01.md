---
title:  Motivi per ringraziare e pregare
date:   03/01/2026
---

### Letture
Filippesi 1:1-18; 1 Corinzi 13:1-8; Geremia 17:9; Colossesi 1:1-12; 1 Pietro 1:4; Salmo 119:105; Isaia 30:21

> <p></p>
> «E ho questa fiducia: che colui che ha cominciato in voi un’opera buona, la condurrà a compimento fino al giorno di Cristo Gesù» Filippesi 1:6

Paolo, nelle sue epistole, esordisce intenzionalmente con parole di saluto e ringraziamento. «Ai santi e fedeli fratelli in Cristo che sono in Colosse: grazia a voi e pace da Dio, nostro Padre. Noi ringraziamo Dio, Padre del nostro Signore Gesù Cristo, pregando sempre per voi» (Cl 1:2,3).

Come Paolo, anche noi abbiamo molto per cui essere grati. Abbiamo sperimentato la grazia di Dio in modi profondi, che nemmeno gli angeli possono comprendere. Lo stesso vale per il dono della pace del Signore, che racchiude l’armonia con la sua persona e la speranza che scaturisce dal suo grande amore.

A livello umano, possiamo trasmettere e mostrare apprezzamento verso il prossimo e sperare che questi gradisca ciò che facciamo per lui. I genitori pregano affinché i propri figli amino Dio e un giorno, se non oggi, riconoscano i sacrifici fatti per garantire loro la migliore educazione possibile. Ma come esseri umani commettiamo molti errori e da essi impariamo (o almeno sarebbe auspicabile).

Questa settimana prenderemo in esame le parole iniziali di ringraziamento e gratitudine di Paolo nelle lettere ai Filippesi e ai Colossesi, che potranno arricchire e rafforzare la nostra vita di preghiera.