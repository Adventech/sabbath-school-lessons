---
title:  Comunione nel vangelo
date:   04/01/2026
---

`Leggere Filippesi 1:3-8. Per cosa Paolo manifesta una riconoscenza particolare? Quali importanti rassicurazioni dà ai Filippesi?`

Paolo fondò la chiesa di Filippi; possiamo quindi cogliere il calore della comunione cristiana che pervade la sua lettera. Sebbene distante, l’apostolo, porta nel cuore la chiesa e i suoi membri; li desidera ardentemente «con affetto profondo in Gesù Cristo» (Fl 1:8) e ringrazia Dio per averglieli donati. La preghiera di ringraziamento di Paolo ci offre anche un assaggio dell’intercessione effettuata da Gesù per noi in cielo.

Sul pettorale del sommo sacerdote erano incastonate dodici pietre che rappresentavano le dodici tribù d’Israele. Il popolo doveva essere «sul suo cuore» mentre egli intercedeva per loro (Es 28:29). Analogamente, ma ancora più maestosamente, Gesù, nel ruolo di nostro sommo Sacerdote nel santuario celeste, porta con sé davanti al Padre i nomi del suo popolo.

È interessante notare che la formulazione di Filippesi 1:3 è ambigua, sottolineando lo stretto rapporto tra Paolo e i Filippesi. Di solito la traduzione riporta che Paolo li ricorda nelle sue preghiere, ma potrebbe anche trattarsi del suo ricordo da parte loro. In ogni caso, evidenzia la stretta reciprocità che li lega, rimarcata anche dal termine «comunione» (in greco koinonia).

Così, come Paolo era solidale con le sofferenze di Cristo (Fl 3:10), allo stesso modo i Filippesi «partecipavano» (dal greco sunkoinōneō) alle sofferenze di Paolo e contribuivano finanziariamente al sostegno del suo ministero (Fl 4:14,15). Questa reciprocità, che era «dal primo giorno fino ad ora» (1:5), lo porta a ringraziare Dio per averglieli dati e a pregare per essi «con gioia» (v. 4).

Va sottolineato che Paolo descrive la sua situazione carceraria in modo piuttosto positivo, definendola un’opportunità per la «difesa e la conferma del vangelo» (v. 7). L’uso di questi due termini giuridici suggerisce che il suo processo è imminente, ma anche che Paolo sta attivamente coinvolgendo soldati e visitatori presentando loro il vangelo.

È essenziale tanto difenderlo (dal greco apologia) dagli attacchi, quanto confermarne le verità eterne. Paolo sembra preoccuparsi meno del proprio futuro che della difesa del vangelo stesso. Che viva o muoia, egli è fiducioso che Dio porterà a termine l’opera buona avviata in tutti coloro che confidano in lui (v. 6).

`Come interpreti la promessa secondo cui Dio porterà a termine in te «l’opera buona» (Fl 1:6)? Che cosa significa? Quest’opera terminerà prima del ritorno di Cristo?`