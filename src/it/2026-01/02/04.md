---
title:  Il discernimento spirituale applicato
date:   06/01/2026
---

I Filippesi erano comprensibilmente angosciati quando seppero dell’incarcerazione di Paolo. Ora il suo lavoro era fortemente limitato. Non poteva viaggiare e nemmeno predicare; non poteva visitare le sinagoghe e insegnare alla gente che Gesù era il Messia. Non poteva più fondare chiese. I Filippesi mandarono Epafrodito per accertarsi delle condizioni dell’apostolo, per incoraggiarlo e per assicurarsi che le sue necessità materiali fossero soddisfatte.

`Leggere Filippesi 1:12-18. Paolo come considerava la sua prigionia? Quali insegnamenti possiamo trarre dal suo atteggiamento, nonostante le circostanze in cui si trovava?`

Il messaggio che Paolo gli affidò deve aver sorpreso i Filippesi. Egli leggeva la sua situazione con occhi diversi. Il suo discernimento spirituale lo portava a considerare la sua prigionia come una cosa positiva, che non ostacolava affatto il suo lavoro, ma che «ha piuttosto contribuito al progresso del vangelo» (Fl 1:12).

Laddove altri vedevano solo catene e sbarre, Paolo percepiva nelle guardie romane delle potenziali opportunità per il regno di Dio. Si accorse anche che la sua prigionia incoraggiava notevolmente gli altri a essere più attivi e determinati nel diffondere il vangelo, a parlare con coraggio di Cristo senza paura delle conseguenze.

Forse è difficile immaginarlo, ma alcuni pensavano davvero di trarre vantaggio dalla prigionia di Paolo. A quanto pare, ritenevano che il suo oblio avrebbe incanalato maggiore attenzione sulla loro persona e sulla loro predicazione del vangelo. Un esempio eclatante ma triste dell’egoismo umano, anche nella chiesa. Come disse Geremia, molto prima di Paolo: «Il cuore è ingannevole più di ogni altra cosa e insanabilmente maligno; chi potrà conoscerlo?» (Gr 17:9).

Al contrario, alcuni fedeli servitori divennero ancora più zelanti nella diffusione del vangelo. Amavano Paolo a tal punto che, testimoni delle sofferenze patite a motivo della sua fede, ebbero più fiducia in Cristo e furono incoraggiati a essere ancora più attivi per il Signore. Questo li spinse a raggiungere luoghi che precedentemente avevano preferito evitare per paura; li portò a parlare in circostanze nelle quali prima rimanevano in silenzio; portò ancora più persone ad accettare Cristo e a divulgare il messaggio della salvezza.

`Quale lezione hai imparato dalle esperienze che, seppure negative, hanno portato anche alcuni benefici? Anche quando un beneficio non è così evidente, come possiamo imparare a fidarci comunque di Dio?`