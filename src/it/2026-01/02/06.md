---
title:  Il potere della preghiera
date:   08/01/2026
---

`Leggere Colossesi 1:9-12. Quali richieste specifiche ci sono nella preghiera di Paolo?`

Paolo dice: «siate ricolmi della profonda conoscenza della volontà di Dio», che definisce «sapienza e intelligenza spirituale» (Cl 1:9). La saggezza deriva, innanzitutto, dall’affidarsi completamente a Dio, dalla disponibilità a fare la sua volontà (Gv 7:17), diffidando del proprio discernimento (Pr 3:5). Spesso, però, sorge spontanea la domanda: «Qual è la volontà di Dio per me in questa situazione?». Esistono quattro fonti principali da cui apprenderla mentre la ricerchiamo con la preghiera:

1. La fonte più importante di saggezza è la Bibbia stessa. «La tua parola è una lampada al mio piede e una luce sul mio sentiero» (Sl 119:105).
2. Dio ci ha donato una saggezza speciale per gli ultimi giorni grazie allo Spirito di Profezia (Ap 12:17; 19:10), che si manifesta grazie agli scritti di Ellen G. White. La Bibbia c’incoraggia: «Credete nel SIGNORE vostro Dio, e sarete al sicuro; credete ai suoi profeti e trionferete» (2 Cr 20:20).
3. La volontà e la guida di Dio si possono conoscere anche mediante circostanze provvidenziali, chiedendo a lui di aprire o chiudere le porte (cfr. Cl 4:3).
4. Una volta imparato a riconoscere la sua voce, lo Spirito Santo ci guida: «Quando andrete a destra o quando andrete a sinistra le tue orecchie udranno dietro a te una voce che dirà: “Questa è la via, camminate per essa”» (Is 30:21).

Paolo prega affinché i Colossesi possano «camminare in modo degno del Signore» (Cl 1:10). Naturalmente, nessuno è intrinsecamente «degno», ma Dio ci considera tali in virtù della sua grazia e ci chiama a vivere in accordo con quell’alta vocazione (Ef 4:1; 1 Te 2:12).

Paolo usa il verbo «camminate» o «camminaste» altre tre volte solo in questa epistola (Cl 2:6; 3:7 e 4:5). Significa vivere e agire in conformità con la legge di Dio (Es 18:20), cosa possibile solo attraverso l’azione dello Spirito Santo (Ez 36:27).

L’apostolo prega anche affinché la loro (e la nostra) vita possa essere «gradita al Signore» ed elenca diversi modi per centrare questo obiettivo: «Portando frutto in ogni opera buona» (Cl 1:9,10); essere «ricolmi della profonda conoscenza di Dio» (v. 10); ed essere grati (v. 12).

`Se qualcuno ti chiedesse: “Come fai a sapere che Dio ti sta guidando in una direzione piuttosto che in un’altra?”, come risponderesti e perché?`