---
title:  Il frutto del vangelo
date:   07/01/2026
---

Il rapporto tra Paolo e i Colossesi era diverso rispetto a quello con i Filippesi. Egli incluse i primi tra coloro che «non mi hanno mai visto di persona» (Cl 2:1). Tuttavia, assicurò loro, come aveva fatto con i Filippesi, che avrebbe ringraziato Dio e pregato «sempre» per essi.

`Leggere Colossesi 1:3-8. Quali sono le tre cose più importanti per cui Paolo è grato a Dio?`

Paolo riunisce le tre virtù di cui parla in altri passaggi: fede, speranza e amore (cfr. 1 Co 13:13; 1 Te 1:3; 5:8). Notare che l’apostolo non attribuisce il merito di queste cose ai Colossesi, ma ringrazia il Padre per esse, perché, come dice Giacomo, sono tra i doni «buoni e perfetti» che riceviamo da lui (Gm 1:17).

Quando vediamo l’amore che Dio prova per noi, tale consapevolezza ci conduce alla fede in Cristo (Ef 2:4-8) e riceviamo la speranza del paradiso. Pietro parla di «un’eredità incorruttibile, senza macchia e inalterabile: essa è conservata in cielo per voi» (1 P 1:4).

Paolo sottolinea inoltre che il vangelo è affidabile perché si fonda sulla «Parola della verità», un’espressione che userà altrove in riferimento alla parola ispirata di Dio (cfr. 2 Co 6:7; 2 Ti 2:15). A differenza della «parola degli uomini», essa opera «efficacemente» in coloro che credono (1 Te 2:13) e compie la volontà di Dio (Is 55:11). Quindi, quando il vangelo viene proclamato, la potenza di Dio si manifesta mediante l’opera dello Spirito Santo nel cuore di coloro che ascoltano, e le persone rispondono. Il vangelo stesso produce il frutto perché è «parola di vita» (Fl 2:16). Forse ciò che più stupisce è la sua diffusione in un arco di tempo così breve. A circa trent’anni dalla morte e dalla risurrezione di Cristo, Paolo poteva affermare che si era già diffuso «nel mondo intero» (Cl 1:6).

Poco più avanti, nello stesso capitolo, dichiarerà che il vangelo «è stato predicato a ogni creatura sotto il cielo» (v. 23). L’esteso sistema stradale romano rendeva possibili comunicazioni e viaggi rapidi, ed è grazie a esso che le epistole di Paolo poterono circolare così abbondantemente e rapidamente. Ma è il potere di Dio che opera attraverso la Parola a dare origine alla vita spirituale in una persona (Gm 1:18; 1 P 1:23), rendendola una nuova creatura in Cristo (2 Co 5:17).

`In Colossesi 1:5, Paolo scrive della «speranza che vi è riservata nei cieli». Come interpreti tale speranza e perché riguarda ciascuno di noi nonostante la nostra indegnità?`