---
title:  Pregare gli uni per gli altri
date:   18/03/2026
---

`Leggere Colossesi 4:2-4. Quali principi relativi alla preghiera trovi in questi versetti? Quali richieste di preghiera avanza Paolo?`

Una delle frasi più importanti che possiamo dire a qualcuno che sta affrontando difficoltà di vario genere, si tratti di problemi familiari, di salute, economici o di altro tipo, è: «Prego per te». Questo è il mezzo scelto dal cielo per creare connessione e interattività. «Rientra nel piano di Dio accordarci, in risposta alla preghiera della fede, quello che non otterremmo se non lo avessimo domandato» - GC, 525 [p. 411].

Concentriamoci sulle significative descrizioni della preghiera che usa: «Continuate» (o perseverate), «vegliando» e «con rendimento di grazie», a indicare che si tratta di una preghiera di fede (Cl 4:2). L’apostolo ci dice di pregare «sempre» (Ef 6:18) e «senza sosta» (1 Te 5:17). La cosa più sorprendente è che, anche se «non sappiamo pregare come si conviene... lo Spirito stesso intercede per noi con sospiri ineffabili» (Ro 8:26).

`Rileggere Colossesi 4:3. Il Signore, quale «porta per la parola» potrebbe aprirti per condividere la tua fede?`

È significativo che Paolo pregasse anche per trovare le parole giuste. A volte, quando leggiamo le sue lettere o i suoi discorsi nel libro degli Atti, immaginiamo che l’apostolo fosse sempre eloquente, senza mai avere dubbi su ciò che doveva dire. Ma qui chiede di pregare affinché possa proclamare il messaggio «come devo» (Cl 4:4). Egli usa anche una parola greca molto importante (dei) nell’ultima frase del versetto, che si potrebbe tradurre «come devo parlare», indicando la necessità divina dell’opera di proclamazione del vangelo. Paolo sapeva quanto fosse essenziale presentare il messaggio alle persone ai più alti livelli del governo romano, compresa la famiglia di Cesare.

«Non sempre è necessario inginocchiarsi per pregare. Sviluppate l’abitudine di pregare con il Salvatore quando siete soli, quando camminate e quando svolgete le vostre attività quotidiane. Dal vostro cuore può salire una richiesta silenziosa per la conoscenza, la saggezza e la forza di cui avete bisogno. Ogni vostro respiro sia una preghiera» - MH, 510,511 [p. 278].