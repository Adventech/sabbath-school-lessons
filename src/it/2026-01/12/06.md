---
title:  Comportarsi con saggezza
date:   19/03/2026
---

Qual è la verità più importante che noi cristiani possiamo conoscere? Naturalmente, Gesù Cristo morto per i nostri peccati e, attraverso la fede in lui, la possibilità di avere la vita eterna. È una verità che non avremmo mai potuto scoprire da soli, ma che doveva esserci comunicata o rivelata. Ed è successo nella parola di Dio.

Sono tante le verità, conoscenze e saggezza che non avremmo mai potuto conoscere se Dio non ce le avesse rivelate nella sua Parola. Ma questa conoscenza e questa saggezza non ci sono state date solo in quanto tali, ma per essere vissute concretamente.

`Leggere Colossesi 4:5,6. In quali situazioni Paolo indica che abbiamo particolarmente bisogno di «camminare con saggezza»?`

Purtroppo, come cristiani, a volte siamo ben lontani dall’ideale! E, come indicò Paolo citando Isaia 52:5, anche Israele fu un ostacolo per i non credenti: «Il nome di Dio è bestemmiato a causa vostra fra gli stranieri» (Ro 2:24). Il modo di comportarci nei riguardi altrui, in particolare di chi non condivide la nostra fede, è molto importante (cfr. Tt 2:5; 2 P 2:2). Una casa con una profonda atmosfera cristiana, un raduno di giovani che si ritrovano per pregare e non per fare scherzi, semplici gesti di gentilezza e uno spirito calmo e paziente trasmettono tanto a chi li osserva, per capire se la nostra professione di fede sia sincera o meno.

In Colossesi 4:6, Paolo si concentra in particolare sulle parole che pronunciamo: «Il vostro parlare sia sempre con grazia». Più che semplicemente gentili o educate, le nostre parole dovrebbero essere ispirate e permeate dalla grazia di Dio grazie all’influsso dello Spirito Santo.

«Condite con sale». Contrariamente alla definizione secolare di linguaggio «salato», le nostre parole dovrebbero essere appropriate e gradevoli a coloro cui ci rivolgiamo.

«E che io lo faccia conoscere, parlandone come devo» (Co 4:4). Solo lo Spirito Santo può darci le parole giuste al momento giusto per preparare le menti degli ascoltatori al messaggio che «dobbiamo» condividere.

`Pensa alle tue parole, alle tue azioni e al modo in cui ti comporti con gli altri. Quale messaggio stai trasmettendo riguardo alla tua fede e al significato dell’essere cristiano?`