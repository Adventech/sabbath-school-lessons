---
title:  Le relazioni sul luogo di lavoro
date:   17/03/2026
---

`Leggere Colossesi 3:22-25 e 4:1. Quali istruzioni vengono date agli schiavi? Quali sono i principi per i rapporti di lavoro in generale?`

Oggi alcune persone tirano in ballo la schiavitù per relegare alcuni dei consigli della Bibbia al passato, se non addirittura per screditare del tutto la Scrittura. Ma, ironia della sorte, ciò non tiene conto dei contesti storici dell’Israele dell’Antico Testamento e della chiesa del Nuovo.

Gli esseri umani sono creati a immagine di Dio e, come tutti gli esseri intelligenti, sono stati progettati per la libertà. Le leggi mosaiche proibivano agli Israeliti di essere schiavi a vita (De 15:12) e stabilivano un periodo di sei anni come termine massimo di servizio per estinguere i debiti finanziari (Es 21:2-6; Le 25:39-43). La schiavitù nella Bibbia, per quanto ripugnante rispetto alla nostra sensibilità moderna, non era generalmente assimilabile alle abominevoli pratiche di schiavitù che si sono viste nel mondo occidentale, un flagello e un orribile crimine contro l’umanità.

Ai tempi del Nuovo Testamento, la chiesa doveva operare secondo la legge romana, che prevedeva la proprietà degli schiavi, «Ma, a differenza delle forme moderne di schiavitù, la legge romana garantiva agli schiavi diritti e opportunità considerevoli, e tentare di rovesciare questa pratica avrebbe potuto minacciare la diffusione del vangelo» - Clinton Wahlen, «Culture, Hermeneutics, and Scripture: Discerning What Is Universal», in Frank M. Hasel, ed., Biblical Hermeneutics: An Adventist Approach, Sil: Biblical Research Institute/Review and Herald Academic, ver Spring, MD, 2020, p. 166.

Infatti, all’interno della chiesa, a differenza di quanto avvenisse più in generale nell’Impero romano, il primo dovere dello schiavo era nei confronti del Signore. E ai loro padroni veniva insegnato di trattarli in modo equo, «sapendo che anche voi avete un padrone nel cielo» (Cl 4:1). Inoltre, Paolo istruì Filemone a non trattare più Onesimo come schiavo, ma come fratello (Fi 16). In realtà, tanto nell’Antico quanto nel Nuovo Testamento, i credenti sono chiamati schiavi (o servi) di Dio (cfr., p.es., Sl 34:22; Lu 17:10; 1 P 2:16).

Anche se non apprezziamo le circostanze culturali in cui alcuni testi biblici sono stati scritti, dobbiamo accettarne l’autorità. Altrimenti, porremmo noi e la nostra cultura al di sopra della Scrittura. Bisogna esaminare tutto ciò che la Bibbia dice su un argomento prima di giungere a una conclusione su ciò che essa ci sta comunicano al riguardo.

`Considera come questo passaggio potrebbe applicarsi alle tue relazioni sul lavoro, sia come capo che come dipendente.`