---
title:  Vivere gli uni con gli altri
date:   14/03/2026
---

### Letture
Colossesi 3:18-4:6; Efesini 5:22-25,33; Proverbi 22:6,15; 1 Pietro 2:16; 1 Tessalonicesi 5:17

> <p></p>
> «Il vostro parlare sia sempre con grazia, condito con sale, per sapere come dovete rispondere a ciascuno» Colossesi 4:6

Quando le persone vivono e lavorano a stretto contatto, sono costrette ad affrontare una serie di problemi. Le divergenze di opinione possono causare tensioni e litigi. Più stretto è il rapporto, tanto più sarà importante che tutti i membri coinvolti vadano d’accordo.

Le relazioni più strette sono, ovviamente, quelle all’interno della famiglia. La casa è stata talvolta definita «l’azienda familiare», un modo stimolante per descriverne il funzionamento. Ci sono evidenti similitudini tra la gestione di un’azienda e quella di una famiglia. Dovrebbe esserci un accordo generale su valori, obiettivi e traguardi. Tutti dovrebbero andare d’accordo e fare bene la propria parte affinché tutto funzioni senza intoppi. Gli stessi principi si applicano alla chiesa, che è essenzialmente una grande famiglia.

Nel brano di questa settimana, Paolo condivide alcuni principi fondamentali sulla base dei quali far funzionare al meglio una famiglia cristiana. Poiché la casa cristiana dovrebbe essere governata dai principi biblici, essa funziona necessariamente in modo leggermente diverso dalla tipica famiglia romana. Paolo fornisce anche altri preziosi principi utili per una varietà di relazioni sociali, sia all’interno sia all’esterno del nucleo familiare