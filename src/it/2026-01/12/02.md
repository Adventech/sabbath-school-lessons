---
title:  Mariti e mogli
date:   15/03/2026
---

Il Nuovo Testamento contiene diverse serie di istruzioni per le famiglie cristiane (cfr. Ef 5:21-6:9; Cl 3:18-4:1; Tt 2:1-10; 1 P 2:18-3:7). È importante notare che questi «codici familiari», come vengono chiamati, non sono completamente gerarchici, ma includono elementi che rendono le relazioni più reciproche e vicendevolmente edificanti.

`Leggere Colossesi 3:18,19. Quale equilibrio noti? Quali ulteriori consigli dà Paolo in Efesini 5:22-25,33?`

Alcuni uomini citano il passo «Mogli, siate sottomesse ai vostri mariti» (Cl 3:18), e si fermano qui, ma non si può trascurare l’importante precisazione che Paolo aggiunge: «come si conviene nel Signore». In nessun punto del Nuovo Testamento si insegna che le donne devono sottomettersi a tutti gli uomini, né che le mogli devono essere servili o soggiogate, tanto meno asservire ciecamente ogni capriccio o desiderio dei loro mariti. La tesi di Paolo è che la lealtà della moglie va prima al Signore e poi al marito. L’individualità della moglie non deve essere annullata dal marito, né lui può agire come coscienza della moglie.

L’amore di Cristo per la chiesa, manifestatosi nel suo sacrificio, illustra in che modo i mariti sono chiamati ad amare le loro mogli (Ef 5:25). Saranno fedeli a ogni costo. Prenderanno decisioni nell’interesse della moglie, che generalmente coincide con l’interesse del marito stesso. Un amore di questo tipo rende più facile per la moglie ubbidire al comandamento di Dio che chiede di rispettare il marito (v. 33).

Un matrimonio cristiano sano è caratterizzato dalla reciprocità: consultarsi a vicenda, riflettere insieme e prendere decisioni come coppia. A volte, quando si fanno delle scelte che hanno serie implicazioni per tutta la famiglia, può essere opportuno coinvolgere i figli, ma i genitori non dovrebbero mai litigare davanti a loro. Dopo un processo del genere, se marito e moglie non riescono a raggiungere un accordo, la via biblica per la pace è che la moglie accetti il giudizio del marito, a condizione che non violi la parola di Dio. Allo stesso modo, la maggior parte dei mariti, se non tutti, potrà ricordare circostanze in cui sono stati felici di aver ascoltato le proprie mogli e di aver seguito i loro consigli. Se marito e moglie lavorano insieme come una squadra, il matrimonio sarà più felice.

`Come possiamo evitare di ripetere ciò che, purtroppo, è stato fatto nel corso della storia: prendere i bei principi espressi in questi testi e trasformarli in qualcosa di malvagio?`