---
title:  Come creare un ateo
date:   08/03/2026
---

### inTro

**Come creare un ateo**

**Leggi il brano di questa lezione:** Malachia 4:1-3

Immagina un inferno eterno, dove le fiamme inghiottono i dannati, ustionando la carne che non si consuma mai e dove le grida di agonia riecheggiano incessantemente nelle tenebre. In questo regno da incubo, non c’è via di fuga, nessuna tregua; solo un tormento incessante che si estende per sempre, senza speranza né misericordia. Ogni secondo sembra un’eternità, mentre il dolore e la disperazione consumano l’anima. Il solo pensiero è raccapricciante: un luogo dove la sofferenza non finisce mai, dove le grida che chiedono misericordia non ricevono risposta e dove l’angoscia dei condannati diventa uno spettacolo di ira divina.

Come potrebbe un Creatore amorevole e misericordioso condannare la sua creazione a un tale destino? La crudeltà della dottrina del tormento eterno sembra frantumare il princìpio stesso del carattere di Dio come rivelato nella Scrittura: un Dio che è giusto, amorevole e misericordioso.

Charles Darwin, considerato come il fondatore della teoria dell’evoluzione, rifletté su questo concetto terrificante. Scrisse nella sua autobiografia: «In realtà non posso capire perché ci dovremmo augurare che le promesse del cristianesimo si avverino: perché in tal caso, secondo le parole del Vangelo, gli uomini senza fede, come mio padre, mio fratello e quasi tutti i miei amici più cari, sarebbero puniti per l’eternità. E questa è un’odiosa dottrina».<sup>1</sup> Questo punto di vista, insieme ad altre questioni, contribuirono allo scetticismo crescente di Darwin nei confronti del cristianesimo.

Le parole di Darwin colgono la profonda crisi morale e teologica presentata dalla dottrina del fuoco infernale eterno: una dottrina così raccapricciante che spinse lui e molti altri a mettere in dubbio la natura del cristianesimo stesso. Ellen G. White riconobbe l’impatto devastante di questo falso insegnamento:

«La mente umana non può valutare il male provocato dall’eresia dei tormenti eterni. La religione della Bibbia, che esprime amore, bontà e compassione, viene oscurata dalla superstizione e rivestita dal terrore. Quando si considera sotto quale falsa luce Satana abbia presentato il carattere di Dio, c’è forse da stupirsi che il nostro misericordioso Creatore, sia temuto e perfino odiato? Quelle terribili idee su Dio, che sono state diffuse nel mondo proprio dal pulpito, hanno prodotto migliaia, se non addirittura milioni di scettici e di increduli».<sup>2</sup>

Il libro _Deconstructing Hell: Open and Relational Responses to the Doctrine of Eternal Conscious Torment_ esplora gli effetti dannosi della dottrina del tormento eterno sia sugli individui che sulla missione più ampia del cristianesimo.<sup>3</sup> Questa ricerca evidenzia il fatto che il tormento eterno è tra le dottrine più distruttive, contribuendo a un trauma religioso significativo, a favorire l’ateismo e a creare una paura radicata e diffidenza del carattere di Dio.

L’insegnamento del fuoco dell’inferno eterno è stato un fattore importante nell’aumento dello scetticismo e dell’ateismo, perché molti lo trovano irriconciliabile con la nozione di un Dio giusto e amorevole. I credenti della Bibbia non dovrebbero forse denunciare un’immagine di Dio così terribile, scorretta e ripugnante?

Il noto ateo e filosofo Sam Harris ha affermato: «Dio dice di fare quello che vuoi, ma se fai la scelta sbagliata sarai torturato per l’eternità all’inferno. Questo non è libero arbitrio... Quando un uomo parla così lo chiamiamo uno psicopatico. Quando Dio dice la stessa cosa lo chiamiamo “amorevole” e costruiamo chiese in suo onore».<sup>4</sup> In questo senso, non potremmo concordare con l’ateo su questo?

Questo studio esplorerà gli insegnamenti biblici sul fuoco della geenna, dimostrando che l’annichilazionismo — una fine definitiva del male — non è solo la comprensione più giusta e compassionevole del giudizio finale, ma è anche la più coerente con il carattere di Dio come rivelato nella Scrittura. Attraverso un esame attento della Bibbia e una riflessione teologica, l’annichilazionismo rivelerà una visione di giustizia divina che è sia misericordiosa sia allineata con la vera natura di un Creatore amorevole.

### Sfida di apologetica

In che modo rimuovere la dottrina di un inferno eterno infuocato porta le persone a Gesù?

### inScribe

Scrivi Malachia 4:1-3 con la traduzione di tua scelta. Quali parole e frasi in questi versetti contraddicono la dottrina del tormento eterno?

Torna al testo che hai scritto e studia il brano.

- [Cerchia] le parole/frasi/idee ripetute.
- [Sottolinea] le parole/frasi che sono importanti e hanno significato per te.
- Disegna [Frecce] per collegare parole/frasi ad altre parole/frasi associate o collegate.

---

{"style": {"text": {"size": "sm"}}}
<sup>1</sup> Charles Darwin, The Autobiography of Charles Darwin: 1809–1882, ed. Nora Barlow (1958), 87.

{"style": {"text": {"size": "sm"}}}
<sup>2</sup> Ellen G. White, _Il gran conflitto_, p. 459.

{"style": {"text": {"size": "sm"}}}
<sup>3</sup> Deconstructing Hell: Open and Relational Responses to the Doctrine of Eternal Conscious Torment, ed. Chad Bahl (SacraSage Press, 2023).

{"style": {"text": {"size": "sm"}}}
<sup>4</sup> Sam Harris, The End of Faith: Religion, Terror, and the Future of Reason (W.W. Norton & Company, 2005), 81.