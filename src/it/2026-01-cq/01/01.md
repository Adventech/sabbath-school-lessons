---
title:  Dare una difesa
date:   28/12/2025
---

### inTro

**Dare una difesa**

**Leggi il brano di questa lezione:** 1 Re 10:1-13

Gesù.

Nessun altro nome nella storia è stato associato con tale bene, tale male e tale confusione. Guerre, l’ascesa e la caduta di nazioni e la corrente della storia umana mondiale sono state mosse proprio da quel nome. In quasi tutti i paesi, la figura di Gesù suscita un qualche tipo di passione. Dio è sotto processo e il mondo intero sta osservando e deliberando le proprie conclusioni.

In questa magnifica aula di tribunale, l’umanità è chiamata a testimoniare a favore o contro l’Avvocato celeste. È qui che entra in gioco l’apologetica. La parola greca _apologia_ era usata negli antichi tribunali per indicare una difesa legale di una qualche idea o esperienza filosofica. Pietro usa questa parola nella sua prima epistola: «Siate sempre pronti a rendere conto [_apologia_] della speranza che è in voi a tutti quelli che vi chiedono spiegazioni» (1 Pietro 3:15, ND). La parola greca _apologia_ è definita come una «difesa verbale, discorso in difesa».<sup>1</sup> Da quella parola viene tratto il termine apologetica, che significa offrire una buona difesa di credenze teologiche attraverso la filosofia, la scienza, l’arte e la logica. L’apologetica cristiana affronta argomentazioni sollevate contro il cristianesimo e fornisce ragioni per credere.

In Isaia 43:10, Dio afferma: «I miei testimoni siete voi». Nota che Dio non dice se i suoi testimoni sono eloquenti, raffinati o assolutamente orribili. Non ci chiede neanche di diventare suoi testimoni, lo siamo già. Tutto quello che tu ed io dobbiamo decidere è che tipo di testimonianza daremo su Dio.

L’apologetica è una parte essenziale della testimonianza cristiana. Non è necessario essere teologi o pastori per essere apologeti efficaci. Alcuni degli apologeti migliori sono persone normali che si impegnano semplicemente ad aiutare gli altri a capire la bellezza e la verità di Dio. In effetti, tutti noi ci impegniamo nell’apologetica sia che ce ne rendiamo conto o meno. La cosa importante è essere sicuri che il modo in cui presentiamo la nostra fede sia ponderato ed efficace, perché il ruolo di un apologeta è quello di rimuovere le barriere emotive e intellettuali alla fede, permettendo agli altri di vedere un’immagine più autentica di Dio.

Condividere la nostra fede attraverso l’apologetica giova non solo agli altri ma anche a noi stessi. Mentre partecipiamo a conversazioni sulla fede, l’apologetica ci aiuta a diventare più fiduciosi in ciò in cui crediamo e perché. Questo processo rinforza la nostra comprensione della bontà di Dio e potenzia il nostro senso di scopo nel suo grande piano. «I cristiani hanno sempre dovuto impegnarsi nell’apologetica per dare un resoconto della fede a coloro che chiedono informazioni. Così facendo, i cristiani inevitabilmente ridefiniscono la fede per se stessi».<sup>2</sup> Quando fatta correttamente, l’apologetica infonde nuova vita alla chiesa poiché rivela sia la plausibilità sia la bellezza della fede cristiana. È importante notare che l’apologetica non significa essere polemici o vincere i dibattiti. Si tratta invece di esplorare ragioni migliori per credere. Difende dalle filosofie anti-bibliche, offre piattaforme nuove per il dialogo e infine guida la gente a vedere chi è veramente Dio.

Le persone stanno cercando risposte, delle risposte credibili. Una delle sfide più grandi che affrontano gli apologeti è combattere i fraintendimenti sul cristianesimo. Questa sfida esprime la missione dell’apologetica: salvare il cristianesimo dalle interpretazioni sbagliate e dalle supposizioni false, mostrando la sua vera natura al mondo. Alla fine, l’apologetica consiste nel chiarire la vera immagine di Dio come rivelata nella Scrittura: Colui che è amore.

Mentre approfondiamo il tema dell’apologetica nel corso delle prossime tredici settimane, comprenderemo a un livello più profondo le ragioni della nostra fede. Riceveremo strumenti per spiegare e difendere ciò in cui crediamo. Soprattutto, verremo faccia a faccia con il Dio d’amore e saremo chiamati a riflettere quell’immagine agli altri attraverso il modo in cui viviamo la nostra vita.

### Sfida di apologetica

Ti sei mai considerato un apologeta cristiano? Perché più persone dovrebbero interessarsi all’apologetica invece di lasciarla a pastori ed esperti?

### inScribe

Scrivi o fai uno schema di 1 Re 10:1-13. In che modo Salomone interagisce con la regina di Seba e le sue domande? Quali princìpi di testimonianza possiamo imparare?

Ripassa il tuo brano.

- [Cerchia] le parole/frasi/idee ripetute.
- [Sottolinea] le parole/frasi che sono importanti e hanno significato per te.
- Disegna [Frecce] per collegare parole/frasi ad altre parole/frasi associate o collegate.

---

{"style": {"text": {"size": "sm"}}}
<sup>1</sup> Joseph H. Thayer, _Thayer’s Greek-English Lexicon of the New Testament_ (2022), in «627. apologia», Bible Hub, https://biblehub.com/greek/627.htm.

{"style": {"text": {"size": "sm"}}}
<sup>2</sup> Jeremiah Gibbs and Jason Byassee, «Explain Yourself: Making Belief Intelligible», The Christian Century, 23 settembre 2008, https://www.christiancentury.org/article/2008-09/explain-yourself.