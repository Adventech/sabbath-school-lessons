---
title:  L’apologetica più grande
date:   01/01/2026
---

### inVite

Forse il più grande ostacolo alla fede in Dio sono le stesse persone che dichiarano di seguirlo. Le false dichiarazioni su Dio presentate dai cristiani spesso portano le persone a diffidare di lui. Questa è un’opinione impopolare, ma lo stesso era vero per i discepoli di Gesù agli inizi del loro ministero. I vangeli descrivono la rabbia dei discepoli nei confronti dei romani, dei pregiudizi contro i samaritani, del fervore incauto nel difendere Gesù e dell’ostilità nei confronti di coloro che non seguivano la loro metodologia. Se i discepoli fecero degli errori, non c’è dubbio che molti cristiani oggi fanno la stessa cosa.

Fortunatamente Dio è misericordioso, paziente e benevolo. Trova modi per servirsi di noi nonostante i nostri errori. Alla fine, i discepoli di Cristo scoprirono la potenza dell’amore. Dove le parole falliscono, l’amore ha successo. La più grande apologetica è sempre stata e sarà sempre l’amore. Con le parole di un apologeta: «L’argomentazione più importante in favore del Vangelo è la vita di un cristiano buono e amabile».<sup>3</sup> La difesa più grande della verità di Dio è sempre stata una vita che dimostra l’amore agli altri. L’amore è una lingua universale che non ha bisogno di traduzione. Essere cortesi con chi non è d’accordo con noi, amare con tenacia chi è «sgradevole», fare uno sforzo in più, condividere con generosità le nostre risorse e rifiutare di rinunciare agli altri... queste azioni parlano con molta più efficacia per conto di Gesù di tutte le conferenze dei più grandi filosofi cristiani. Questo potrebbe spiegare perché Paolo disse: «L’amore non verrà mai meno» (1 Corinzi 13:8).

Gli scritti di Giovanni parlano dell’amore più di ogni altro libro del Nuovo Testamento. Nelle sue epistole, Giovanni usa spesso insieme le parole «Dio» e «amore». Giovanni non disse solo che Dio era amorevole; disse che «Dio _è_ amore» (1 Giovanni 4:8, corsivo aggiunto). È impossibile parlare dell’esistenza di Dio senza parlare anche del suo amore, che raggiunge le profondità delle esigenze umane.

Pensaci. I quattro vangeli descrivono la vita e il ministero di Gesù Cristo. Questi racconti contengono più storie di Gesù che guarisce e parla a difesa delle persone che storie in cui egli predica. Gesù era il più grande di tutti gli apologeti e dovremmo seguire il suo esempio. «Solo con i metodi di Gesù possiamo avvicinare le persone con successo. Il Salvatore si rivolgeva agli uomini dimostrando loro che desiderava il loro bene. Manifestava simpatia, li aiutava nelle loro necessità, otteneva la loro fiducia e poi li invitava a seguirlo».<sup>4</sup> L’amore può includere parole, ma dovrebbe estendersi molto oltre. L’apologetica più efficace trascende le parole e le argomentazioni.

### Domande da considerare

`Hai visto l’amore cambiare il parere delle persone quando le argomentazioni avevano fallito?`

`Quali storie ti vengono in mente quando pensi a come Gesù distrusse le barriere e conquistò il cuore della gente?`

---

{"style": {"text": {"size": "sm"}}}
<sup>3</sup> Ellen G. White, _La via della guarigione_, p. 366.

{"style": {"text": {"size": "sm"}}}
<sup>4</sup> Ellen G.White, _La via della guarigione_, p. 105.