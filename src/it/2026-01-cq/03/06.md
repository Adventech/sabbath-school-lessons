---
title:  Più vicino di quanto pensi
date:   16/01/2026
---

### inSight

«La mano che sostiene i mondi nello spazio, che mantiene in ordine perfetto e in attività incessante tutte le cose dell’universo di Dio, è la mano che fu inchiodata sulla croce per noi...

Il Creatore di tutte le cose ha predisposto la capacità di adattare i mezzi con i fini e di supplire alle necessità. Nel mondo materiale ha provveduto affinché ogni desiderio legittimo potesse essere appagato. Ha creato l’anima umana, rendendola capace di conoscere e di amare. Non è nella natura di Dio permettere che le esigenze della vita interiore restino senza una risposta. Nessun principio astratto, nessuna essenza impersonale o semplice astrazione possono placare i desideri e le aspirazioni degli esseri umani in questa vita di lotta contro il peccato, la tristezza e la sofferenza. Non basta credere nella legge e nella sua forza, nelle cose che non hanno valore e non rispondono alle invocazioni di aiuto. Abbiamo bisogno di conoscere un braccio onnipotente che ci sostenga, un amico infinito che abbia pietà di noi. Abbiamo bisogno di stringere una mano calda di affetto e di confidare in un cuore pieno di tenerezza. È così, del resto, che Dio si è voluto rivelare nella sua Parola».<sup>9</sup>

«Dio, tramite la natura, vuole insegnarci a essere ubbidienti e ad avere fiducia in lui, ma spesso non ascoltiamo queste preziose lezioni. Dalle stelle che seguono il cammino che è stato loro tracciato, al più piccolo atomo, tutto ubbidisce alla volontà del Creatore. Dio si preoccupa e sostiene tutto ciò che ha creato, dagli innumerevoli astri dell’universo al passero che cinguetta senza timori. Gli uomini lavorano, pregano, dormono, si svegliano; il ricco festeggia nel suo palazzo, la famiglia del povero si riunisce per un magro pasto e il Signore veglia sempre su tutti. Non c’è lacrima né sorriso che Dio non noti.

Se credessimo veramente in lui quante preoccupazioni inutili e quante delusioni ci risparmieremmo, perché ogni cosa, dalla più importante alla più semplice, verrebbe affidata a colui che non si scoraggia mai per tutto ciò di cui deve occuparsi. Godremmo così di una pace interiore che pochi conoscono».<sup>10</sup>

---

{"style": {"text": {"size": "sm"}}}
<sup>9</sup> Ellen G. White, _Princìpi di educazione cristiana_, pp. 82, 83

{"style": {"text": {"size": "sm"}}}
<sup>10</sup> Ellen G. White, _La via migliore_, p.86.