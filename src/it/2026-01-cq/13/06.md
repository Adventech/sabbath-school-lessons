---
title:  Sorprese nel giudizio
date:   27/03/2026
---

### inSight

«Nel giorno del giudizio ogni uomo perduto comprenderà che cosa significhi non aver accettato la verità. La croce verrà presentata e ogni mente, prima accecata dalla trasgressione, ne comprenderà il valore. Davanti alla visione del Calvario e al mistero della redenzione, i peccatori saranno condannati».<sup>6</sup>

«La nostra posizione davanti a Dio non dipende dalla conoscenza che abbiamo ricevuto, ma dall’uso che ne facciamo. Così, perfino i pagani che scelgono ciò che è giusto nella misura della loro conoscenza sono in una posizione migliore di coloro che hanno una conoscenza maggiore e professano di servire Dio, ma la trascurano con il loro comportamento e contraddicono la loro professione di fede».<sup>7</sup>

«Coloro che Gesù loderà nel giorno del giudizio, forse non sono stati esperti di teologia, ma hanno messo in pratica i suoi princìpi. Mediante l’influsso dello Spirito Santo sono stati una benedizione per il loro prossimo. Perfino tra i pagani ci sono persone che coltivano uno spirito di benevolenza e aiutano i figli di Dio, a volte a rischio della loro stessa vita, ancora prima di aver avuto la possibilità di conoscere la sua Parola. Vi sono pagani che nella loro ignoranza adorano il Signore sebbene degli strumenti umani non abbiano mai trasmesso loro la conoscenza del suo messaggio, e saranno salvati. Se non conoscono la legge scritta di Dio, hanno udito la sua voce nella natura e l’hanno seguita. La loro condotta attesta che lo Spirito Santo ha toccato i loro cuori e testimonia che sono figli di Dio.

Quale sorpresa e quale gioia per questi uomini umili, fra le nazioni e fra i pagani, quando udranno dalle labbra del Salvatore queste parole: “In verità vi dico che in quanto l’avete fatto ad uno di questi miei minimi fratelli, l’avete fatto a me!”. Quanto sarà felice anche il Signore quando i suoi figli ascolteranno sorpresi e lieti le sue parole di lode!».<sup>8</sup>

«Dio non condannerà nessuno al giudizio perché abbia creduto onestamente a una menzogna o abbia coscienziosamente nutrito un errore; ma sarà perché ha trascurato le opportunità di familiarizzare con la verità. Gli scettici saranno condannati non perché erano scettici, ma perché non hanno approfittato dei mezzi che Dio aveva messo a loro disposizione per permettere loro di diventare cristiani».<sup>9</sup>

---

{"style": {"text": {"size": "sm"}}}
<sup>6</sup> Ellen G. White, _La speranza dell’uomo_, p. 33.

{"style": {"text": {"size": "sm"}}}
<sup>7</sup> White, _La speranza dell’uomo_, p. 169.

{"style": {"text": {"size": "sm"}}}
<sup>8</sup> White, _La speranza dell’uomo_, p.489.

{"style": {"text": {"size": "sm"}}}
<sup>9</sup> Ellen G. White, _Testimonies to Ministers and Gospel Workers_ (1923), 437.