---
title:  Reincarnazione o nuova nascita
date:   26/01/2026
---

### inGest

Nell’induismo, la reincarnazione è il ciclo di nascita, morte e rinascita. Gli induisti credono che l’anima (atman) è eterna e si muove attraverso questo ciclo, con ogni vita determinata dal karma: i risultati delle azioni passate. Mentre un buon karma migliora la propria condizione nella vita successiva, un cattivo karma può portare a una rinascita meno favorevole. L’obiettivo finale è ottenere il moksa, la liberazione dal ciclo, dove l’anima si unisce al brahman, l’essenza divina o la realtà suprema.

Diversamente dall’induismo, Gesù ha insegnato che le nostre opere o buon karma non possono infrangere il potere della morte; solo l’opera dello Spirito Santo ne spezza la potenza. In Giovanni 3 Nicodemo, un dottore religioso rispettato, si impegnò in una conversazione con Gesù, che introdusse il concetto di «nuova nascita» e sottolineò la profonda trasformazione spirituale necessaria per entrare nel regno di Dio. In Giovanni 3:3 Gesù disse: «In verità, in verità ti dico che se uno non è nato di nuovo, non può vedere il regno di Dio». Questa nuova nascita è essenziale perché porta nuova vita. Come afferma 2 Corinzi 5:17: «Se dunque uno è in Cristo, egli è una nuova creatura; le cose vecchie sono passate: ecco, tutte le cose sono diventate nuove». Questa nuova vita è segnata da nuovi desideri, nuove esperienze, nuove vittorie e un nuovo futuro.

Gesù disse a Nicodemo: «In verità, in verità ti dico che se uno non è nato d’acqua e di Spirito, non può entrare nel regno di Dio. Quello che è nato dalla carne è carne, e quello che è nato dallo Spirito è spirito» (Giovanni 3:5, 6). La nuova nascita è un’opera di Dio in cui lo Spirito Santo rigenera il cuore e ci rende ricettivi alla sua volontà.

Gesù spiegò che lo sforzo umano e i rituali religiosi non possono portare alla rinascita. Solo la potenza dello Spirito Santo può compiere questa trasformazione. Ma come si vive questa nuova nascita? Il processo di nuova nascita è una sottomissione continua e quotidiana allo Spirito Santo in cui gli permettiamo di riplasmare le nostre vite interiori, di alterare le convinzioni fondamentali e le motivazioni che guidano le nostre azioni. Il procedimento di Dio fa sì che il suo amore diventi profondamente radicato nel nostro cuore, fornendoci un’identità rinnovata, nuovi desideri e la capacità di compiere i suoi propositi nella nostra vita. Come dice Romani 8:11: «Se lo Spirito di colui che ha risuscitato Gesù dai morti abita in voi, colui che ha risuscitato Cristo dai morti vivificherà anche i vostri corpi mortali per mezzo del suo Spirito che abita in voi». Questa non è una reincarnazione in un’altra forma di vita, ma una nuova vita che possiamo sperimentare adesso.

### Domande da esplorare

`In quali aree della tua vita senti il bisogno di una trasformazione spirituale più profonda? In che modo lo Spirito Santo svolge un ruolo in quel processo?`

`Come puoi dare allo Spirito Santo più spazio per agire nella tua vita?`