---
title:  "Abbattere le barriere: il vangelo o il sistema delle caste"
date:   29/01/2026
---

### inVite

Nella Bhagavadgītā, Krishna insegna del dharma (dovere) e delinea i ruoli delle quattro varna (classi sociali): Brahmani (sacerdoti), Kshatriya (guerrieri), Vaishya (commercianti) e Shudra (lavoratori). Nel corso del tempo, questi insegnamenti sono stati interpretati come un’approvazione divina del sistema delle caste, assegnando a ogni persona dei ruoli specifici sulla base della sua nascita. Questo sistema ha plasmato la società indiana per secoli, creando una gerarchia sociale rigida dove la propria casta determina i propri doveri e opportunità.

Il sistema delle caste ha portato a problemi sociali importanti come discriminazione, esclusione e disuguaglianza. Chi fa parte delle caste inferiori, in particolare i Dalit (gli «intoccabili» che sono esclusi dal sistema di quattro caste elencato sopra), hanno affrontato grave discriminazione ed è stato negato loro accesso all’istruzione, all’impiego, a cure mediche e altre necessità di base. Nonostante gli sforzi per riformare legalmente la discriminazione basata sulle caste, gli effetti si sentono profondamente ancora oggi. Molti rimangono intrappolati nei ruoli in cui sono nati, non essendo in grado di elevarsi al di sopra della loro casta sociale.

Al contrario, gli insegnamenti e il ministero di Gesù erano radicalmente inclusivi, abbattendo le barriere sociali. Gesù interagiva con persone di ogni estrazione sociale, soprattutto con chi era emarginato o detestato dalla società. Egli trattava tutti con dignità, a prescindere dalla loro posizione sociale. Un esempio notevole del rispetto di Cristo per tutti si trova in Giovanni 4, quando Gesù Cristo parlò con la donna samaritana al pozzo. Nel farlo, attraversò le barriere di genere, religiose ed etniche, dimostrando che l’amore di Dio si estende a tutte le persone. Allo stesso modo, nella parabola del buon samaritano (Luca 10:25-37), Gesù sottolineò il fatto che l’amore per il proprio prossimo trascende le divisioni sociali, etniche e religiose. Il suo messaggio era chiaro: nel regno di Dio, tutti hanno uguale valore.

Anche Ellen G. White si oppose fortemente alle gerarchie sociali. Scrisse: «Ma Cristo venne proprio per abbattere ogni tipo di barriera. Venne per dimostrare che il dono del suo perdono e del suo amore non ha limiti come l’aria, la luce e la pioggia che rinfresca la terra».<sup>1</sup> La sorella White mette in evidenza il fatto che l’amore di Gesù è per tutte le persone, a prescindere dal loro contesto o condizione sociale. I cristiani sono chiamati a seguire l’esempio di Gesù, dimostrando i princìpi di uguaglianza e amore. Paolo confermò questa verità: «Non c’è qui né Giudeo né Greco; non c’è né schiavo né libero; non c’è né maschio né femmina; perché voi tutti siete uno in Cristo Gesù» (Galati 3:28). Questo versetto riflette il cuore del vangelo, che unisce le persone attraverso ogni divisione sociale ed etnica.

Apocalisse 14:6 descrive che il vangelo viene annunciato a «ogni nazione, tribù, lingua e popolo». Questo è il messaggio più antirazzista del mondo. Il vangelo sfida le gerarchie come il sistema delle caste e chiama i credenti a creare una comunità in cui ogni persona è apprezzata e amata, riflettendo la natura inclusiva del regno di Dio.

### Domande da considerare

`In che modo Gesù abbatteva le barriere sociali dei suoi tempi e quali lezioni possiamo imparare per la nostra vita oggi?`

`In che modo il vangelo ha abbattuto le barriere sociali nella tua vita?`

---

{"style": {"text": {"size": "sm"}}}
<sup>1</sup> _La via della guarigione_, p. 15.