---
title:  Una storia da raccontare
date:   19/02/2026
---

### inVite

Alvin Plantinga una volta disse: «Questa travolgente dimostrazione d’amore e misericordia [il sacrificio di Gesù] non è semplicemente la più grande storia che sia mai stata raccontata; è la più grande storia che si possa mai raccontare». Abbiamo una storia da raccontare!

Gesù disse: «Perché vi dico che molti profeti e re hanno desiderato vedere quello che voi vedete, e non l’hanno visto» (Luca 10:24). Per migliaia di anni, innumerevoli persone hanno desiderato il giorno in cui sarebbe arrivato il Messia promesso. Sia che si trattasse di persone ebree che si aggrappavano alle profezie, o di magi provenienti da terre lontane come la Persia, la speranza di un Redentore era viva nei loro cuori. Molti morirono prima di vedere il compimento di questa promessa, ma nel corso della storia, Dio fornì barlumi del Salvatore che sarebbe venuto.

Nel giardino dell’Eden, dopo la caduta dell’umanità, Dio fornì il primo barlume di speranza ad Adamo ed Eva: la promessa di una «progenie» che un giorno avrebbe schiacciato il capo del serpente (Genesi 3:15), simboleggiando la vittoria finale di Cristo sul peccato e sulla morte. Generazioni dopo, Abraamo assistette a un altro segno quando Dio provvide un montone impigliato in un cespuglio come sostituto per suo figlio Isacco (Genesi 22:13). Questo evento anticipava Gesù, il Sacrificio finale che avrebbe preso il nostro posto sulla croce.

Giacobbe, nel suo sogno, vide una scala che si estendeva tra il cielo e la terra, con gli angeli che salivano e scendevano (Genesi 28:12). Questa scala simboleggiava Cristo, il ponte tra Dio e l’umanità, che Gesù confermò in Giovanni 1:51.

Mosè vide un simbolo di salvezza quando Dio gli disse di alzare un serpente di bronzo su un’asta, così che tutti quelli che lo guardavano sarebbero stati guariti dai morsi dei serpenti velenosi (Numeri 21:8, 9). Gesù paragonò questo alla propria crocifissione, dove sarebbe stato alzato per guarire l’umanità dal peccato (Giovanni 3:14).

Gli israeliti videro Cristo prefigurato nel sistema del santuario. Ogni agnello sacrificale offerto nel tempio prefigurava l’Agnello di Dio che un giorno avrebbe tolto il peccato del mondo (Giovanni 1:29). L’agnello di Pasqua, il cui sangue salvò gli ebrei dalla morte in Egitto, simboleggiava anche il sangue di Cristo che ci salva dalla morte eterna.

Oggi viviamo nel compimento di quelle profezie antiche. Abbiamo la storia completa di Gesù: la sua venuta, il suo sacrificio e la sua resurrezione. Gesù è davvero «il desiderio di tutte le nazioni» (Aggeo 2:7, ND), Colui che è venuto per rivelarci il Padre (Giovanni 14:9). Egli è «Dio con noi» (Matteo 1:23). Non solo Dio per noi, dietro di noi, davanti a noi, ma con noi. Attraverso Gesù, Dio è con l’umanità.

Abbiamo una storia da raccontare!

### Domande da considerare

`In che modo riconoscere Gesù come «Dio con noi» influenza la tua vita quotidiana e la tua relazione con Dio?`

`Cosa vuol dire che Gesù è «il desiderio di tutte le nazioni»?`

---

{"style": {"text": {"size": "sm"}}}
<sup>9</sup> Alvin Plantinga, _Where the Conflict Really Lies: Science, Religion, and Naturalism_ (2011), 58, 59.