---
title:  La missione di Cristo
date:   20/02/2026
---

### inSight

«Conoscere Dio significa amarlo. Si doveva manifestare il suo carattere che è l’opposto di quello di Satana: un solo essere in tutto l’universo avrebbe potuto farlo. Solo colui che conosceva la profondità e l’altezza dell’amore di Dio avrebbe potuto farlo conoscere. Allora sull’oscura notte del mondo sarebbe sorto il Sole di giustizia. “Ma per voi che temete il mio nome si leverà il sole della giustizia, e la guarigione sarà nelle sue ali” (Malachia 4:2)».<sup>10</sup>

«Alla luce della vita del Salvatore si rivelano tutti i cuori: da quello del Creatore a quello del principe delle tenebre. Lo scopo di Satana è far credere agli uomini che Dio è un tiranno, che esige tutto senza concedere nulla, che richiede l’ubbidienza dalle sue creature unicamente per la sua gloria, senza curarsi affatto del loro bene. Ma il dono del Cristo fa conoscere i veri sentimenti del Padre. Dio ha nei nostri riguardi “pensieri di pace e non di male” (Geremia 29:11). Se il suo odio per il peccato è forte come la morte, l’amore per il peccatore è più forte della morte stessa. Dopo aver iniziato l’opera della redenzione, egli sarà pronto a donare tutto quanto ha di più caro per portarla a compimento... tutti i tesori del cielo vengono riversati sui redenti. Dopo aver radunato tutte le ricchezze del cielo e impiegato tutti i mezzi della sua potenza infinita, Dio rimette ogni dono nelle mani del Cristo perché li trasmetta all’uomo per convincerlo che non esiste un amore più grande del suo e che soltanto contraccambiando questo amore si può trovare la vera felicità».<sup>11</sup>

«In tutti i tempi, filosofi e pensatori hanno formulato delle teorie per soddisfare l’animo umano. Ogni popolo pagano ha avuto i suoi grandi maestri e i suoi sistemi religiosi per offrire agli uomini una salvezza diversa da quella del Cristo, per distogliere l’attenzione degli uomini da Dio e per sostituire, nei loro cuori, la fiducia con la paura. Lo scopo di quei sistemi è togliere a Dio ciò che gli appartiene per diritto di creazione e redenzione. Quei falsi maestri impoveriscono gli uomini. Milioni di esseri umani sono oppressi da false religioni, schiavi di un timore servile e di una stolta indifferenza, mentre faticano come bestie da soma prive, nel presente, di speranza, gioia e aspirazioni, e sopraffatte da una vaga inquietudine per il futuro. Solo il Vangelo della grazia di Dio può elevare lo spirito. La contemplazione dell’amore di Dio, manifestato attraverso suo Figlio, riesce più di ogni altra cosa a toccare il cuore e a ridestare le forze spirituali».<sup>12</sup>

---

{"style": {"text": {"size": "sm"}}}
<sup>10</sup> Ellen G. White, _La speranza dell’uomo_, p. 10.

{"style": {"text": {"size": "sm"}}}
<sup>11</sup> White, _La speranza dell’uomo_, p. 32.

{"style": {"text": {"size": "sm"}}}
<sup>12</sup> White, _La speranza dell’uomo_, pp. 363, 634.