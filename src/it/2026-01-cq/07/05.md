---
title:  Un sacrificio necessario
date:   12/02/2026
---

### inVite

I musulmani spesso trovano difficile il concetto cristiano dell’espiazione perché è significativamente diverso dagli insegnamenti islamici. Nell’islam, Allah concede il perdono in diretta risposta al ravvedimento sincero del peccatore, la sua preghiera e le sue buone azioni. Non c’è bisogno di un mediatore o di un sacrificio. La Sura Al-Zumar 39:53 sottolinea la misericordia di Dio: «Di’: “O Miei servi, che avete ecceduto contro voi stessi, non disperate della misericordia di Allah. Allah perdona tutti i peccati. In verità Egli è il Perdonatore, il Misericordioso”». Tuttavia, la Bibbia insegna che il peccato non è semplicemente un errore o una regola infranta, ma una violazione relazionale e morale contro Dio. Il peccato crea un debito, non solo in senso legale ma anche in senso relazionale. La nostra disubbidienza frattura la relazione con il nostro Creatore. Romani 6:23 dice: «perché il salario del peccato è la morte». Il peccato porta sia alla morte spirituale che a quella fisica: alla separazione eterna da Dio, e questo debito non può essere semplicemente trascurato senza compromettere la giustizia e la santità di Dio. I musulmani potrebbero fare fatica a comprendere il costo del perdono perché l’islam non mette in evidenza la peccaminosità dell’umanità come fa il cristianesimo. L’islam insegna che gli esseri umani sono deboli ma capaci di pentimento e correzione.

Da un punto di vista cristiano, il peccato provoca una frattura relazionale che richiede qualcosa in più del semplice perdono; richiede purificazione e una restituzione per riparare il danno causato dalla violazione della legge morale di Dio. Isaia 59:2 dice: «ma le vostre iniquità vi hanno separato dal vostro Dio; i vostri peccati gli hanno fatto nascondere la faccia da voi». Questa separazione da Dio è il motivo per cui è necessaria l’espiazione per ripristinare la relazione spezzata e per riparare la rottura.

L’espiazione di Dio è completa. Include sia il perdono che la purificazione dal peccato. Tuttavia, l’espiazione viene fornita a un costo terribile. Se Dio dovesse perdonare senza affrontare il debito morale, la sua giustizia sarebbe compromessa. Affinché siano difese sia la giustizia che la misericordia, è necessario un sacrificio. La comprensione biblica è che Gesù, essendo sia pienamente Dio sia pienamente umano, prese questo debito su di sé e pagò la pena del peccato con la sua morte sulla croce. Ebrei sottolinea che non c’era metodo più semplice con cui Dio potesse offrire il perdono al peccatore, perché «senza spargimento di sangue non c’è perdono» «Ebrei 9:22). Questo versetto dimostra che il perdono ha un prezzo molto alto, un prezzo che Dio stesso ha pagato per noi. Sapendo questo, la croce diventa l’espressione suprema sia della giustizia di Dio verso il peccato e il male sia della sua misericordia verso il peccatore.

### Domande da considerare

`In che modo credere in un perdono costoso influisce sulla tua opinione della grazia?`

`Il fatto che Dio abbia offerto se stesso come sacrificio che impatto ha sulla tua opinione del suo carattere?`