---
title:  La potenza della resurrezione
date:   27/02/2026
---

### inSight

«Gli angeli di Satana furono costretti a fuggire davanti alla luce splendente e penetrante degli angeli di Dio, e manifestando la loro amarezza al loro capo dissero che la loro vittima era stata portata via con la violenza, e colui che avevano così tanto odiato era stato risuscitato dai morti. Satana e i suoi seguaci avevano esultato quando il loro potere sull’uomo caduto aveva provocato la morte del Signore della vita. Ma il loro trionfo infernale durò ben poco: Gesù uscì dalla tomba come un grande conquistatore e Satana si rese conto che sarebbe morto e il suo regno sarebbe passato a colui che ne aveva veramente diritto. Si lamentò e si infuriò, ma nonostante tutti i suoi sforzi Gesù non fu sconfitto. Al contrario offrì all’uomo la via della salvezza, e chiunque l’avesse seguita sarebbe stato salvato».<sup>4</sup>

«Le teste chine si sollevino, gli occhi si aprano per contemplarlo, e le orecchie odano la sua voce: “Andate presto a dire a’ suoi discepoli: Egli è risuscitato da’ morti” (Matteo 28:7). Dite loro di non guardare la tomba di Giuseppe, chiusa con una grande pietra e suggellata con il sigillo romano. Il Cristo non è più là. Non guardino il sepolcro vuoto. Non piangano come derelitti e disperati. Gesù vive; e poiché vive, anche noi vivremo».<sup>5</sup>

«Sul sepolcro aperto di Giuseppe, Gesù aveva proclamato trionfalmente: “Io son la risurrezione e la vita” (Giovanni 11:25). Solo Dio poteva pronunciare quelle parole... Solo colui che è uno con Dio poteva dire di avere in sé la vita e la facoltà di deporla e riprenderla. Nella sua divinità, il Cristo possedeva la potenza di infrangere i legami della morte».<sup>6</sup>

«La voce che esclamò sulla croce: “È compiuto!”, fu udita anche dai morti. Attraversò i muri del sepolcro e invitò coloro che dormivano ad alzarsi. Lo stesso avverrà quando la voce del Cristo si farà udire dal cielo. Quella voce penetrerà nei sepolcri, li spalancherà, e i morti in Cristo risusciteranno. Al momento della risurrezione del Salvatore si aprirono solo poche tombe; ma al suo ritorno, tutti i giusti morti ascolteranno la sua voce e usciranno per una vita gloriosa e immortale. La stessa potenza che ha risuscitato il Cristo dai morti farà risuscitare la sua chiesa, la glorificherà con lui al di sopra di ogni principato, di ogni potestà e di ogni nome che si può nominare non solo in questa vita, ma anche in quella futura».<sup>7</sup>

---

{"style": {"text": {"size": "sm"}}}
<sup>4</sup> Ellen G. White, _Primi scritti_, pp. 171, 172.

{"style": {"text": {"size": "sm"}}}
<sup>5</sup> Ellen G. White, _La speranza dell’uomo_, p. 609.

{"style": {"text": {"size": "sm"}}}
<sup>6</sup> White, _La speranza dell’uomo_, pp. 602, 603.

{"style": {"text": {"size": "sm"}}}
<sup>7</sup> White, _La speranza dell’uomo_, p. 604.