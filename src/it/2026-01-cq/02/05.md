---
title:  Fallimento del vangelo?
date:   08/01/2026
---

### inVite

Ellen G. White offre un’analisi importante sul perché il messaggio di Paolo abbia trovato successo limitato tra gli ateniesi in Atti 17. Spiega che era principalmente a causa della superbia per quanto riguardava l’intelletto e la saggezza umana che dominava la società ateniese: «I sapienti del mondo che vengono a Cristo come dei poveri e perduti peccatori riceveranno la sapienza che conduce alla salvezza; ma coloro che pur essendo uomini dotti, esaltano la propria sapienza, falliranno e non saranno in grado di ricevere la luce e la conoscenza che Dio solo può dare».<sup>4</sup> Paolo, mentre incontrava gli epicurei e gli stoici, capiva la difficoltà di presentare il vangelo a persone che si consideravano intellettualmente superiori. Si avvicinò a loro con tatto e umiltà, riconoscendo la loro religiosità ma rivelando il loro bisogno dell’unico vero Dio. Nonostante i suoi sforzi, pochi accettarono il messaggio. «Quando sentirono parlare di risurrezione dei morti, alcuni se ne beffavano; e altri dicevano: “Su questo ti ascolteremo un’altra volta”. Così Paolo uscì di mezzo a loro. Ma alcuni si unirono a lui e credettero; tra i quali anche Dionisio l’areopagita, una donna chiamata Damaris e altri con loro» (Atti 17:32-34).

Anche se il ministero di Paolo ad Atene non produsse un grande numero di convertiti, i suoi sforzi non furono vani. Tutti i credenti affronteranno persone che rifiutano il vangelo. Possiamo tracciare un parallelo tra l’esperienza di Paolo e quella di Gesù, che a sua volta incontrò il rifiuto, in particolare da parte di chi si considerava saggio nelle cose del mondo. Queste due serie di esperienze servono per ricordare che il successo nel condividere il vangelo non si misura sempre in numeri o popolarità.

Ci saranno sempre alcuni che rifiutano il vangelo, ma dobbiamo fare tutto il possibile per garantire che prima di prendere quella decisione essi capiscano cosa stanno rifiutando. Inoltre anche se affronteremo dei rifiuti, non dobbiamo essere scoraggiati. Agli occhi di Dio anche una sola persona è di immenso valore. Gesù spesso attraversava terre e mari per raggiungere una sola persona. Una persona salvata è una vittoria che ha importanza eterna, e nessuno sforzo è sprecato quando viene fatto per Cristo. Alla fine, siamo chiamati a perseverare nel condividere il vangelo, anche quando i risultati sembrano insignificanti. Come Paolo rimase fedele ad Atene nonostante le sfide, anche noi dobbiamo continuare a diffondere la luce della verità, confidando che Dio raggiungerà coloro i cui cuori sono aperti. Agli occhi del cielo, il valore di una persona vale tutti i nostri sforzi.

### Domande da considerare

`Come puoi mantenere l’incoraggiamento in campi difficili (ad esempio all’università, nel posto di lavoro, in situazioni familiari difficili)?`

`Conosci qualcuno che si sta impegnando per condividere il vangelo? Cosa potresti fare per incoraggiare questa persona?`

---

{"style": {"text": {"size": "sm"}}}
<sup>4</sup> Ellen G. White, _Gli uomini che vinsero un impero_, p. 149.