---
title:  Paolo l’apologeta
date:   05/01/2026
---

### inGest

In Atti 17 Paolo ci offre una lezione magistrale di apologetica. Ecco quattro cose che possiamo imparare dal suo esempio:

**Abbi consapevolezza culturale.** Paolo iniziò riconoscendo la devozione religiosa degli ateniesi. Non attaccò e non ignorò la loro fede. Invece usò l’altare a un dio sconosciuto come ponte per presentare loro il vero Dio (v.23). Questo mostra l’importanza di trovare un punto d’incontro quando condividiamo la nostra fede. L’approccio di Paolo ci ricorda di rispettare e comprendere la concezione che gli altri hanno del mondo, partendo da quello che le persone già sanno o credono.

_Da ricordare:_ Quando parli della fede, inizia comprendendo il punto di vista degli altri e usalo per costruire un legame.

**Annuncia la grandezza di Dio.** Poi Paolo sottolineò la grandezza di Dio. Dichiarò che Dio è il creatore di tutto e che non vive in templi costruiti da mani umane (v. 24). Questa era una sfida diretta all’idea degli ateniesi che gli dèi erano limitati ai templi o alle statue. Paolo stava dicendo: «Il Dio che servo non è limitato. Egli è il Signore di tutta la creazione».

_Da ricordare:_ Mostra la sovranità di Dio. Egli non è debole o limitato; è il Creatore e il Signore dell’universo.

**Rendi il messaggio personale.** Paolo poi rese il messaggio personale e rilevante. Citò i loro poeti, affermando che Dio non è lontano da ciascuno di noi: «in lui viviamo, ci muoviamo e siamo» (v.28). Nel fare questo, Paolo stabilì un legame personale con i suoi ascoltatori, mostrando che conoscere Dio non è solo un esercizio intellettuale; è una relazione.

_Da ricordare:_ Non presentare Dio come un’idea astratta. Fai capire che Dio desidera una relazione personale con ogni persona.

**Presenta il vangelo completo con coraggio.** Paolo non si tirava indietro dagli aspetti più complicati del vangelo. Chiamava le persone a ravvedersi e annunciava con coraggio la resurrezione di Gesù (vv. 30, 31) anche se era controversa. Paolo ci ha mostrato che non possiamo edulcorare il messaggio. Dobbiamo presentare il vangelo completo, incluso il bisogno di ravvedersi e la speranza della vita eterna.

_Da ricordare:_ Non saltare le parti difficili del vangelo. La gente deve sapere del ravvedimento e della resurrezione.

A prescindere dalla religione o dalla concezione del mondo con cui stiamo interagendo, l’esempio di Paolo è rilevante e merita di essere studiato. Il suo metodo mostra che condividere il vangelo significa stabilire una relazione, rispettare e presentare coraggiosamente la verità completa.

### Domande da esplorare

`Come puoi incorporare consapevolezza culturale, profondità teologica e rilevanza personale quando condividi la tua fede con gli altri?`

`Fai il nome di una figura di riferimento nella tua vita che esemplifica al meglio come condividere il vangelo in maniera convincente. Cosa puoi imparare da questa persona?`