---
title:  Come studiare la Bibbia
date:   06/03/2026
---

### inSight

«La Bibbia richiede attenta riflessione e studio profondo fatto con spirito di preghiera. Non basta leggere rapidamente, in modo superficiale. Mentre alcuni passi sono così chiari che è impossibile fraintenderli, altri sono piuttosto complessi ed esigono uno studio più attento e paziente. Simile al prezioso metallo nascosto nelle viscere della terra, le preziose gemme della verità vanno cercate con cura e immagazzinate nella mente in vista di un uso futuro. Tutti devono esercitare la loro mente indagando costantemente per scoprire l’oro del cielo così come ricercano quello terreno!

Quando lei approfondirà le Scritture con il desiderio sincero di scoprire la verità, Dio invierà il suo Spirito nel suo cuore e illuminerà la sua mente con la sua Parola. La Bibbia è l’interprete di se stessa: un passo spiega l’altro. Confrontando quei passi che si riferiscono allo stesso argomento, lei noterà bellezza e armonia come non aveva neppure lontanamente immaginato. Non v’è altro libro che, come la Bibbia, fortifichi, elevi e nobiliti la mente. Questo studio assicura nuove forze allo spirito che viene messo in contatto con soggetti che richiedono profonda riflessione e si sente attratto a pregare Dio per poter comprendere le verità rivelate».<sup>10</sup>

«Nello studio quotidiano il metodo del “versetto per versetto” è spesso molto utile. Chi studia, prenda un versetto e vi concentri il pensiero, per scoprire il concetto che Dio vi ha posto proprio per lui o per lei. In seguito, mediti sul pensiero in questione fino a che non sia diventato suo. Un singolo versetto, studiato così fino a quando il suo significato diventi chiaro, ha più valore perfino di una lettura accurata di molti capitoli, fatta però senza uno scopo preciso e dalla quale non deriva perciò alcuna istruzione positiva».<sup>11</sup>

«Siamo molto grati di avere una parola profetica certa, affinché nessuno di noi sia ingannato. Sappiamo che attualmente ci sono eresie e favole nel nostro mondo e vogliamo sapere qual è la verità. Dobbiamo condurre personalmente una ricerca accurata per poter ottenere questa conoscenza. Non possiamo farlo con una semplice lettura delle Scritture, ma dobbiamo mettere a confronto i brani. Dobbiamo studiare le Scritture da soli, affinché non siamo sviati; e mentre molti potrebbero essere sviati perché ci sono molte dottrine diverse nel nostro mondo, c’è una sola verità... Dobbiamo conoscere personalmente le Scritture, affinché possiamo comprendere la vera ragione della speranza che è in noi».<sup>12</sup>

---

{"style": {"text": {"size": "sm"}}}
<sup>10</sup> Ellen G. White, _I tesori delle testimonianze_ 1, p. 384.

{"style": {"text": {"size": "sm"}}}
<sup>11</sup> Ellen G. White, _Princìpi di educazione cristiana_, p. 111.

{"style": {"text": {"size": "sm"}}}
<sup>12</sup> Ellen G. White, _The Review and Herald_, 3 aprile 1888.