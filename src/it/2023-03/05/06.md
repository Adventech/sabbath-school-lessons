---
title:  La chiesa, un tempio santo
date:   27/07/2023
---

`Quali immagini usa Paolo in Efesini 2:11-22 per rilevare l’unità tra Ebrei e stranieri nella chiesa?`

Rivedendo Efesini 2, ci ricordiamo che i versetti da 1 a 10 ci spiegano che viviamo in solidarietà con Cristo, mentre quelli che vanno da 11 a 22 ci parlano della convivenza in solidarietà con gli altri perché parte della sua chiesa. La morte di Gesù produce vantaggi in senso verticale, generando la nostra relazione con Dio (2:1-10), e in quello verticale, cementificando quelle con gli altri (vv. 11-22). Gesù, per mezzo della croce, abbatte tutto quello che divide i credenti stranieri da quelli ebrei, compreso l’uso improprio della legge, strumentale ai fini di ampliare quel divario (vv. 11-18). Edifica inoltre un nuovo straordinario tempio composto da credenti.

Gli stranieri, un tempo esclusi dall’adorazione nel luogo sacro del tempio, ora si uniscono agli Ebrei e diventano insieme nuovo tempio. Diventiamo tutti parte della chiesa di Dio, «un tempio santo nel Signore» (vv. 19-22) con il privilegio di vivere in solidarietà con Gesù e gli altri fratelli e sorelle in Cristo.

`Che rapporto esiste tra la metafora della chiesa come tempio in Efesini 2:19-22 e i passi a seguire? 1 Corinzi 3:9-17; 2 Corinzi 6:14-7:1; 1 Pietro 2:4-8.`

Paolo utilizza questa metafora come immagine cruciale raffigurante la piena inclusione degli stranieri nella chiesa. Un tempo esclusi dall’adorazione nella “Corte d’Israele” che si trovava nel tempio, oggi non solo è consentito loro accedervi (Ef 2:18) ma diventano essi stessi materiale edilizio per l’edificazione di un nuovo tempio destinato a diventare «dimora a Dio per mezzo dello Spirito» (v. 22).

Gli autori neotestamentari usano la metafora del tempio per visualizzare la santità della chiesa, il ruolo di Dio nella sua fondazione e nella sua crescita e la solidarietà dei credenti all’interno della chiesa stessa. La metafora viene impiegata congiuntamente al linguaggio biologico (Ef 2:21, dove è scritto letteralmente che il tempio “cresce”) e il processo edificativo viene spesso rimarcato, («voi pure entrate a far parte dell’edificio» v. 22); la chiesa non è un’immagine statica, ma è in grado di riconoscere la propria identità in quanto «tempio del Dio vivente» (2 Co 6:16).