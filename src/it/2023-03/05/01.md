---
title:  Espiazione orizzontale, la croce e la chiesa
date:   22/07/2023
---

### Letture
Efesini 2:11-22; Romani 3:31; 7:12; Isaia 52:7; 57:19; Giovanni 14:27; 1 Corinzi 3:9-17

> <p></p>
> «Ma ora, in Cristo Gesù, voi che allora eravate lontani siete stati avvicinati mediante il sangue di Cristo. Lui, infatti, è la nostra pace; lui che dei due popoli ne ha fatto uno solo e ha abbattuto il muro di separazione abolendo nel suo corpo terreno la causa dell’inimicizia» Efesini 2:13,14

Tu sei un “Gentile”, un Greco che ha conosciuto il tesoro del Dio degli Ebrei. In realtà, hai abbandonato l’adorazione di tante divinità e abbracciato l’unico vero Dio. Mentre percorri il cammino costellato da splendidi cortili e colonne scanalate del tempio di Gerusalemme, i suoni dell’adorazione suscitano la tua lode. Proprio in quel momento, però, ecco pararsi davanti a te una barriera di pietra alta più di un metro dove si leggono queste parole incise in greco e latino: «Nessuno straniero può oltrepassare la barriera e il recinto intorno al tempio. Chiunque sarà colto nell’atto di farlo dovrà prendersela solo con se stesso per le conseguenze letali». In quel momento ti senti tagliato fuori, isolato e separato.

In Efesini 2:11-22, Paolo ritiene che la croce di Cristo ribalti tutto, abbattendo barriere e muri simili. La croce, in senso verticale, dissolve l’isolamento, riconciliando gli esseri umani con Dio, mentre in senso orizzontale ci riconcilia gli uni con gli altri. La croce spazza via l’inimicizia e porta la pace tra Ebrei e stranieri, rendendoli «un solo uomo nuovo» (v. 15). Tutti insieme, essi diventano un nuovo tempio, una «dimora a Dio per mezzo dello Spirito» (v. 22).

Che cosa vuol dire per noi questa verità?