---
title:  Approfondimento
date:   28/07/2023
---

Leggere con attenzione il seguente preambolo alle domande sottoelencate per la discussione.

All’interno di quale contesto specifico Paolo scrive Efesini 2:11-22, descrivendo i travolgenti effetti della croce sulle relazioni umane? Egli pensa ai rapporti tra credenti stranieri ed Ebrei che insieme formano l’assemblea della chiesa. Ci tiene che comprendano e vivano la loro condizione riconciliata alla luce del fatto di essere membri della famiglia del Signore (2:19). Tuttavia, nel contesto dell’intera lettera, Paolo dimostra uno scopo più ampio ed elevato: il grandioso e definitivo piano divino che mira a unire ogni cosa in Cristo (1:9,10); l’obiettivo riguarda «ogni famiglia nei cieli e sulla terra» (3:15). Da sottolineare come l’unità dei membri all’interno della chiesa tema specifico trattato in Efesini 2:11-22 abbia un obiettivo più ampio che Paolo svelerà in Efesini 3:10: «affinché i principati e le potenze nei luoghi celesti conoscano oggi, per mezzo della chiesa, la infinitamente varia sapienza di Dio».

Attualizzando l’unità della chiesa che Cristo ha conquistato sulla croce, i credenti sono chiamati a comunicare che il piano finale di Dio per unire ogni cosa in Cristo è in via di completamento. Le loro relazioni riconciliate rimandano al piano divino per un universo unito in Cristo. Ha dunque senso considerare Efesini 2:11-22 come un contenitore di princìpi biblici che riguardano un argomento di attuale importanza: i rapporti tra gruppi o etnie.

**Domande per la condivisione**

`Quali princìpi biblici che riguardano le relazioni tra etnie diverse troviamo in Efesini 2:11-22? In che modo questi passi ci offrono un approccio distintivo e centrato su Cristo rispetto alla modalità di relazione che deve contraddistinguere i membri di differente provenienza etnica?`

`Considerato il piano di Dio per il futuro dell’umanità (Ef 1:9,10; 2:11-22), quanto è importante che la chiesa sia capace di gestire le questioni e i conflitti al proprio interno come anche quelli tra le etnie?`

`Quali problematiche scottanti tra diversi gruppi etnici, che spesso tendiamo a nascondere o ignorare, sono presenti nella tua comunità? In che modo la tua chiesa locale può giocare un ruolo positivo nell’attualizzare l’azione unificatrice che Cristo ha già conseguito sulla croce? Quale potrebbe essere il tuo contributo a tutto ciò?`