---
title:  Riconciliazione, il dono di Dio dalla croce
date:   24/07/2023
---

> <p></p>
> «Lui, infatti, è la nostra pace; lui che dei due popoli ne ha fatto uno solo e ha abbattuto il muro di separazione... per riconciliarli tutti e due con Dio in un corpo unico mediante la sua croce» (Ef 2:14-16).

`In che modo Paolo parla della croce e dell’impatto dell’opera svolta da Cristo in questi passi della Lettera agli Efesini? Come sintetizzeresti tale opera e la sua azione in grado di trasformare le nostre relazioni (Ef 1:7,8; 4:32; 2:13,14,16; 5:2,25)?`

Nel contesto del passaggio di questa settimana (Ef 2:11-22), la croce produce tre grandi vantaggi per i credenti: 1. Gli stranieri, che erano lontani da Dio e dal suo popolo, sono «stati avvicinati» (v. 13) a entrambi e sono diventati figli e figlie di Dio, ma anche fratelli e sorelle dei credenti ebrei (v. 19); 2. La «separazione» (dal greco echthran, «inimicizia», la cui radice è ecthros, «nemico») tra credenti ebrei e stranieri viene fatta «morire» (v. 16). La croce di Cristo scardina quello che sembrava essere uno stato di separazione e conflitto permanente e che vedeva le due parti acerrime nemiche (v. 17); 3. Al posto della separazione subentra la riconciliazione. Scopo di Cristo è quello di «riconciliarli tutti e due con Dio in un corpo unico mediante la sua croce» (v. 16; cfr. Cl 1:19-22).

A cosa somiglia la riconciliazione? Come ci si sente da riconciliati? Immaginiamo uno stato di grave frattura tra una madre e una figlia, consolidatosi nel corso degli anni, e ipotizziamo che questo rancore si dissolva grazie a un’ondata di grazia e perdono e alla conseguente riunione tra le due. Ecco che cos’è la riconciliazione; la si sperimenta nel momento in cui un membro di chiesa accantona tutte le questioni che lo dividono da un altro e lo riconosce come fratello amato o sorella amata, che a sua volta accetta quell’offerta. La riconciliazione non è un termine legale o meccanico, ma un processo interpersonale che celebra la riparazione di relazioni interrotte. Paolo osa immaginare che l’opera potente di Cristo sulla croce abbia un impatto sulle relazioni, non solo quelle che riguardano gli individui, ma anche gruppi interi. Immagina che essa invada le nostre vite e distrugga le divisioni, dissolvendo i litigi e rinnovando la comunione e la comprensione reciproche.

`Come pensi di applicare i princìpi appena esposti per riconciliarti con qualcun altro?`