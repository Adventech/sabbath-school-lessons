---
title:  Avvicinati in Cristo
date:   23/07/2023
---

`Confrontiamo Efesini 2:1-3, dove Paolo parla del passato “Gentile” dei lettori, con i versetti 11 e12. Su cosa pone l’accento nella sua nuova considerazione riguardante il loro passato?`

Gli stranieri diventati nuovi credenti in Cristo e membri del suo «corpo», la chiesa, un tempo erano completamente separati da Israele e dalla salvezza offerta da Dio. Paolo reputa importante che essi ricordino (2:11) quel passato in cui erano «senza Cristo», l’Unto, il Messia di Israele. Erano «esclusi dalla cittadinanza di Israele ed estranei ai patti della promessa», ignari di quelle che Dio aveva offerto lungo il corso della storia della salvezza. L’isolamento da Israele e dall’offerta di salvezza significava che un tempo erano «senza speranza e senza Dio nel mondo» (v. 12).

Inoltre, quel passato li vedeva invischiati in una tremenda rivalità con gli stessi Ebrei. Paolo propone un esempio di quest’odio radicato facendo riferimento a un suo sintomo, l’insulto. Gli Ebrei parlavano degli stranieri con derisione definendoli «gli incirconcisi», questi ultimi, a loro volta, esibivano un medesimo disprezzo parlando dei «circoncisi» (v. 11).

Il versetto 13, tuttavia, indica che adesso le cose sono radicalmente cambiate: «Ma ora, in Cristo Gesù, voi che allora eravate lontani siete stati avvicinati mediante il sangue di Cristo». Quando Paolo, riferendosi agli stranieri, scrive che «allora eravate lontani», prende in prestito una citazione tratta da Isaia 57:19: «“Pace, pace a chi è lontano e a chi è vicino”, dice il SIGNORE, “io lo guarirò!”» (Ef 2:17,18). In Cristo e grazie alla sua croce, gli stranieri sono stati fatti avvicinare a tutto ciò da cui erano separati: Dio, la speranza e i loro fratelli e sorelle ebrei. Ecco la straordinaria buona notizia implicita nelle parole dell’apostolo: la croce di Cristo può colmare la profonda spaccatura tra Ebrei e stranieri, e questo significa che anche ogni nostra contesa e divisione può essere risolta lì. Una bella notizia che invita a riconsiderare le divisioni presenti nella nostra vita e nella chiesa e a contare sulla potenza della croce per superarle.

`Da quale condizione Gesù ti ha salvato? Perché per te potrebbe essere importante ricordare dov’eri quando egli ti ha trovato e dove potresti essere se non lo avesse fatto?`