---
title:  «Risvegliati, o tu che dormi»
date:   22/08/2023
---

`Leggere Efesini 5:11-14. Qual è il possente monito lanciato da Paolo e come si applica alla nostra attuale condizione?`

Per comprendere Efesini 5:11-14 è utile osservare che Paolo ribadisce più volte due sollecitazioni, alternandole tra loro:

1\. Praticare uno stile di vita che renda onore a Dio in quanto «figli della luce» (Ef 5:8; cfr. vv. 1,2,4,9-11,13,14);

2\. Rimanere alla larga dall’immoralità sessuale, ovvero da uno stile di vita diametralmente contrapposto a Dio, partecipando alle «opere infruttuose delle tenebre» (Ef 5:11; cfr. vv. 3,4,5-8,12).

Per capire Efesini 5:11 possiamo scavare nelle sollecitazioni parallele dei versetti da 8 a 10. I credenti sono chiamati a essere, di fronte a chi invece non crede, «luce nel Signore» e «figli della luce» (v. 8). Il punto centrale è che tutto deve essere visibile agli altri, per chiarire loro che «il frutto della luce consiste in tutto ciò che è bontà, giustizia e verità» (v. 9). Paolo sta quindi promuovendo una strategia che miri a rivelare la bontà divina. I credenti devono smascherare le infruttuose opere delle tenebre mostrando la corretta alternativa, affinché tutti possano vedere.

Nel frattempo, possiamo considerare il linguaggio poetico e stimolante dei versetti 13 e 14 un’audace affermazione dell’autore, secondo cui mostrando «il frutto della luce» possiamo condurre le persone del mondo alla fede in Cristo: «Ma tutte le cose, quando sono denunciate dalla luce, diventano manifeste; poiché tutto ciò che è manifesto, è luce» (vv. 13,14). Quando uno stile di vita decadente viene esposto alla luce, le persone potranno vedere e capire con i propri occhi cosa sia il loro modo di comportarsi («diventano manifeste») e cosa determini: un futuro senza speranza e l’ira (vv. 5,6), vivendo così l’esperienza della trasformazione dal buio alla luce («poiché tutto ciò che è manifesto, è luce»), quella stessa trasformazione che i lettori dell’epistola agli Efesini hanno vissuto (v. 8).

Che dire del poema o inno citato in Efesini 5:14, che richiama un linguaggio associato alla risurrezione dei defunti alla fine dei tempi (cfr. 2:1,5), per sollevare uno squillante appello a svegliarsi dal sonno spirituale e vivere la presenza trasformatrice di Cristo? Dal momento che Isaia 60:1-3 (da cui Paolo sembra trarre ispirazione) è rivolto al popolo di Israele, questo inno/poema di Efesini 5:14b deve essere considerato una potente chiamata diretta ai cristiani affinché si riapproprino del loro ruolo di missionari, rifrattori della luce di Cristo in un mondo oscurato dalle tenebre (cfr. Fl 2:14-16; Mt 5:16).

`Qual è quello stile di vita che può smascherare le opere delle tenebre?`