---
title:  «Ma piuttosto abbondi il ringraziamento»
date:   20/08/2023
---

`In che modo, secondo Paolo, i credenti devono essere «imitatori di Dio»? Efesini 5:1,2.`

Paolo sollecita i credenti di Efeso a camminare nell’amore, e si tratta di un appello importante rispetto a questa sezione (leggi Ef 5:8,15). Questo «camminare nell’amore» (v. 2) deve essere modellato sulla falsariga dell’amore che Cristo prova per noi (cfr. 4:32), che ha trovato espressione nel suo sacrificio espiatorio. Paolo stabilisce quattro verità circa quel sacrificio:

1\. È motivato tanto dall’amore di Dio Padre (5:1), quanto da quello di Cristo stesso (v. 2);

2\. È sostitutivo, perché Cristo muore al posto nostro. Non è una vittima passiva, ma ha scelto di donarsi per noi;

3\. In linea con il simbolismo del servizio presso il santuario, la morte di Cristo è anche un sacrificio, fatto per Dio;

4\. Il sacrificio è accettato dal Padre in quanto «odore soave» (5:2; cfr. Es 29:18; Le 2:9; Fl 4:18).

Efesini 5:3-5 introduce poi una sezione in cui si esprime preoccupazione per l’etica sessuale. I giovani convertiti a Efeso rischiano di capovolgere la loro chiamata cristiana e di essere attratti nuovamente da comportamenti sessuali che priverebbero di efficacia la loro testimonianza cristiana (cfr. 1 Co 5:1-11; 2 Co 6:12-21).

Da un lato, il mondo greco-romano del primo secolo manifestava una corruzione e una depravazione descritte da altre parti del Nuovo Testamento (1 Co 6:9; Ga 5:19; Ef 4:17-19; Cl 3:5). Per esempio, i festini organizzati dai ricchi erano regolarmente teatro di quei comportamenti che Paolo denuncia in Efesini 5:3-14: ubriachezza, linguaggio volgare, oscenità, divertimento scabroso. Oltre a ciò, i centri urbani garantivano anonimato e permissivismo che incoraggiava le abitudini sessuali immorali.

Dall’altro lato, tanti in quel contesto vivevano in maniera virtuosa e si spendevano per difendere la pura moralità. Quando il Nuovo Testamento fornisce liste di cose corrotte o irreprensibili e codici domestici (p.es., Ef 5:21-6:9, Cl 3:18-4:1), gli autori fanno rimbalzare tematiche tipiche del più ampio mondo greco-romano. Questo mondo, allo stesso tempo corrotto e virtuoso, ci aiuta a comprendere le esortazioni di Paolo che invitava a evitare comportamenti immorali praticati dagli stranieri, a essere circospetti e guadagnarsi così una buona reputazione tra gli estranei.

`Le parole di Paolo sulle abitudini sessuali le ritieni applicabili alla realtà contemporanea?`