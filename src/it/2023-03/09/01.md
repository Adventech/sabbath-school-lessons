---
title:  Vivere saggiamente
date:   19/08/2023
---

### Letture
Efesini 5:1-20; 1 Corinzi 5:1-11; Apocalisse 16:1-16; Colossesi 4:5; Proverbi 20:1; 23:29-35; Atti 16:25

> <p></p>
> «Guardate dunque con diligenza a come vi comportate; non da stolti, ma da saggi; ricuperando il tempo perché i giorni sono malvagi. Perciò non siate disavveduti, ma intendete bene quale sia la volontà del Signore» Efesini 5:15-17

In Gran Bretagna, non molto tempo fa, durante un’asta fu battuta una brocca di cristallo. Il battitore d’asta la definì «caraffa di chiaretto francese del diciannovesimo secolo», attribuendole un valore presunto di 200 euro. Due offerenti particolarmente perspicaci riconobbero subito in quell’oggetto una caraffa islamica estremamente rara. Il suo vero valore stimato? Circa 6,5 milioni di euro. Cosa consentì a uno di loro di fare un simile affare? Sapeva qualcosa di cui il battitore era all’oscuro: il vero valore della caraffa. Paolo, in Efesini 5:1-20, mette a confronto le cose a cui pagani e credenti attribuivano valore. I primi consideravano tesori della vita i racconti piccanti (Ef 5:4), le feste per ubriacarsi (v. 18) e il sesso dissoluto (vv. 3,5). I credenti, invece, sapevano che stava per giungere il giorno della valutazione finale, in cui sarebbe stato rivelato a tutti il vero valore di tutte le cose (5:5,6). Lungi dal piazzare un’offerta sui bagordi e l’ubriachezza, avevano care, tra l’altro, «tutto ciò che è bontà, giustizia e verità» (v. 9) in Cristo. Paolo li incoraggia ad accaparrarsi il grande affare che hanno trovato in Gesù, mentre vivono sulla soglia dell’eternità (vv.15-17).