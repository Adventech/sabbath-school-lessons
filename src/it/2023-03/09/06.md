---
title:  Adorazione ricolma di Spirito
date:   24/08/2023
---

`In Efesini 5:18-20, Paolo immagina i cristiani riuniti per adorare. Cosa fanno in questo frangente?`

Nel suo ragionamento finale (5:1-20), Paolo sollecita i credenti ad astenersi dal vino che annebbia la mente e a sperimentare invece tutti insieme la presenza e la potenza dello Spirito Santo. Paolo interdice l’ubriachezza (probabilmente ricorrendo a una citazione tratta da Proverbi 23:31 nella versione greca dell’Antico Testamento), lasciando intendere che pensa alle ingiunzioni contrarie all’uso dell’alcol presenti nella letteratura sapienziale (Pr 20:1; 23:29-35). Le cose cattive che avvengono sull’onda dell’ubriachezza comprendono il linguaggio volgare e sessualmente esplicito, l’insensatezza, l’immoralità e l’idolatria (Ef 5:3-14). Caratteristiche da sostituire con l’adorazione di Dio riflessiva e ispirata dallo Spirito. La sollecitazione di Paolo a essere ricolmi di Spirito è una chiave fondamentale, modificata da una serie di verbi in Efesini 5:19-21 («parlare», «cantando inni e cantici spirituali», «ringraziando», «sottomettendosi»).

Paolo applica collettivamente l’esortazione a essere ricolmi di spirito (v. 18), immaginando i credenti riuniti nell’adorazione divina ispirata dallo Spirito, quell’adorazione che alimenta l’unità (Ef 4) e che si contrappone all’adorazione e al comportamento egocentrico pagano (5:1-18). In questo schizzo dell’adorazione cristiana delle origini, domina la lode musicale. È stato detto che la chiesa è nata con il canto e questo passaggio, unitamente a Colossesi 3:16, lo conferma al meglio (cfr. At 16:25; Gm 5:13). Nell’adorazione c’è un elemento «orizzontale», perché con il canto i membri di chiesa si parlano gli uni con gli altri (Ef 5:19). Tuttavia, l’oggetto specifico della lode musicale è il Signore, ovvero come indicato al v. 20, «il Signore Gesù Cristo».

Il ringraziamento di Efesini 5:20 deve essere offerto a «Dio Padre, nel nome del Signore nostro Gesù Cristo». Nell’espressione «cantici spirituali», l’aggettivo «spirituale» (dal greco pneumatikos) sottolinea il ruolo assunto dallo Spirito Santo nell’adorazione, perché quel vocabolo individua dei canti ispirati o ricolmi di Spirito Santo. Lo schizzo proposto da Paolo, relativo all’adorazione della chiesa cristiana delle origini, ritrae quindi tutti e tre i componenti della Trinità impegnati in una partecipazione attiva.

`Come servirsi della musica per migliorare la nostra adorazione?`