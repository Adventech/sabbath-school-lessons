---
title:  Non lasciarsi sfuggire l’affare
date:   23/08/2023
---

Paolo termina Efesini 5:1-20 con due gruppi di esortazioni, uno contenuto nei vv. da 15 a 17, l’altro in quelli da 18 a 20, a completare una sezione dedicata alla purezza sessuale. Il primo gruppo comincia così: «Guardate dunque con diligenza a come vi comportate; non da stolti, ma da saggi» (v. 15), concetto ribadito al v. 17: «non agite con leggerezza, ma cercate di ben capire quale sia la volontà del Signore». Nel mezzo, un appello a fare un buon uso del tempo (v. 16).

`Qual è la differenza tra chi vive da saggio e non da stolto? Cosa vuol dire «recuperando il tempo»?`

Paolo, nella sua lettera, ha usato ripetutamente la metafora classica dell’Antico Testamento, dove «camminare» sta per modo di vivere (Ef 2:2,10; 4:1,17; 5:2,8). Ora la utilizza per incoraggiare il discepolato deliberato. Così come si deve fare attenzione quando si percorre una strada buia o accidentata, allo stesso modo i credenti dovrebbero guardare «con diligenza a come» comportarsi (5:15). Poiché questo versetto trova un parallelismo con il 17, possiamo cogliere in quei passaggi la definizione di cosa voglia dire «vivere da saggi». La saggezza non la si trova dentro di noi, dobbiamo guardare oltre per cercare di «capire quale sia la volontà del Signore» (v. 17). Paolo incoraggia il discepolato convinto attingendo a un’immagine pittoresca. Nella frase «recuperando il tempo» (v. 16), usa il verbo exagorazō (cfr. Cl 4:5). Tipico del linguaggio mercantile, significa «non lasciarsi sfuggire l’affare» mentre attendiamo il ritorno di Cristo. «Tempo» viene dal greco kairos, che indica un momento di opportunità. Il «tempo» fino alla fine è un periodo promettente da impiegare al meglio. Ma è anche impegnativo, perché «i giorni sono malvagi» (Ef 5:16; cfr. 6:13; Ga 1:4) e perché «l’andazzo di questo mondo» è dominato dal «principe della potenza dell’aria» (Ef 2:2).

Essi, in quanto credenti, guardano al ritorno di Cristo e vivono in un tempo difficile, che Paolo assimila a un mercato pericoloso ma gratificante. Nella gestione del tempo, dovranno dimostrare di essere vigili come lo sono i cacciatori di affari che partecipano a una vendita lampo di grandi occasioni. Anche se non abbiamo la capacità di acquistare la salvezza, l’immagine è comunque adatta: approfittare tempestivamente di ciò che ci viene offerto in Cristo.