---
title:  Comportarsi da figli della luce
date:   21/08/2023
---

Scrive Paolo: «Nessuno vi seduca con vani ragionamenti; infatti è per queste cose che l’ira di Dio viene sugli uomini ribelli» (Ef 5:6).

Paolo ha identificato chi pecca in svariati modi senza alcun cenno di pentimento, definendolo «fornicatore o impuro o avaro» (v. 5). La sua è una valutazione molto franca: quelli che sono in Cristo e destinati a far parte del suo regno futuro non devono comportarsi come chi non ha alcuna eredità. Si preoccupa degli effetti che possono provocare le «parole sciocche»; i credenti potrebbero essere ingannati, tramite un modo di parlare volgare, a pensare che il peccato sessuale non sia più tanto grave; addirittura potrebbero lasciarsi trascinare essi stessi in quella spirale. Se il rischio si concretizzasse, avverte Paolo, andrebbero incontro «all’ira di Dio» che «viene sui figli ribelli» (v. 6). L’espressione «ira di Dio» è interessante. Quella che viene definita «ira» o rabbia di Dio suggerisce una contrapposizione con il normale e volubile atteggiamento umano (cfr. 4:31). Quell’ira è la giusta reazione di un Dio giusto, da lungo tempo sofferente, contro l’ostinata devozione al male, e non una reazione incontrollabile e vulcanica davanti a qualche infrazione di portata minore.

Inoltre, quando si cita l’ira divina, il più delle volte lo si fa nel contesto di moniti biblici relativi all’imminente giudizio di Dio (Ap 6:12-17; 16:1-16; 19:11-16). Egli ci avverte che quel giudizio sta per essere pronunciato, come atto di grazia, dal momento che gli esseri umani sono «per natura figli d’ira» (Ef 2:3), soggetti a quel giudizio.

`Per quale motivo Paolo sollecita i credenti a non diventare «compagni» e a non «partecipare» alle opere dei peccatori (Ef 5:7-10)?`

«Comportatevi come figli della luce» (5:8), «esaminando che cosa sia gradito al Signore» (v. 10). Il pagano ricerca il piacere attraverso «impurità o avarizia» (v. 3). L’obiettivo del credente è radicalmente diverso: non compiacere se stesso, ma piacere a Dio (cfr. Ro 12:1; 2 Co 5:9; Eb 13:21, dove viene usata sempre la parola greca euarestos, «compiacere»). Il credente prova a riflettere l’atteggiamento altruistico di Cristo («camminate nell’amore come anche Cristo vi ha amati e ha dato se stesso per noi», Ef 5:2).

`Quali sono alcune parole «sciocche» dalle quali diffidare particolarmente in questo nostro tempo?`