---
title:  Scudo, elmo e spada
date:   20/09/2023
---

`Quando e come i credenti che combattono nel gran conflitto sono chiamati a usare scudo, elmo e spada (Ef 6:16,17)?`

Lo scudo di cui parla l’apostolo è quello grande e rettangolare usato dai legionari romani. Fatto di legno e coperto di pelle, i bordi curvavano verso l’interno per proteggere dagli attacchi laterali. Se gli scudi venivano immersi nell’acqua erano in grado di estinguere le fiamme dei dardi infuocati, frecce che venivano ricoperte di pece e poi incendiate. La descrizione di Paolo relativa allo «scudo della fede» riprende il simbolismo di questo elemento nell’Antico Testamento, dove rappresentava Dio che protegge il suo popolo (Ge 15:1; Sl 3:3). Prendere «lo scudo della fede» (Ef 6:16) vuol dire gettarsi nella battaglia cosmica confidando in Dio, che combatte a beneficio dei credenti (v. 10), fornisce l’armamentario più evoluto (vv. 11,13) e assicura il successo. L’elmo romano era invece di ferro oppure di bronzo.

Alla cavità che proteggeva la testa veniva aggiunta una copertura sul retro per tutelare il collo, dei paraorecchie, una cresta sulla fronte e una piastra a cerniera per coprire le gote. Considerata la funzione protettiva essenziale dell’elmo, l’«elmo della salvezza» (v. 17) è il simbolo della salvezza presente che i credenti sperimentano in solidarietà con il Cristo risorto, asceso e sedutosi in cielo sul trono (2:6-10). Indossare l’«elmo della salvezza» significa esorcizzare la paura delle forze spirituali e confidare invece nella potenza suprema di Cristo (cfr. Ef 1:15-23; 2:1-10).

L’elemento finale dell’armatura è «la spada dello Spirito, che è la parola di Dio» (6:17), in riferimento alla corta spada a due tagli, arma tipica dei soldati romani. La tattica consueta di battaglia prevedeva il lancio di due giavellotti (Paolo non li menziona), poi si sguainava la spada e c’era l’attacco con un affondo deciso. La spada dei credenti è la «spada dello Spirito» nel senso che è questi a fornirla, un’arma definita «parola di Dio». Paolo fa un passo avanti come fosse un generale e invoca la chiamata alle armi, pronunciando promesse di speranza e vittoria provenienti dal divino comandante in capo. Queste promesse sono nominate in Efesini 6:10-20, e fanno della parola di Dio l’arma invincibile nella battaglia contro il male. La «parola di Dio» si riferisce quindi alle promesse del vangelo che troviamo nella Bibbia.

`Anche se molte immagini dell’ambiente militare non ci risultano gradite, perché ci aiutano a capire la realtà del gran conflitto?`