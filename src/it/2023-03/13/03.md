---
title:  Cintura e corazza
date:   18/09/2023
---

`Secondo Paolo, in che modo i credenti cominciano a prepararsi per il combattimento contro il male (Ef 6:14; cfr. 1 P 4:1; 5:8; Ro 8:37-39)?`

Paolo avverte cha sarà un combattimento intenso (Ef 6:13) e così prepara i lettori al suo appello finale: rimanete saldi (il quarto, cfr. vv.11,13) con una dettagliata chiamata alle armi (vv. 14-17). L’autore dice «prendete la verità per cintura» (cfr. Is 11:5). In antichità, i capi a vestibilità ampia dovevano essere stretti alla vita prima di andare in battaglia o di lavorare (cfr. Lu 12:35,37; 17:8). Paolo immagina il credente indossare un’armatura come avrebbe fatto un legionario romano, partendo dunque dal cinturone militare in cuoio, con la fibbia decorata. Dalla fibbia partivano una serie di cinturini di pelle coperti da dischi di metallo, che andavano a formare un «grembiule» indossato come distintivo di rango per creare un effetto visivo. La sua funzione essenziale era quella di fare aderire il vestiario e tenere al loro posto gli altri oggetti.

La verità non appartiene al credente, è un dono di Dio (cfr. la salvezza in Ef 2:8). Non deve però rimanere astratta, come si trattasse di un bene distante senza alcun impatto trasformatore nella nostra vita. I credenti sono invitati a «indossare» la verità di Dio, per utilizzare e sperimentare questo dono divino. Non la possiedono, ma essa li conosce e li protegge.

Paolo stimola quindi i credenti a indossare «la corazza della giustizia» (cfr. 1 Te 5:8). Come la cintura della verità, anch’essa ha origine divina, facendo parte dell’armatura di Yahweh nel ruolo di guerriero divino (Is 59:17). L’armatura, indossata dai soldati al tempo di Paolo, era fatta di cotta di maglia, di piccole scaglie di bronzo o ferro sovrapposte, oppure da strisce di ferro sovrapposte e fissate. Quest’armatura, o corazza, proteggeva gli organi vitali dai colpi e dagli affondi del nemico. I credenti, per analogia, sono invitati a sperimentare la protezione spirituale garantita dal dono della giustizia di Dio. Nella Lettera agli Efesini, Paolo associa la giustizia alla santità, alla bontà e alla verità (4:24; 5:9), ritenendola come la qualità che consente di trattare bene e giustamente gli altri, in particolare i membri di chiesa.

`Hai avuto modo di provare personalmente che bontà, santità e verità possono essere una protezione?`