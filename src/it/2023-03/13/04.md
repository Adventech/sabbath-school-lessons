---
title:  Calzature, la chiesa annuncia la pace
date:   19/09/2023
---

Un soldato romano che si preparava alla battaglia metteva ai piedi un paio di robusti sandali militari. Una suola multistrato chiodata lo aiutava a mantenere la posizione e a «restare in piedi» (Ef 6:13). Paolo illustra questo tipo di calzatura attingendo al linguaggio di Isaia 52:7, che celebra il momento in cui un messaggero annuncia che la battaglia di Yahweh in favore del suo popolo è stata vinta (vv. 8-10) e che ora regna la pace: «Quanto sono belli, sui monti, i piedi del messaggero di buone notizie, che annuncia la pace» (v. 7).

`Paolo cita per otto volte il termine pace nella Lettera agli Efesini. Perché allora ricorre a una metafora militare così dettagliata se è tanto sensibile alla pace (Ef 1:2; 2:14,15,17; 4:3; 6:15,23)?`

Paolo celebra la pace come opera di Cristo, «nostra pace», colui che predica pace «a voi che eravate lontani e la pace a quelli che erano vicini» (2:1417), unendo Ebrei e stranieri in un «uomo nuovo» (v. 15). Mantenendo vivo il racconto evangelico del salvataggio di Cristo e della sua azione di pace, celebrandone la vittoria passata e guardando al grido di trionfo futuro, i credenti indossano le calzature e si preparano al combattimento. Come il messaggero di Isaia 52:7, diventano messaggeri a loro volta, proclamando il trionfo di Cristo e la sua pace.

Paolo, tuttavia, non vuole che s’interpreti la sua chiamata alle armi come un appello a un’azione militare contro i nostri nemici. Per questo sottolinea che i credenti proclamano il «vangelo della pace» (Ef 6:15). E non vuole nemmeno che i credenti siano aggressivi nei rapporti con gli altri, perché ha appena dato rilevanza all’unità, al modo di parlare edificante e alla dolcezza (4:25-5:2). La chiesa deve annunciare la pace ricorrendo all’arsenale delle virtù (umiltà, pazienza, perdono, ecc.) e delle pratiche cristiane (preghiera, adorazione). Questo modo di agire è strategico e annuncia il grandioso disegno divino per unire ogni cosa in Cristo (1:9,10).

`«Dio ci invita a indossare l’armatura. Non vogliamo mettere quella di Saul, ma quella di Dio. Poi potremo dedicarci all’opera che ci attende con cuori pieni della tenerezza, compassione e amore tipici di Cristo» Ellen G. White, Australasian Union Conference Record, 29 luglio 1899. In che modo queste parole ci aiutano a capire il senso delle metafore militari usate da Paolo?`