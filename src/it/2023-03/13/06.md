---
title:  La preghiera sul campo di battaglia
date:   21/09/2023
---

A conclusione della sua esortazione, Paolo sollecita i credenti, nella veste di soldati, a partecipare alla preghiera cruciale e continua «per tutti i santi» (Ef 6:18) e per lui stesso, ambasciatore incarcerato (vv. 19,20). Quest’appello può essere considerato l’estensione della metafora militare, perché nell’antichità rivolgersi a Dio (o alle divinità) in preghiera era un’abitudine comune sul campo di battaglia. Per citare un esempio biblico: a seguito dell’esortazione alla battaglia da parte di Iaaziel, Giosafat indica a «tutto Giuda e agli abitanti di Gerusalemme» di inginocchiarsi «davanti al SIGNORE» e di adorarlo (2 Cr 20:18). La preghiera non è il settimo elemento dell’armatura, ma una parte integrante dell’esortazione alla battaglia che Paolo fa e della metafora militare.

Nella prima delle due preghiere d’intercessione, l’apostolo chiede ai destinatari di partecipare con la preghiera fervente, urgente e perseverante «per tutti i santi» (Ef 6:18). Se la chiesa vuole sconfiggere le forze del male deve convincersi di dipendere da Dio mediante la preghiera ispirata dallo Spirito. La seconda richiesta riguarda se stesso: «e anche per me» (v. 19). Chiede di avere la possibilità da Dio di pronunciare il giusto messaggio, «che mi sia dato di parlare», di farlo nella maniera migliore, «con franchezza» e trattando quello che è il tema per eccellenza, «il mistero del vangelo». Quest’ultima frase si riferisce a quello che potremmo chiamare «il segreto svelato» dell’intervento di Dio in Cristo per redimere gli stranieri insieme agli Ebrei (3:1-13), creando «un solo uomo nuovo» (2:11-22), indizio del piano complessivo, che prevede di «unire ogni cosa in Cristo» (1:10).

`Leggere nel Nuovo Testamento i seguenti appelli alla preghiera. Quale ti ispira maggiormente (Lu 18:1-8; Fl 4:6; Cl 4:2; 1 Te 5:16-18)?`

Perché i credenti vengono così spesso sollecitati a una preghiera fervente e perseverante? La metafora militare di Paolo suggerisce due possibili risposte:

1. La minaccia del combattimento spirituale contro uno schieramento composto da avversari soprannaturali è terribile e reale;
2. Le promesse di forza e vittoria vengono illustrate con il ricorso a immagini tratte dal mondo militare (6:10-17).

La preghiera fervente e perseverante ci offre l’opportunità di ascoltare attentamente quelle promesse, di celebrarle e di ringraziare Dio per le risorse provenienti dalla sua grazia.