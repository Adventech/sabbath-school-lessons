---
title:  Il gran conflitto nelle lettere di Paolo
date:   12/09/2023
---

`Leggere Romani 13:11-14; 1 Tessalonicesi 5:6-8 e 2 Corinzi 10:3-6. Che analogie presentano questi brani con Efesini 6:10-20? Secondo te, per quale motivo Paolo ricorre a questo tipo di metafora?`

Nelle sue lettere, Paolo usa frequentemente linguaggi e immagini tratte dall’ambiente bellico, invitando i credenti a imitare un comportamento militare esemplare. Se Efesini 6:10-20 rappresenta il più lungo concentrato di questa casistica, il linguaggio bellico si rivela essere una delle chiavi principali per comprendere la storia del vangelo. Avendo sconfitto alla croce «principati e potenze» (Cl 2:15), Cristo in cielo fa fruttare gli esiti di quella vittoria dalla sua nuova posizione di Signore sopra tutte le potenze (Fl 2:9-11). Arruolando i suoi seguaci come combattenti nella guerra cosmica, Gesù guida gli eserciti della luce verso il grandioso giorno della vittoria (1 Co 15:54-58; 2 Te 2:8; Ro 16:20). Mettendo insieme l’uso del simbolismo militare da parte di Paolo, vediamo che egli interpreta il conflitto tra bene e male come «una guerra cosmica di lunga durata: battaglie simili a una marea che sale e scende tra due eserciti che si fronteggiano nel corso della storia fino alla vittoria di una delle due nel confronto decisivo» Peter W. Macky, St. Paul’s Cosmic War Myth: A Military Version of the Gospel, Peter Lang Publishing, Inc., New York, 1998, p. 1.

Il tema ricorrente del conflitto cosmico è solo una parte dell’impianto di Efesini. Nella sua chiamata alle armi (Ef 6:10-20), Paolo riunisce elementi di tale conflitto che ha già utilizzato: il rafforzamento dei credenti con «immensa potenza» (1:18-20; 3:16,20); la vittoria di Cristo e il suo insediamento in cielo (1:20,23); i credenti che diventano esercito risorto e che un tempo erano morti, ma ora sono resi più forti dalla loro identità con Cristo e sono dunque in grado di combattere contro il loro precedente, oscuro padrone (2:1-10); il ruolo della chiesa nel rivelare ai principati e alle potenze la loro sorte imminente (3:10); il ricorso al Salmo 68:18 per descrivere Cristo, il guerriero divino e trionfatore (4:7-11); l’appello ai credenti perché siano rinnovati e rivestano l’uomo nuovo (4:20-24). Una volta invitati a indossare la «completa armatura di Dio» significa che siamo preparati a comprendere il ruolo centrale del conflitto cosmico ma, anche, che il nostro obiettivo è quello di restare saldi nella certezza di essere partecipi alla vittoria definitiva di Cristo.

`In che modo hai sperimentato la realtà del conflitto cosmico, ma anche quella vittoria che è possibile reclamare in Gesù? Perché comprenderlo diventa fondamentale per la nostra speranza e la nostra esperienza?`