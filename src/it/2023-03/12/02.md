---
title:  Il linguaggio della battaglia
date:   10/09/2023
---

`Leggere la parte finale del brano in Efesini 6:10-20. Cosa significa per noi, combattenti nel gran conflitto, il grido di battaglia di Paolo?`

Paolo termina la Lettera agli Efesini con una chiamata alla lotta, stimolando i credenti a schierarsi nella guerra che vede la chiesa impegnata contro il male. Comincia con un’esortazione complessiva: «fortificatevi nel Signore» (v. 10), che ribadisce al versetto successivo, «rivestitevi della completa armatura di Dio» (v. 11). Giustifica un simile appello specificando lo scopo (riuscire a rimanere saldi contro le insidie di Satana) e offrendo una ragione logica: la battaglia è contro le potenti forze spirituali del male (v. 12). Poi, reitera in modo dettagliato questa chiamata alle armi. I credenti devono rivestirsi «della completa armatura di Dio» perché possano resistere in battaglia (v. 13), e indossare la cintura, la corazza, le calzature, l’elmo e la spada (vv. 14-17). Paolo li invita a fare quello che potevano fare i soldati sugli antichi campi di battaglia: pregare (vv. 18-20).

Rievocando le esortazioni o i discorsi fatti alla vigilia della battaglia nell’Antico Testamento, Paolo parla di missione della chiesa in termini di conflitto militare e di armi. Lo dice con chiarezza nella sua prima ingiunzione generale: «fortificatevi nel Signore e nella forza della sua potenza» (v. 10). Nell’Antico Testamento (cfr. De 20:2-4; Gc 7:15-18; 2 Cr 20:13-20; 32:68; Ne 4:14,19,20) gli appelli al combattimento sottolineavano l’idea che il successo di Israele non dipendesse dalla superiorità del loro armamentario o da un esercito che per numero sovrastava quelli nemici. La vittoria era piuttosto il frutto della presenza e della potenza di Dio. La chiave del successo non era nella fiducia che riponevano in loro stessi ma nella potenza divina e nella sua assistenza. Paolo fa ampio ricorso a questi tempi per sollecitare i credenti a:

1. Essere attivi nel perseguire la missione della chiesa;
2. Essere vigili rispetto alle realtà invisibili che condizionano la loro vita e la testimonianza;
3. Essere consapevoli del fatto che l’assistenza divina è determinante per il successo;
4. Avere ben presente l’importanza dell’unità e della collaborazione tra credenti.

`Il monito di Paolo, secondo cui non combattiamo contro uomini ma contro nemici soprannaturali, cosa ci svela in merito alla nostra unica possibilità di vittoria?`