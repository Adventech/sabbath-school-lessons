---
title:  Lottare contro le forze del male
date:   14/09/2023
---

`Quale ritieni fosse il proposito di Paolo nell’elencare una varietà di titoli, riferendosi alle forze spirituali malvagie di cui parla in Efesini 1:21; 3:10 e 6:10-20?`

Paolo parla del «nostro combattimento» (Ef 6:12), citando un termine greco usato per la competizione tra lottatori (palē). Dato che la lotta era considerata un’eccellente preparazione alla battaglia, siamo in presenza di una descrizione adeguata del combattimento corpo a corpo che si materializza quando gli eserciti si scontrano. Paolo sta enfatizzando la realtà del combattimento che i credenti ingaggiano da vicino contro le forze del male. Ecco come le definisce:

Efesini 1:21 | Efesini 3:10 | Efesini 6:12 |
| --- | --- | --- |
| ogni principato | principati | principati |
| autorità | potenze | potenze |
| potenza | | dominatori di questo mondo di tenebre |
| signoria | | forze spirituali malvagie che sono nei luoghi celesti |
| ogni altro nome | | |

Nella sua ampia trattazione Paolo conferma che tutte le forze malvagie e soprannaturali sono sottomesse a Cristo (1:21). Tuttavia, vale per ogni battaglia, non è mai saggio sottovalutare le forze del lato opposto. Paolo ci avverte che non ci stiamo scontrando contro nemici umani, ma «forze spirituali della malvagità, che sono nei luoghi celesti» (6:12), condotte da un generale insidioso, il diavolo (v. 11). Comunque, anche se occorre restare vigili nei confronti di questi nemici potenti, non dobbiamo lasciarci deprimere da esse. Dio è accanto a noi nel combattimento (v. 10) e ci ha dotati del migliore armamento possibile, la sua completa armatura, l’armatura divina (v. 11; cfr. Is 59:15-17). Ha messo a nostra disposizione la sua verità, giustizia, pace, fede, salvezza e Spirito Santo (Ef 6:13-17). Con Dio che ci precede e forniti da capo a piedi dell’armatura che ci ha provvisto, non potremo perdere (Ro 16:20; 1 Co 15:23,24; 2 Te 2:8).

`Queste forze del male soprannaturali ci soggiogherebbero se le combattessimo con le nostre forze. Perché occorre aggrapparsi a Gesù, che non solo è più potente di esse ma le ha già sconfitte?`