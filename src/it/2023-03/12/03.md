---
title:  Trovare la forza in Cristo
date:   11/09/2023
---

Paolo termina la lettera con un accorato appello al combattimento, che unisce temi e concetti importanti per la lettera nel suo complesso. Inizia annunciando l’argomento della conclusione, rilasciato con un tono che riecheggia il grido di un comandante in battaglia: «Del resto, fortificatevi nel Signore e nella forza della sua potenza» (Ef 6:10). Il resto del brano (vv. 11-20) illustra e vaglia questo vasto tema.

`Rileggere Efesini 6:10-20. In che misura la realtà del gran conflitto è centrale rispetto alla tesi di Paolo? Perché è importante avere sempre presente questa realtà nel nostro cammino quotidiano con Dio?`

Paolo identifica Cristo quale sorgente della forza dei credenti con la frase «nel Signore e nella forza della sua potenza» (6:10) dal momento che «Signore» è riferito a Cristo, come accade spesso nell’epistola (2:21; 4:1,17; 5:8; 6:1,21). «La forza della chiesa risiede nell’onnipotenza del suo Signore risorto, il capitano della sua battaglia» G.G. Findlay, The Epistle to the Ephesians, Ray Long & Richard R. Smith, New York, 1931, p. 398.

Al versetto 10, l’apostolo usa una ripetizione ricorrendo ai sinonimi «forza» e «potenza» per rimarcare la sua argomentazione: la forza che la chiesa è chiamata a esibire non è insita nei credenti ma è derivata. Proviene dal Signore, da Cristo. Paolo sintetizza un tema importante della sua epistola, la potenza di Dio condivisa con i credenti (Ef 1:19-22; 2:4-6; 3:16,17). La forza per affrontare qualsiasi conflitto presente e futuro deve essere trovata nella solidarietà dei credenti con Cristo risorto e asceso. Se l’esortazione iniziale annuncia che è Cristo a provvedere attivamente perché i credenti ottengano forza (6:10), tutti e tre i membri della Trinità sono impegnati a fortificarli in vista del combattimento spirituale contro il male. Dio (il Padre) rende disponibile la sua «completa armatura» (vv. 11,13; cfr. Is 59:17). In precedenza, Paolo ha parlato dello Spirito come attore protagonista nel fortificare i credenti, quando invoca Dio affinché «vi dia, secondo le ricchezze della sua gloria, di essere potentemente fortificati, mediante lo Spirito suo, nell’uomo interiore» (3:16). In questo caso è lo Spirito a sollevare la spada, «la spada dello Spirito, che è la parola di Dio» (6:17). E ancora, i credenti sono invitati a pregare «in ogni tempo, per mezzo dello Spirito» (v. 18). Paolo vuole che i suoi lettori comprendano l’impegno totale della Trinità nel dotarli dell’equipaggiamento necessario al combattimento contro queste forze malvagie.