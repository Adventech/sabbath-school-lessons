---
title:  Pregare e ringraziare
date:   09/07/2023
---

Motivato dalla notizia secondo cui i credenti di Efeso prosperano nella fede in Cristo e nell’amore gli uni per gli altri (informazione condivisa probabilmente da Tichico, Ef 6:21,22), Paolo vuole far sapere che prega per loro.

`Metti a confronto le due preghiere di Efesini 1:15-23 e 3:14-21. Quali temi analoghi emergono da entrambe?`

A volte, quando preghiamo, usiamo un tono dolente, lamentandoci di questo o di quel problema. Le parole di Paolo nella Lettera agli Efesini ci dimostrano che la madrelingua della preghiera è il ringraziamento. Mettiamo insieme tutte le benedizioni elargite da Dio e ringraziamolo per questo. Cerchiamo di percepire Dio che agisce in circostanze complicate, dimostrandogli riconoscenza per la sua presenza che trasforma la nostra vita. Celebrando la grazia e la potenza di Cristo innalzato (Ef 1:20-23), lo ringraziamo per aver benedetto quanti sono all’interno della nostra sfera d’influenza. Ecco il segreto che rende davvero unica la preghiera: essa è la chiave della lode e del ringraziamento.

Inoltre Paolo dice: «non smetto mai di rendere grazie per voi, ricordandovi nelle mie preghiere» (Ef 1:16; leggi anche Fl 1:3,4; 1 Te 1:2; 5:16-18).

Cosa vuol dire «non cessate mai di pregare» (1 Te 5:17)? Non significa certo rimanere costantemente inginocchiati in preghiera davanti a Dio! Piuttosto, ci fa capire che, benedetti dallo Spirito di Dio, la nostra vita scorre ed è segnata da un cuore aperto alla presenza e alla potenza divina, e trova sempre spunti per ringraziarlo. «Non cessate mai di pregare» significa essere pronti ad analizzare le varie situazioni che la vita ci pone in presenza di Dio, ricercare il suo consiglio proprio quando attraversiamo i tumulti tipici dell’esistenza umana. Significa non estraniarsi da lui ma fare l’esatto opposto: essere sempre pronti a seguire la sua guida.

Troppo spesso consideriamo la preghiera una finezza, una funzione aggiuntiva al discepolato, da esercitare quando è opportuno. Paolo ci illustra una visione diversa: prende con molta serietà il compito di pregare per i credenti di Efeso e nel farlo rende grazie per loro (1:16; cfr. 1:3-14), ma allo stesso tempo intercede per essi (1:17-23; cfr. 3:14-21). Egli considera la preghiera una missione centrale, se non la missione centrale della fede cristiana. Questi versetti rappresentano un commosso appello a pregare, un invito fatto a ciascuno di noi affinché esaminiamo il nostro «ministero di preghiera» alla luce della dedizione dimostrata da Paolo in tal senso.

`Perché è importante ringraziare il Signore per i motivi che conosciamo?`