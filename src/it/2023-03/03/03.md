---
title:  Sperimentare le intuizioni provenienti dallo Spirito Santo
date:   10/07/2023
---

> <p></p>
> «Non smetto mai di rendere grazie per voi, ricordandovi nelle mie preghiere, affinché il Dio del nostro Signore Gesù Cristo, il Padre della gloria, vi dia uno spirito di sapienza e di rivelazione perché possiate conoscerlo pienamente» (Ef 1:16,17).

A proposito delle sue preghiere, Paolo riporta una richiesta fondamentale inoltrata al trono di Dio: ha già constatato come lo Spirito Santo sia entrato nella vita dei credenti al tempo della loro conversione (1:13,14). Adesso l’apostolo prega perché lo Spirito elargisca una fresca benedizione, utile per ottenere le necessarie intuizioni spirituali che favoriranno una conoscenza più profonda di Gesù («perché possiate conoscerlo pienamente»).

`Paolo prega perché lo Spirito Santo doni ai credenti intuizioni particolari. Su quali tre temi (Ef 1:17-19)?`

Quando prega perché gli Efesini ricevano illuminazioni per conoscere «a quale speranza vi ha chiamati» (v. 18), chiede che siano vigili rispetto alle azioni passate già intraprese da Dio per la loro salvezza (1:3-9,11-13) e in vista del glorioso futuro che li attende (1:10,14).

Quando domanda in preghiera la luce sulla «ricchezza della gloria della sua eredità che vi riserva tra i santi» (v. 18), richiama l’idea tipica dell’Antico Testamento in base alla quale i credenti rappresentano l’eredità di Dio (De 9:29; 32:9; Za 2:12; cfr. Ef 1:11). Paolo auspica che gli Efesini siano consapevoli non solo di possedere l’eredità di Dio, ma di essere essi stessi eredità, per comprendere a fondo quanto valgano agli occhi del Signore.

Quando Paolo chiede illuminazione circa «l’immensità della sua potenza» (1:19), immagina che lo Spirito Santo accompagni la comprensione dell’immensità della potenza di Dio e la attualizzi nella loro esperienza. L’apostolo, in tutte queste invocazioni, desidera che i credenti sperimentino di persona quello che è stato loro donato in Gesù.

`Come si può sperimentare al meglio «l’immensità della sua potenza»? Cosa può voler dire nella vita quotidiana?`