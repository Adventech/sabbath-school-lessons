---
title:  Cristo al di sopra di ogni potere
date:   12/07/2023
---

Paolo ha celebrato l’esaltazione di Gesù, che adesso siede accanto al Padre sul trono dell’universo. Avendo definito la posizione di Cristo in relazione a quella del Padre, seduto «alla propria destra nei luoghi celesti» (Ef 1:20), l’apostolo si concentra sul rapporto tra Gesù e le «potenze». Nel ruolo di coreggente insieme al Padre, egli è «al di sopra» di tutte loro (v. 21).

`Paolo parla di potenze maligne in Efesini 1:21; 2:2 e 6:12. Perché era così interessato a simili forze?`

Atti 19:11-20, con il racconto dei sette figli di Sceva, spiega che Efeso, al tempo di Paolo, era un centro di arti magiche. «La prevalente caratteristica di praticare la magia in tutto il territorio ellenico era data dalla consapevolezza di un mondo spiritico che esercitava un influsso concreto su ogni aspetto della vita. Lo scopo di chi la praticava era quello di discernere gli spiriti buoni da quelli malvagi, di apprendere i rispettivi ambiti di intervento, la forza e l’autorità degli spiriti stessi. Grazie a questa conoscenza si potevano approntare strumenti (con formule scritte od orali, amuleti, ecc.) per la manipolazione degli spiriti nell’interesse del singolo individuo. Ricorrendo alla formula corretta, si poteva curare una malattia indotta da uno spirito, ma anche vincere una corsa delle bighe» Clinton E. Arnold, Power and Magic: The Concept of Power in Ephesians, p. 18.

A Efeso l’interesse nel nominare divinità e forze negli incantesimi era un elemento caratteristico della vita religiosa (At 19:13), ma lo è ancora oggi in alcuni contesti. Paolo desidera fare chiarezza sul rapporto tra Cristo e «le potenze»: Gesù, che siede alla destra del Padre è «al di sopra di ogni principato, autorità, potenza, signoria» (Ef 1:21). Per accertarsi che i suoi lettori capiscano l’assenza di un qualsivoglia potere che superi la sovranità di Gesù, egli aggiunge un’allusione alla pratica di citare i nomi delle divinità negli incantesimi: «e di ogni altro nome che si nomina non solo in questo mondo ma anche in quello futuro» (v. 21).

`Quali sono alcune delle manifestazioni presenti di quelle stesse forze del male, e come assicurarsi di non restarne vittima?`