---
title:  Gesù, tutte le cose e la sua chiesa
date:   13/07/2023
---

I primi cristiani vedevano nel Salmo 110:1 una profezia dell’esaltazione di Gesù: «Il SIGNORE ha detto al mio Signore: “Siedi alla mia destra finché io abbia fatto dei tuoi nemici lo sgabello dei tuoi piedi”», e leggevano anche il Salmo 8 con lo stesso approccio: «Tu lo hai fatto dominare sulle opere delle tue mani, hai posto ogni cosa sotto i suoi piedi» (v. 6), i piedi «del figlio dell’uomo» (v. 4).

Se da un lato erano convinti che le forze oscure presenti nei luoghi celesti aleggiassero sulle loro teste, minacciando di soggiogarli, dall’altro si aggrappavano al fatto che quelle stesse forze erano poste sotto i piedi di Cristo.

È importante sottolineare che avendolo «posto sotto i suoi piedi [di Gesù]», il Padre lo ha dato per capo supremo alla chiesa» (Ef 1:22). Se l’espressione «ogni cosa» di inizio versetto è un termine inclusivo, universale, Paolo ha ancora in mente le «potenze» citate al versetto precedente. Ogni cosa inclusi i poteri cosmici, soprannaturali, spirituali è posta sotto i piedi di Cristo e gli è sottomessa.

`Quali benefici garantisce alla chiesa l’esaltazione di Cristo e il suo ruolo predominante su ogni cosa in cielo e in terra?`

Dio ha reso Cristo vittorioso su tutte le forze del male. La chiesa, che si identifica strettamente con Gesù e dal quale riceve il supporto per ogni necessità, ha essa stessa la garanzia di sconfiggere quei nemici. La potenza divina, che si manifesta nella risurrezione e nell’esaltazione di Cristo al di sopra di ogni forza cosmica, si è messa in moto per il bene della chiesa. Dio ha donato il Cristo vittorioso alla chiesa, talmente unita a lui da essere definita il suo corpo.

In che modo i credenti possono conoscere il Cristo innalzato e sperimentare la potenza di Dio nelle loro vite? Paolo non indica alcun meccanismo o strategia precisa a tal proposito; tuttavia, il fatto che questo passaggio sia contenuto all’interno del suo resoconto sulla preghiera è quanto mai allusivo. L’apostolo crede che il Signore risponderà alla sua preghiera e ribadisce quanto sia efficace celebrare la potenza del Padre, rivelata in Cristo, alla presenza stessa di Dio, chiedendogli di renderla attiva nella vita dei credenti.

`Qual è la tua personale esperienza legata al potere della preghiera? In che modo la preghiera ti avvicina a Dio e alla potenza che egli ci offre in Cristo?`