---
title:  Partecipare alla potenza della risurrezione
date:   11/07/2023
---

Nei restanti versetti in cui riporta il contenuto della sua preghiera (Ef 1:2023), Paolo approfondisce il terzo tra gli argomenti sui quali auspica l’intervento dello Spirito Santo per dare la luce ai credenti: l’enormità della potenza di Dio, che egli esercita per conto loro. Comincia indicando due eventi della storia della salvezza, ritenendoli paradigmatici: la risurrezione di Gesù e la sua elevazione al trono dell’universo (1:20).

`In che modo, tramite la risurrezione di Gesù, si esprime la potenza divina? Efesini 1:20; 1 Corinzi 15:20-22; Filippesi 3:8-11; Ebrei 13:20,21; 1 Pietro 1:3.`

La risurrezione di Gesù è una credenza non negoziabile della fede cristiana (1 Co 15:14,17). È proprio grazie a Cristo risorto che i credenti fedeli attendono la futura e grandiosa risurrezione a vita eterna nel giorno in cui egli ritornerà (vv. 20-23). Sempre grazie al Cristo risorto oggi possiamo guardare a lui per tutte le benedizioni del vangelo, inclusa la presenza dello Spirito Santo nella nostra vita.

L’immagine descritta in Efesini 1:20 («lo fece sedere alla propria destra nel cielo») è tratta dal Salmo 110:1, il versetto più frequentemente citato nel Nuovo Testamento. L’elevazione di Gesù assume un altro profilo nella Lettera agli Efesini: i credenti sono fatti «sedere con... lui (Cristo Gesù) nei luoghi celesti» (Ef 2:6). Paolo, inoltre, parla dell’ascesa di Cristo come preludio al fatto che egli è salito affinché «riempisse tutte le cose» e mandasse dei doni alla sua chiesa.

In Efesini 4:8-11, Paolo ci ammonisce dall’adottare un’immagine puramente statica della figura di Cristo che siede alla destra del Padre, presentando piuttosto «quella neotestamentaria dinamica del Cristo innalzato che procede per mezzo del suo Spirito in tutto il mondo, a conquistare e per conquistare» F.F. Bruce, The Epistles to the Colossians, to Philemon and to the Ephesians, Eerdmans, Grand Rapids, Mi, 1984, p. 133. Paolo raffigura quindi l’esaltazione/incoronazione di Gesù non semplicemente come illustrazione della potenza divina offerta ai credenti, ma come sorgente stessa di quella potenza.

`Perché hai bisogno della potenza divina nella tua vita? Come assicurartela e quali abitudini rischiano di comprometterne l’accesso?`