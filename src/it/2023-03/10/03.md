---
title:  La chiesa sposa di Cristo - I parte
date:   28/08/2023
---

`Confrontare Efesini 5:25-27,29 con Ezechiele 16:1-14. Quali elementi di quest’ultimo racconto vengono ripresi da Paolo?`

In Efesini 5:25,27-29, per modellare la sua metafora sul matrimonio trasferendola alla relazione tra la chiesa e Cristo, Paolo attinge creativamente dai costumi di un’antica unione matrimoniale. In rapporto alla chiesa come sposa, Cristo è lo sposo divino che:

**1. Ama la chiesa in quanto sposa** (v. 25). Non dimentichiamoci che è un affare di cuore per Gesù, perché lui ci ama.

**2. Dona se stesso quale prezzo per la sposa.** Negli accordi matrimoniali antichi, lo sposo doveva «acquistare» la sposa pagando un prezzo, si trattava generalmente di una somma importante di denaro o di beni preziosi, così grande che le economie dei villaggi dell’epoca dipendevano da quest’usanza. Cristo paga il prezzo supremo per avere la chiesa in sposa: «ha dato se stesso» (v. 25). Con l’incarnazione e sulla croce, ha dato se stesso in cambio della sposa.

**3. Lava la sua sposa.** La preparazione della sposa era una parte importante delle antiche cerimonie nuziali. Come accade talvolta ancora oggi, erano le damigelle della sposa e le sue parenti femmine a prepararla per la cerimonia. Paolo immagina invece che questa fase sia curata dallo sposo divino, il quale la santifica e la purifica «lavandola con l’acqua» (v. 26), presumibile richiamo al battesimo.

**4. Pronuncia la promessa.** Questa purificazione viene compiuta «mediante la parola» (v. 26), segnatamente con la parola di promessa che il divino sposo rivolge alla sua sposa, forse nel contesto della cerimonia di fidanzamento (cfr. Ef 1:3-14; 2:1-10, facendo attenzione alle promesse fatte da Dio ai credenti al momento della loro conversione). Il fidanzamento, all’epoca, presupponeva una lunga trattativa, che prevedeva anche un accordo scritto che determinasse il costo della dote (i beni che portava dalla casa della famiglia alla sua nuova casa).

**5. Prepara e adorna la sposa.** Quando la sposa viene presentata finalmente al suo sposo, è splendida e appare in tutta la sua bellezza (5:27). Cristo non solo lava la sposa, ma la prepara e l’adorna.

`Questi versetti ci fanno capire quanto Cristo tenga a noi?`