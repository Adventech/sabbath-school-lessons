---
title:  La chiesa sposa di Cristo - II parte
date:   29/08/2023
---

`In che modo Paolo usa gli elementi tipici del matrimonio antico per appellarsi ai cristiani di Corinto? Quando avviene la presentazione (2 Co 11:1-4)?`

Prendendo spunto da un elemento finale del matrimonio antico, in Efesini 5:25-27 Paolo ritrae Cristo come colui che presenta la sposa (a se stesso). Al tempo, la sposa veniva «consegnata» dall’uomo o dagli uomini migliori, oppure dal padre. Mai dallo sposo! Paolo invece immagina che sia Cristo in persona a presentare la chiesa come sua sposa. L’autore si serve dei costumi e dei ruoli matrimoniali per porre l’accento sulla relazione tra Cristo e la chiesa seguendo un modello cronologico:

**1. Fidanzamento.** Cristo offre se stesso per la chiesa («prezzo della sposa») e si fidanza con essa (5:25);

**2. Preparazione per la cerimonia nuziale.** Le attenzioni dello sposo proseguono nello sforzo presente di lavare e purificare la sua amata (v. 26);

**3. La cerimonia nuziale.** Le presenti attenzioni di Cristo sono in funzione della «presentazione» della sposa al matrimonio (v. 27). Quest’ultimo elemento ammicca alla grandiosa celebrazione nuziale che si verificherà al suo ritorno, quando Cristo, lo sposo, verrà per reclamare la chiesa come sua sposa e presentarla a se stesso (Ef 5:27; 2 Co 11:1,2; Cl 1:21-23,28). Le antiche cerimonie nuziali cominciavano solitamente con una sfilata notturna (Mt 25:1-13). Lo sposo e il suo entourage si riunivano presso la casa di quest’ultimo, che poi sarebbe diventata quella della nuova coppia, e una grande cerimonia dava inizio alla processione. Alla luce delle torce, accompagnata da canti gioiosi e da grande allegria, la folla si spingeva verso la casa del padre della sposa. L’incontro con quest’ultima avveniva in quel luogo oppure lungo il cammino della processione, poi la sfilata accompagnava la coppia alla loro nuova dimora, dove gli invitati davano inizio a una festa che durava una settimana e che culminava nella cerimonia nuziale, e in quel momento la sposa veniva presentata allo sposo. Quando Paolo descrive Cristo nell’atto di presentare la chiesa a se stesso, allude a questa grandiosa sfilata e al momento della presentazione. Così facendo egli offre una commovente rappresentazione del ritorno di Cristo assimilandolo a una cerimonia nuziale, quando il lungo fidanzamento tra Cristo e la sua chiesa si completerà e il matrimonio sarà celebrato.

`Quale messaggio possiamo cogliere in quest’immagine densa di positività, gioia e speranza?`