---
title:  Ama tua moglie come te stesso
date:   30/08/2023
---

`Quale nuovo argomento utilizza Paolo per incoraggiare i mariti a dimostrare un tenero amore verso le loro mogli (Ef 5:28-30)?`

Le regole di Paolo per il focolare cristiano (5:21-6:9) svelano un contesto sociale complesso. Ai versetti da 28 a 30, l’apostolo si rivolge ai mariti i quali, adattandosi al modello eccessivamente frequente dell’epoca, potevano scegliere di «odiare la propria persona», abusando delle loro mogli e percotendole. Nella società greco-romana dell’epoca, il potere legale del «padre della famiglia» (dal latino pater familias) era molto ampio. Egli poteva punire crudelmente fino a uccidere la moglie, i figli e gli schiavi ed essere comunque non perseguibile dalla legge (anche se il ricorso a tale potere in forma estrema stava mettendo in crescente imbarazzo l’opinione pubblica). In Efesini 5:25-27, Paolo ha descritto nel dettaglio l’esempio supremo d’amore, quello di Cristo per la chiesa, offrendo ai mariti un modello radicalmente diverso da quello in voga. Ora, prima di impostare un nuovo argomento, indica nuovamente il «grande esempio», chiedendo ai mariti cristiani di reagire nella stessa maniera (v. 28) di Gesù, il quale «ha dato se stesso» per la sua sposa, la chiesa, e ha provveduto a ogni sua necessità (vv. 25-27). Paolo sfida i mariti cristiani ad abbandonare le pratiche vigenti del loro tempo per cercare di uguagliare il tenero amore di Cristo. Nei versetti da 28 a 30, l’apostolo aggiunge una nuova motivazione logica per sostenere la tesi secondo cui i mariti cristiani devono amare le loro mogli: l’amor proprio. Pronuncia una verità lapalissiana: «nessuno odia la propria persona». I mariti non si procureranno del male né si percuoteranno. Anzi, «nutriranno e cureranno teneramente» la loro persona. Nel tentativo di neutralizzare la crudeltà e la violenza contro le mogli cristiane, Paolo invita i mariti a identificarsi con le loro spose. Siete una cosa sola con esse, sostiene l’apostolo, e picchiarle sarebbe come picchiare voi stessi; la maggior parte delle persone dotate di raziocinio non lo farebbe. Tornando all’esempio di Gesù, l’autore della lettera afferma che Cristo dimostra amore per se stesso nell’amare i credenti, che rappresentano il suo corpo (vv. 29,30). Modellate il modo di comportarvi nei confronti di vostra moglie, dice Paolo, secondo il trattamento che riservate a voi stessi e, in definitiva, secondo l’esempio di Cristo.

`Paolo cita l’esempio di Cristo tanto alle mogli quanto ai mariti. In che misura Gesù ti insegna ad amare i tuoi familiari stretti?`