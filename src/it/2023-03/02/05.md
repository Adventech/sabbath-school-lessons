---
title:  Vivere nella lode della sua gloria
date:   05/07/2023
---

> <p></p>
> «In lui siamo anche stati fatti eredi, essendo stati predestinati secondo il proposito di colui che compie ogni cosa secondo la decisione della propria volontà, per essere a lode della sua gloria; noi, che per primi abbiamo sperato in Cristo» Efesini 1:11,12

I credenti di Efeso sembrano avere smarrito il chiaro senso della loro condizione in quanto cristiani, paiono scoraggiati (3:13). In linea con quanto affermato precedentemente (1:3-5), Paolo desidera ancora puntellare la loro identità di cristiani. I credenti non sono vittime di decisioni casuali e arbitrarie prese da varie divinità o forze astrali. Sono figli di Dio (v. 5) e hanno accesso alle tante benedizioni elargite tramite Cristo, derivanti dai consigli e dalle profonde decisioni assunte dal Signore. È grazie al suo preciso proposito, alla sua risoluzione e alla sua volontà (v. 11) se questo piano si sta realizzando nella loro vita in linea con il progetto ancora più ampio: unire tutte le cose in Cristo (v. 10).

I credenti possono avere fiducia incrollabile nel loro status davanti a Dio e nell’efficacia delle benedizioni che egli elargisce. Le loro esistenze dovrebbero gridare ad alta voce il messaggio di Efesini 1:3-14: benedetto il Dio e Padre del nostro Signore Gesù Cristo!

`Confronta l’utilizzo della parola «eredità» in Efesini 1:11,14,18. Per quale motivo credi che Paolo la ritenesse così importante?`

Hai mai ricevuto un’eredità in seguito alla morte di qualcuno? Secondo Paolo, in virtù della morte di Gesù, i cristiani ne hanno ottenuta una direttamente da Dio (Ef 1:14), il quale l’ha loro riservata (v. 18).

Nell’Antico Testamento, il popolo di Dio viene talvolta definito «sua eredità» (De 9:29; 32:9; Za 2:12). L’idea secondo cui si diventa eredità di Dio è chiara in Efesini 1:18 ed è il probabile significato anche del termine di Efesini 1:11 (che dovrebbe quindi essere tradotto «in lui siamo diventati un’eredità»). Essendo un elemento centrale della loro identità cristiana, Paolo desidera che i credenti siano consapevoli del loro valore agli occhi di Dio. Non solo possiedono un’eredità proveniente da lui (1:14; 3:6; 5:5), ma sono essi stessi eredità di Dio.

`Qual è la differenza tra impegnarsi per ottenere qualcosa ed ereditarla? In che misura questo concetto ci aiuta a capire quello che ci è stato dato in Gesù?`