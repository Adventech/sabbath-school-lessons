---
title:  Approfondimento
date:   07/07/2023
---

Efesini 1:3-14 ci vuole dire che Dio predetermina il futuro degli esseri umani, predestinandone una parte alla vita eterna e l’altra alla morte? Molte persone, purtroppo, lo credono. Esaminiamo i seguenti concetti:

1\. In quel brano, il ruolo di Cristo è di tipo determinativo, poiché la scelta divina di adottarci si concretizza «per mezzo di Gesù Cristo» (v. 5) o «in lui» (vv. 4,11).

Significa che l’elezione e la predeterminazione da parte di Dio vengono esercitate nei confronti di quanti scelgono la fede in Cristo; il meccanismo non prevede quindi una selezione caso per caso di chi sarà salvato e chi no, prima ancora che le persone siano nate. La decisione divina consiste nella risposta studiata e predeterminata resa a coloro che esercitano la fede in Cristo.

2\. Efesini 1:3-14 parla inoltre dell’opera di salvezza attingendo a un linguaggio fresco e relazionale. Dio è il «Padre», noi siamo i suoi figli «adottati» (vv. 3-5), che ricevono le sue benedizioni elargite «in abbondanza» (v. 8). Occorre interpretare il linguaggio relativo alla scelta e alla predeterminazione di Dio alla luce di questo lessico ricco e relazionale. Dio non è un giudice distante e insensibile che legifera da lontano, ma il Padre premuroso di tutti i suoi figli (3:15).

3\. Il fatto che Dio rispetti la libera scelta umana emerge nel tono dei versetti da 3 a 14 di Efesini 1 (in particolare al v. 13, dove si attribuisce grande importanza ai verbi «ascoltare» e «credere»). Ma tale concetto permea anche il resto della lettera (2:8; 3:17; 4:1-6:20 tutti passi che sottolineano o implicano l’uso del libero arbitrio e la risposta della fede), come pure altri passaggi nel Nuovo Testamento (1 Ti 2:4; At 17:22-31). Scrive Ellen G. White: «Grazie all’incomparabile dono di suo Figlio, Dio ha avvolto il mondo in un’atmosfera di grazia che non è meno concreta dell’aria che circonda il nostro pianeta. Tutti coloro che scelgono di respirare in questo ambiente vivificante, vivranno e si svilupperanno fino a raggiungere l’ideale di maturità che il Cristo ha annunciato» SC, p. 68 [69].

**Domande per la condivisione**

`Oltre agli argomenti presentati, cosa aggiungeresti, per non avallare l’idea che Dio abbia scelto prima ancora che fossimo creati chi dovesse essere salvato e chi no?`

`Quale scelta è decisiva per stabilire se una persona ha o meno la salvezza in Gesù?`

`«In lui abbiamo la redenzione mediante il suo sangue, il perdono dei peccati secondo le ricchezze della sua grazia» (Ef 1:7). Perché in questo versetto viene affermata con chiarezza la realtà della salvezza per sola fede e non secondo le opere della legge?`