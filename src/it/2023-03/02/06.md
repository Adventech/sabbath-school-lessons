---
title:  Lo Spirito Santo, sigillo e caparra
date:   06/07/2023
---

`In Efesini 1:13,14 racconta succintamente la storia della conversione dei suoi lettori. Quali sono le varie tappe?`

Esplorando la valenza dello Spirito Santo nella vita dei credenti, l’apostolo usa due immagini o metafore: la prima lo raffigura come un «sigillo», identificando una presenza dello Spirito Santo che suggella e che si manifesta dal momento della conversione. Nell’antichità, i sigilli venivano impiegati per un’ampia gamma di funzioni: autenticare copie di leggi o di contratti, validare l’eccellenza o la qualità di un prodotto (Ez 28:12), ratificare transazioni (Gr 32:10-14,44), accordi, lettere (1 R 21:8) e adozioni. Un sigillo, impresso su un oggetto, era un segno di possesso e protezione. La presenza dello Spirito Santo nella vita dei credenti ne dichiara l’appartenenza a Dio e trasmette la promessa divina di proteggerli (Ef 4:30). Hanno «ricevuto il sigillo dello Spirito Santo che era stato promesso» (1:13).

«Paolo afferma con chiarezza che nel momento in cui la persona dona la sua vita a Gesù e crede in lui, lo Spirito Santo sigilla (dal verbo greco sphragizō) quel credente in Cristo per il giorno della redenzione. Una verità straordinaria e liberatoria! Lo Spirito di Dio marca i seguaci di Cristo con il sigillo della salvezza nell’istante stesso in cui credono» Jiri Moskala, “Misinterpreted End-Time Issues: Five Myths in Adventism, Journal of the Adventist Theological Society 28, n. 1, 2017, p. 95.

La seconda immagine che Paolo usa per lo Spirito è quella di «caparra». Lo Spirito Santo è caparra della nostra eredità, in attesa del momento in cui l’eredità verrà elargita nella sua totalità (cfr. 2 Co 1:22; 5:5).

La parola «caparra» è tradotta dall’ebraico arrabōn, un prestito linguistico usato frequentemente nella lingua greca ai tempi del Nuovo Testamento per indicare «prima rata», «deposito» o «pagamento in anticipo» che obbliga il compratore a procedere con versamenti aggiuntivi. I credenti non versano questo anticipo, ma lo ricevono da Dio. La presenza preziosa dello Spirito Santo nella loro vita, dice Paolo, è la prima rata della piena eredità della salvezza e della redenzione che otterranno con il ritorno di Cristo. Il nostro compito è ricevere con cuore riconoscente e remissivo quanto ci è stato offerto in Gesù.