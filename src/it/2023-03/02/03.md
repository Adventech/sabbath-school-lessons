---
title:  'Redenzione a caro prezzo: perdono generoso'
date:   03/07/2023
---

Il peccato era stato una forza oscura e dominatrice nella vita dei seguaci e dell’uditorio al quale Paolo si rivolgeva. Descrivendo la loro condizione precedente, li definisce morti viventi, «morti nelle vostre colpe e nei vostri peccati» (Ef 2:1), che vivevano camminando secondo ciò che Satana comandava loro (vv. 1-3).

Schiavi di Satana e del peccato, non avevano la possibilità di liberarsi con le loro forze, occorreva un salvataggio. Dio lo compie mediante la grazia in Cristo e Paolo celebra due nuove benedizioni della grazia divina nelle vite dei credenti: la redenzione e il perdono.

`Leggere Efesini 1:7,8. «Redenzione» è un concetto usato frequentemente nel Nuovo Testamento. Lo troviamo, per esempio, in Colossesi 1:13,14; Tito 2:13,14 e in Ebrei 9:15. Che cos’hanno in comune quei passi con Efesini 1:7,8?`

Il termine «redenzione» di Efesini 1:7, dal greco apolutrōsis, è vocabolo usato originariamente per acquistare la libertà di uno schiavo o per la liberazione di un prigioniero. Si può immaginare l’eco della voce del commerciante di schiavi che batte la sua «mercanzia» e il tintinnio freddo delle catene dello schiavo. Quando il Nuovo Testamento parla di redenzione, sottolinea come la liberazione dello schiavo sia gratuita.

La nostra libertà ha comportato un prezzo estremo: «In lui abbiamo la redenzione mediante il suo sangue» (v. 7). L’idea di redenzione celebra inoltre la generosità di Dio, il quale si assume l’alto prezzo della nostra libertà. Il Signore ci dona libertà e dignità, non siamo più schiavi!

«Ottenere la redenzione significa essere trattati come una persona, non come un oggetto. Significa diventare un cittadino del cielo, non uno schiavo della terra» Alister McGrath, What Was God Doing on the Cross?, Zondervan, Grand Rapids, MI, 1992, p. 78.