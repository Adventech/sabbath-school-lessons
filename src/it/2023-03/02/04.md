---
title:  Il grande piano divino al cui centro si trova Cristo
date:   04/07/2023
---

`In cosa consiste il «piano divino per quando i tempi fossero compiuti» e fino a dove si estende? Efesini 1:9,10.`

Paolo utilizza tre etichette per il piano divino:

1. È il «mistero della sua volontà».
2. Il suo disegno benevolo.
3. Un piano per «quando i tempi fossero compiuti».

Qual è il suo scopo finale? Unire tutte le cose, ovunque, in Gesù.

Il termine utilizzato da Paolo per descrivere il piano è pittoresco: «raccogliere» (dal greco anakephalaiōsasthai) tutte le cose in Cristo. Secondo gli antichi usi contabili, si aggiungeva una colonna di cifre e il totale risultava in cima. Gesù è a capo del piano escatologico finale di Dio, concepito «prima della creazione del mondo» (Ef 1:4) e talmente vasto da comprendere tutto il tempo, «quando i tempi fossero compiuti», e lo spazio «tutte le cose che sono nel cielo... e quelle che sono sulla terra».

Paolo annuncia che l’unità in Cristo è il grande piano divino per l’universo. Parlando di esso (1:10), l’apostolo annuncia il tema che si intreccerà nell’intera lettera. Dio avvia il progetto di unire tutte le cose, le cui radici affondano nella morte, nella risurrezione, nell’ascensione e nell’esaltazione di Gesù (1:15-2:10). Lo fa fondando la chiesa e riunendo insieme elementi disparati dell’umanità, Ebrei e stranieri (2:11-3:13).

In questo modo la chiesa comunica alle forze del male che il piano di Dio è in corso d’attuazione e che il loro ruolo divisivo terminerà (3:10). Come si legge altrove nella Bibbia, «... il diavolo è sceso verso di voi con gran furore, sapendo di aver poco tempo» (Ap 12:12).

La seconda parte della lettera si apre con un appassionato appello all’unità (Ef 4:1-16) e prosegue con una lunga esortazione a evitare comportamenti tesi a danneggiarla, per privilegiare piuttosto la costruzione della solidarietà con gli altri fratelli credenti (4:17-6:9).

L’apostolo termina evocando l’immagine stimolante che vede la chiesa come un esercito unito, che partecipa con vigore alla costruzione della pace nel nome di Cristo (6:10-20).

`Come riconoscere e celebrare il fatto che la redenzione da te sperimentata in Cristo è parte di un qualcosa di grandioso e del piano integrale di Dio per unire tutte le cose in Gesù?`