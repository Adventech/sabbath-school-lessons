---
title:  Scelti e accettati in Cristo
date:   02/07/2023
---

Una nota di ringraziamento comprende, generalmente, una descrizione del dono o dei doni ricevuti. Paolo ne elenca una lunga lista in Efesini 1:3-14 e ringrazia il Signore per le benedizioni del vangelo.

Gli rende lode per il fatto di averci «benedetti di ogni benedizione spirituale nei luoghi celesti in Cristo» (Ef 1:3). Il fatto che si parli di benedizioni spirituali (dal greco pneumatikos) suggerisce la loro provenienza dallo Spirito (pneuma), anticipando la conclusione della benedizione di Paolo, che celebra l’azione dello Spirito Santo nella vita dei credenti (1:13,14).

Efesini 1:3-6 presenta un linguaggio fonte di ispirazione per capire in che modo Dio ci vede in Cristo. Prima della creazione del mondo, Dio ci ha scelti in lui, stabilendo che avremmo dovuto presentarci davanti a lui «santi e irreprensibili» (v. 4) essendo figli e figlie preziose in virtù della creazione e della redenzione in Cristo (v. 5). Prima ancora che il sole iniziasse a splendere, Dio ha adottato una strategia secondo cui saremmo stati accettati «nel suo amato Figlio» (v. 6). In sintesi, l’intenzione di Dio è quella di salvarci. Se perderemo la salvezza lo dovremo solo alle nostre scelte peccaminose.

`Cosa significa l’espressione «nei luoghi celesti» in Efesini (unico libro in cui la si ritrova in tutto il Nuovo Testamento)? 1:3,20; 2:6; 3:10; 6:12 cfr. con Efesini 3:15, 4:10 e 6:9.`

Nella Lettera agli Efesini, l’espressione «nei luoghi celesti», «nei cieli» o «in cielo» indica che il cielo è la dimora di Dio (1:3; 6:9), il luogo nel quale abitano le potenze spirituali (1:10,20,21; 3:10,15; 6:12) e nel quale Cristo viene fatto sedere alla destra del Padre (1:20). I credenti hanno accesso a questi «luoghi» nel presente, perché sede delle benedizioni spirituali offerte mediante Cristo (1:3; 2:6).

Anche se i «luoghi celesti» sono diventati sede di benedizione per i credenti, pur tuttavia continuano a essere zona di conflitto con le forze del male che contestano la signoria di Cristo (3:10; 6:12).

`Riflettere su Efesini 1:4, dove si legge che siamo stati scelti in lui, in Cristo, «prima della creazione del mondo». Che cosa vuol dire? Perché ci rivela l’amore che Dio prova per noi e il suo desiderio di salvare ciascuno di noi?`