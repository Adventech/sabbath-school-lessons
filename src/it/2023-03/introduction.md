### Lettera agli Efesini: Come seguire Gesù in tempi difficili

Nella Lettera agli Efesini Paolo ci parla dei membri di quella comunità. Anni dopo gli eventi straordinari che avevano caratterizzato gli inizi della missione cristiana ad Efeso, i membri di quella chiesa si logoravano per capire il significato della fede cristiana.

Paolo, un tempo considerato “pericoloso” per l’economia (e in particolare per l’indotto generato dal culto di Artemide) della quarta più grande città dell’Impero romano, adesso si trova emarginato e in prigione. E da lì scrive questa lettera, preoccupato che gli Efesini si possano demoralizzare, smarrendo il senso della loro presenza e del ruolo di discepoli di Cristo nella cultura sofisticata, urbana e pagana di Efeso. Anche se i suoi lettori sono già cristiani, il tono dell’apostolo somiglia a quello dell’arruolamento. Tenta di reinserirli nel percorso della fede, di riaccendere il fuoco della loro devozione a Cristo e di fare risorgere in loro l’entusiasmo di far parte della grande impresa di Dio nel mondo, la chiesa. Poiché la fede cristiana è tutta incentrata su Cristo, Paolo irradia ammirazione e adorazione nei suoi confronti. Se i discepoli cristiani vacillanti devono riprendere il loro cammino, ci riusciranno solo recuperando il loro primo amore per Gesù e ristabilendo una nuova fiducia nella sua grazia e nel suo potere. Paolo esalta quindi la posizione di Gesù nel cielo, al di sopra di tutte quelle potenze e quei principati che cercano di attrarre l’attenzione dei credenti di Efeso. Nel piano divino, Gesù è il centro, e i credenti, ovvero la chiesa, svolgono un ruolo importante per unire ogni cosa in Cristo.

Mentre Paolo cerca di risvegliare in quei credenti una nuova devozione per il Signore, di certo non banalizza il concetto di discepolato cristiano. Enuncia nel dettaglio alcune caratteristiche del comportamento cristiano. Il credente è chiamato a un’adorazione ispirata dallo Spirito, che onora Cristo e viene guidata da Dio. La devozione a Cristo ha dei risvolti anche nel modo di agire e di esprimersi. Amare Cristo vuol dire rispettare e valorizzare i fratelli e le sorelle nella fede. Significa opporre resistenza a modelli di degrado sessuale tipici del nostro tempo. E significa anche, nelle nostre relazioni con la chiesa e la famiglia, attingere al modello di sacrificio presentatoci da Cristo. Vuol dare ai componenti della chiesa di Efeso esempi di un nuovo modo di vivere. Paolo dedica buona parte della sua lettera a esprimere entusiasmo per questo nuovo stile, che indica cosa vuol dire essere umani attraverso l’appartenenza alla chiesa di Dio. È particolarmente ispirato dall’idea che egli abbia riunito in un corpo unico ecclesiale segmenti diversi del genere umano stranieri ed Ebrei.

Sperimentare l’unità su un terreno pieno di ostilità, è un’opportunità per manifestare le caratteristiche della nuova società di Dio e del suo regno imminente.

La Lettera agli Efesini parla a tempi come quelli che stiamo vivendo oggi, dove il richiamo del mondo e lo scorrere del tempo minacciano di smorzare il discepolato cristiano. Questa lettera esalta Cristo e sottolinea l’importanza di seguirlo in quanto membri impegnati della sua chiesa che vivono in attesa del suo ritorno. Questo trimestre avremo il privilegio di ascoltare con attenzione le sue parole e sperimentare di nuovo l’entusiasmo di seguire Gesù in tempi difficili.