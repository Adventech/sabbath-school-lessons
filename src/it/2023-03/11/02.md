---
title:  Consiglio ai figli
date:   03/09/2023
---

`Qual è il consiglio di Paolo per i figli e attingendo a quali testi dell’Antico Testamento lo supporta (Ef 6:1-3; cfr. Mt 18:1-5; Mr 10:13-16)?`

Per apprezzare a pieno il consiglio di Paolo ai figli, dobbiamo immaginare il momento in cui viene letto a voce alta nelle chiese domestiche della metropoli pulsante di Efeso. La parola «figli» (dal greco ta tekna) può indicare una vasta gamma anagrafica, dal momento che i figli restavano sotto l’autorità paterna fino a quando il padre compiva 60 anni (nella tradizione greca) o fino alla sua morte (in quella romana). Questi figli, però, sono abbastanza giovani da trovarsi sotto la tutela genitoriale (Ef 6:4), ma anche sufficientemente adulti da svolgere il ruolo di discepoli. Ascoltiamo Paolo rivolgersi ai figli che adoravano nelle congregazioni cristiane, affinché ubbidiscano e onorino i loro genitori «nel Signore», vale a dire in Cristo (5:22; 6:4,5,7-9). Siamo invitati a rispettare i figli essendo essi stessi discepoli di Cristo e a coinvolgerli attivamente nell’adorazione. Questo rende il brano un passaggio fondamentale per la genitorialità e il ministero rivolto ai bambini.

L’ordine di ubbidire dell’apostolo non è assoluto. Quando le istruzioni dei genitori «sono in contraddizione con i comandamenti di Cristo, devono, a qualunque costo, ubbidire a Dio e affidarsi a lui per le eventuali conseguenze di questa scelta» AH, p. 293 [214].

Paolo completa la sua esortazione ai figli citando il quinto comandamento, testimoniando in questo modo l’alto valore che egli attribuisce ai dieci comandamenti quale fonte di guida per i credenti cristiani (elemento che emerge chiaramente in Ef 4:1-6:9). Comincia la citazione: “Onora tuo padre e tua madre” 6:2, poi aggiunge un personale commento, «questo è il primo comandamento con promessa», quindi la completa “affinché tu sia felice e abbia lunga vita sulla terra”» v. 3.

Il quinto comandamento attesta che onorare i genitori è parte del disegno divino che consente agli esseri umani di prosperare. Il rispetto per i genitori, per quanto imperfetti, favorirà la buona salute e il benessere.

`Perché questi versetti confermano e ribadiscono l’importanza delle relazioni familiari?`