---
title:  Approfondimento
date:   08/09/2023
---

Il rispetto da parte di Paolo verso i figli, come compagni di fede (Ef 6:1-3), fa aumentare la nostra preoccupazione per la modalità di trattamento riservata loro nel nostro mondo contemporaneo. Le parole che egli rivolge ai padri (v. 4) ci invitano a considerare le responsabilità genitoriali. Attualizzare il suo consiglio agli schiavi (vv. 5-8) e soprattutto ai padroni (v. 9) è molto più problematico, perché il contesto sociale per molti di noi è distante e anche perché sappiamo che la schiavitù, in qualsiasi sua forma, è una delle peggiori derive morali. Eppure, dal momento che si tratta di parole ispirate e presenti nella Scrittura, dovremmo ragionare sulle possibili applicazioni odierne. Come per i credenti di Efeso del primo secolo, anche noi abbiamo il privilegio e la responsabilità di attuare nelle nostre relazioni i valori del vangelo. Le domande che seguono tentano di consolidare quest’opera importante.

**Domande per la condivisione**

`Cosa significa per gli avventisti che amare i figli equivale a dimostrare di essere un popolo preparato per il Signore (Lu 1:17)?`

`L’evidente rispetto che Paolo manifesta per i figli merita un approfondimento: qual è la nostra responsabilità nell’estendere la cura di Cristo a figli che hanno subìto violenza e abusi sessuali nella loro giovane vita?`

`Quale responsabilità deve assumersi la chiesa rispetto al fatto di nutrire e proteggere i figli che le sono stati affidati? Quali meccanismi e procedure occorre mettere in atto per questo scopo?`

`Il consiglio di Paolo rivolto agli schiavi e ai loro padroni in Efesini 6:5-9, viene spesso applicato nell’ambito delle relazioni tra l’impiegato e chi lo impiega. In quali casi può avere un senso e quali rischi invece presenta questo approccio?`

`La schiavitù è una dolorosa realtà del nostro mondo (secondo “The Global Slavery Index” sono 40 milioni le persone vittime di questa piaga” http://www.globalslaveryindex.org/). Noi, in quanto persone libere i cui antenati spirituali si sono appassionatamente battuti per l’abolizione della schiavitù, quali responsabilità ci assumiamo nei confronti di fratelli e sorelle quando in un canto come O Holy Night cantiamo le parole «le catene spezzerà perché lo schiavo è un nostro fratello e nel suo nome tutta l’oppressione cesserà»?`