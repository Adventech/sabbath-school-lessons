---
title:  Schiavi di Cristo
date:   06/09/2023
---

`Cosa richiede Paolo agli schiavi cristiani con dettagliate istruzioni (Ef 6:5-8)?`

Paolo chiede agli schiavi cristiani di ubbidire ai loro padroni, offrendo un servizio intenso ed eccellente. Di particolare interesse è il suo riferimento ripetuto alla grande sostituzione che chiede loro di fare. Non dovranno sostituire Cristo con il loro padrone, assicurandogli quella devozione che spetta solo al Salvatore. Piuttosto, nell’impegno e la lealtà che caratterizzerà il loro eccellente servizio, devono sostituire Cristo, il Signore, al loro padrone. Nell’incoraggiare questa sostituzione essenziale, Paolo offre una comprensione cristiana trasformata del rapporto tra schiavo e padrone. Vediamo quante volte l’apostolo pone l’accento su questa sostituzione:

* i padroni vengono ridimensionati da Paolo con l’espressione «secondo la carne» che si contrappone invece al vero padrone celeste (v. 5);
* dovranno servire «con timore e tremore nella semplicità del loro cuore, come a Cristo»;
* Paolo fa emergere più chiaramente questa sostituzione quando sostiene che gli schiavi cristiani sono chiamati a offrire un servizio genuino come servi non del loro padrone, ma «di Cristo» (v. 6);
* nel rendere questo servizio, devono fare «la volontà di Dio di buon animo», offrendo una prestazione intensa diretta a Dio (v. 6);
* Paolo auspica un servizio positivamente motivato, offerto «come se serviste il Signore e non gli uomini» (v. 7).

Se faranno come detto da Paolo, gli schiavi cristiani potranno ricevere la piena ricompensa quando Cristo tornerà. Hanno operato per lui ed è legittimo attendere il premio, idea particolarmente attraente per degli schiavi non retribuiti, abituati a sentirsi non apprezzati o anche peggio da parte del loro padrone (1 P 2:19,20). Lo schiavo credente ha invece un Padrone premuroso, attento a ogni cosa ben fatta e pronto a offrire una ricompensa certa.

`Anche se vorremmo che la Scrittura condannasse senza mezzi termini questa pratica orribile, ciò non si verifica. Quali principi possiamo comunque trarre dalle parole di Paolo in questo contesto, applicabili alle relazioni con le persone con le quali lavoriamo?`