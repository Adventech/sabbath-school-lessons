---
title:  Padroni che sono schiavi
date:   07/09/2023
---

Nelle parole finali che Paolo rivolge agli schiavi, «servo o libero che sia», l’aggettivo «libero» si riferisce ai padroni e consente all’apostolo la transizione del suo consiglio a questi ultimi, immaginando schiavi e padroni uguali davanti a Cristo nel giudizio (cfr. 2 Co 5:10; Cl 3:24,25).

`Immagina di essere un padrone che ascolta la Lettera agli Efesini mentre viene declamata nella tua chiesa domestica; come reagiresti a questo consiglio, rilasciato alla presenza degli schiavi stessi?`

Paolo si rivolge ai padroni, ai padroni degli schiavi, con un’accorata esortazione che sottolinea la cruda contraddizione tra «i signori» (dal greco hoi kurioi), i quali avevano l’abitudine di «minacciare» i loro schiavi, e «il Signore» (ho kurios), Cristo, che non fa alcun «favoritismo».

Paolo chiede ai padroni di «agire allo stesso modo» verso gli schiavi, una richiesta sconvolgente per il padrone di uno schiavo nel primo secolo dopo Cristo. Secondo l’apostolo dovrebbero farlo con gesti di buona volontà motivati dalla loro lealtà nei confronti di Cristo, sulla falsariga di quello che è già stato chiesto agli schiavi (vv. 5-8). Domanda quindi loro di smettere con le minacce, abitudine consolidata all’epoca, che consentiva al padrone di ricorrere a varie forme punitive, come percosse (1 P 2:20), abuso sessuale, vendita (con conseguente separazione dai propri cari), lavoro forzato, fame, catene, marchiatura, e anche morte.

A supporto dei suoi comandi, Paolo offre due motivazioni che richiedono ai padroni di guardare oltre le strutture sociali del mondo greco-romano: 1. Essi, insieme ai loro presunti schiavi, sono tutti schiavi a loro volta di un unico padrone, «sapendo che il Signore vostro e loro è nel cielo» (cfr. Cl 4:1); 2. Il Padrone celeste giudica tutti senza favoritismi, dunque anche chi è padrone sulla terra dovrebbe fare altrettanto con quelli che considera schiavi (cfr. Fl 15,16).

Una buona fetta del linguaggio usato da Paolo nella Lettera agli Efesini avrà avuto un effetto particolarmente rincuorante per gli schiavi: adozione in quanto figli (Ef 1:5), redenzione (1:7), eredità (1:11,14; 3:6), seduti in cielo, in Cristo Gesù (2:6), «concittadini» e «membri della famiglia di Dio» (2:19; cfr. 3:14,15), parte integrante del corpo di Cristo (3:6; 4:1-16).

Efesini 6:5-9 rende operativo tutto l’insegnamento della lettera nelle relazioni tra padroni e schiavi, compreso il consiglio relativo al linguaggio (4:25-32) e all’etica sessuale (5:1-14).