---
title:  Consiglio ai genitori
date:   04/09/2023
---

`Leggere Efesini 6:4 e confrontare con Colossesi 3:21. Quale motivazione avanza quest’ultimo versetto perché si eviti di irritare i propri figli?`

Il Siracide, un documento ebraico disponibile al tempo di Paolo, consiglia i padri su come trattare i propri figli: «Colui che ama suo figlio lo frusterà spesso... Coccolate un bambino ed egli vi terrorizzerà... Esercitate la disciplina nei confronti dei vostri figli e rendete pesante il loro giogo, in modo da non essere mai offesi dalla loro sfacciataggine» (Siracide 30:1,9,13).

Il consiglio di Paolo assume un tono molto diverso. Intanto indirizza un divieto ai padri: «non irritate i vostri figli», seguito da un’esortazione propositiva, «ma allevateli nella disciplina e nell’istruzione del Signore» (Ef 6:4). Ai suoi tempi i padri detenevano un assoluto potere legale sui propri figli, considerati una loro proprietà. I padri avevano il diritto di infliggere loro punizioni violente, fino a ucciderli. In realtà, in alcuni casi il potere di un genitore sui figli superava quello dei padroni nei riguardi degli schiavi. Paolo non appoggia un simile potere ma chiarisce e rimodella coraggiosamente le relazioni familiari. Nel contesto della lealtà suprema a Cristo, egli invita i padri cristiani a ripensare il loro utilizzo del potere, perché i figli irritati non saranno ben disposti ad accettare la «disciplina e l’istruzione del Signore».

«Padri e madri, nella vostra casa voi siete chiamati a rappresentare l’atteggiamento di Dio. Dovete esigere ubbidienza, non con una tempesta di parole, ma in modo tenero e amorevole... Siate persone piacevoli in famiglia, astenetevi da ogni parola che potrebbe scatenare una reazione collerica. “Padri, non irritate i vostri figli” è un’ingiunzione divina... La Parola di Dio non concede la possibilità di esercitare la severità genitoriale, di opprimere, e non tutela la disubbidienza dei figli. La legge di Dio, nella propria casa come nel governo delle nazioni, fluisce da un cuore animato da un amore infinito» CG, p. 259.

`Anche se la lezione parla del rapporto genitori-figli, quali princìpi possiamo trarre da questi testi in merito al modo di relazionarsi con le altre persone?`