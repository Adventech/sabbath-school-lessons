---
title:  La schiavitù nella Scrittura e nella storia
date:   05/09/2023
---

`Leggere i consigli agli schiavi e ai padroni nei seguenti passaggi: Efesini 6:5-9; Colossesi 3:22-4:1; 1 Corinzi 7:20-24; 1 Timoteo 6:1,2; 1 Pietro 2:18-25. Come sintetizzeresti questo consiglio?`

È sorprendente udire Paolo rivolgersi agli schiavi e ai padroni cristiani e immaginarli seduti gli uni accanto agli altri nelle chiese domestiche di Efeso. Nel mondo greco-romano la schiavitù era una realtà abbastanza variegata. Intanto non riguardava un singolo gruppo etnico, come accadeva per esempio con la schiavitù dei neri in America; gli schiavi romani urbani, domestici, rappresentavano talvolta una risorsa per la didattica e potevano ricoprire ruoli come quelli di architetti, medici e filosofi. Per gli schiavi domestici, a volte, dopo un periodo di servizio limitato, giungeva la libertà, ma la stragrande maggioranza non era in grado di acquistarla. Nel tentativo di riconoscere simili distinzioni, alcune recenti versioni della Bibbia traducono il termine doulos, «schiavo» di Efesini 6:5-8 con «servo». Si trattava però di funzioni praticate in modo irregolare e la maggior parte degli schiavi erano impiegati in aree rurali dove solitamente svolgevano mansioni molto faticose. A prescindere dal loro impiego, erano soggetti al potere e all’autorità quasi illimitata del padrone che li possedeva, assieme alle proprie mogli e figli. Il grido dell’ex schiavo Publio Siro è eloquente: «È più bello morire che essere degradato a schiavo». Poiché casi come questi erano ampiamente diffusi, è preferibile tradurre doulos con «schiavo», visto che questi uomini vivevano sotto la costante minaccia del loro padrone (v. 9).

La schiavitù era una realtà molto presente nel mondo di Paolo. Egli ne parla non da riformatore sociale ma in quanto pastore che dispensa consigli ai credenti su come comportarsi in quelle circostanze e offre una visione nuova centrata sulla trasformazione dell’individuo, che può avere implicazioni più vaste a livello della società in generale. «La sua visione non intendeva sabotare il ruolo degli schiavi nell’Impero romano. Non riguardava un’emancipazione legale, ma una nuova creazione basata sulla comunione fraterna secondo il presupposto della nostra adozione come figli di Dio... Per Paolo la rivoluzione sociale doveva avvenire all’interno della chiesa, nel corpo di Cristo, a livello locale e nelle chiese cristiane domestiche» Scot McKnight, The Letter to Philemon, EERdmans Publishing Company, Grand Rapids, MI, 2017, pp. 10, 11.

`Una delle grandi macchie nella storia del cristianesimo è stato l’uso da parte di qualcuno di questi brani biblici per giustificare la pratica della schiavitù. Perché la manipolazione della Parola di Dio può avere conseguenze terrificanti?`