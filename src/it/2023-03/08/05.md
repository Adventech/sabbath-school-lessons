---
title:  Lo Spirito Santo nella vita del credente
date:   16/08/2023
---

`Affrontando il tema del linguaggio maldicente all’interno della comunità cristiana, qual è l’esortazione di Paolo circa la presenza dello Spirito Santo con i credenti (Ef 4:30)?`

Paolo offre simultaneamente un monito sconsolante e una promessa rincuorante. Peccare gli uni contro gli altri nella chiesa non è una colpa minore con conseguenze ridotte: ciò che rattrista lo Spirito Santo è l’uso sbagliato di un dono di Dio come quello del linguaggio, utilizzato per abbattere gli altri (4:25-27,29,31,32).

L’autore richiama Isaia 63:10: «ma essi [Israele] furono ribelli, contristarono il suo Spirito santo; perciò egli si mutò in loro nemico, ed egli stesso combatté contro di loro». Subito dopo, una promessa rassicurante: lo Spirito Santo sigilla i credenti dal giorno in cui hanno accettato Cristo (Ef 1:13,14) fino a quello della redenzione (4:30). La relazione tra Spirito e credente non è fragile ma duratura. Quando i credenti ignorano tale presenza trasformando il linguaggio in arma d’offesa, non si dice che lo Spirito li abbandona, ma che si rattrista. Egli intende restare presente insieme a loro, perché siano protetti e in possesso di Dio fino al ritorno di Gesù.

Paolo sottolinea la piena divinità dello Spirito definendolo «Spirito Santo di Dio» ed evidenzia la sua individualità quando dice che si addolora (Ro 8:16,26,27; 1 Co 2:10,13; 12:11; Ga 5:17,18).

Dobbiamo maneggiare con estrema cura la discussione sul mistero della divinità. Lo Spirito è una cosa sola con il Padre e il Figlio, ma anche distinto da essi. «Lo Spirito è dotato di una propria volontà e sceglie di conseguenza. Lo si può rattristare oppure essere blasfemi nei suoi confronti. Espressioni simili non si adattano ai soli concetti di influsso o potere, ma sono caratteristiche di una persona. Lo Spirito è quindi una persona come te o me? No, siamo abituati a utilizzare una terminologia umana per descrivere il divino, e lo Spirito è qualcosa che l’essere umano non potrà mai essere» Paul Petersen, God in 3 Persons in the New Testament, Biblical Research Institute, Silver Spring, Md, 2015, p. 20.

`Le nostre azioni incidono sullo «Spirito Santo di Dio» che vive in intimo contatto con noi. Condividiamo la nostra vita con un componente della divinità che si dedica a noi mediante una relazione duratura che ci sigilla fino alla fine dei tempi. Quale dovrebbe essere la nostra reazione di fronte a questa straordinaria verità?`