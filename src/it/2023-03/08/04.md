---
title:  Costruzione dell’unità. Linguaggio permeato dalla grazia
date:   15/08/2023
---

`Oggi quale tra i consigli di Paolo legati al modo di esprimersi tra i credenti è per te il più importante, e perché (Ef 4:25-29)?`

Paolo fa ripetutamente ricorso a un’interessante costruzione in Efesini 4:25-32, anticipata dal v. 25. Un ordine negativo («bandita la menzogna») e subito dopo uno positivo («ognuno dica la verità al suo prossimo»); segue un fondamento logico («perché siamo membra gli uni degli altri»), che sembra voler dire: «poiché siamo membra di un unico corpo e collegati gli uni agli altri in quanto parti di quel medesimo corpo». L’esortazione dell’apostolo a «dire la verità» non è un invito ad affrontarsi con gli altri membri di chiesa mediante un’indelicata esposizione dei fatti. Paolo allude a Zaccaria 8:16, che esorta a dire la verità perché è un modo per consolidare la pace. Dato che in Efesini 4:31 l’autore bandisce la rabbia e il linguaggio offensivo, le sue parole riportate al v. 26 escludono ogni possibilità di manifestare l’ira all’interno della congregazione. Egli concede piuttosto la possibilità di adirarsi, limitandone però le conseguenze: se proprio vi adirate, non permettete alla rabbia di sfociare nel peccato.

Paolo sembra interrompere la trattazione di questo argomento con una disposizione negativa che riguarda i ladri: «Chi rubava non rubi più» (v. 28). Volgendo la questione in senso positivo, il ladro è chiamato «a lavorare onestamente con le proprie mani» (v. 28; cfr. anche 1 Co 4:12 e 1 Te 4:11), basandosi su un fondamento logico: «affinché abbia qualcosa da dare a colui che è nel bisogno». È probabile che Paolo includa il termine ladro per il collegamento tra furto e linguaggio ingannevole, come dimostra l’episodio di Anania e Saffira in Atti 5:1-11. La fede dell’apostolo nella forza trasformatrice di Cristo è talmente solida da fargli immaginare che i ladri diventino benefattori.

Paolo prosegue ordinando che «nessuna cattiva parola esca dalla vostra bocca» (Ef 4:29), un monito implicito a evitare che parole offensive escano indisturbate dalle labbra per compiere un’azione dannosa. Non solo, l’apostolo immagina che ogni espressione negativa possa essere non solo stoppata, ma sostituita da un’altra che abbia tre caratteristiche: 1. Che sia costruttiva, «se ne avete qualcuna buona»; 2. «Edifichi secondo il bisogno»; 3. «Conferisca grazia a chi l’ascolta».

Se solo il nostro modo di esprimersi seguisse simili criteri!