---
title:  Un cambio d’abito radicale
date:   14/08/2023
---

`Raccontando nuovamente la vicenda della conversione dei suoi lettori, Paolo quali punti fondamentali pone alla loro attenzione (Ef 4:20-24)?`

Quando Paolo parla della precedente esperienza degli stranieri (4:17-19), non dice loro «non è così che avete conosciuto Cristo», ma esclama «non è così che avete imparato a conoscere Cristo!». «Gli avete dato ascolto» [a Cristo] «e in lui siete stati istruiti», sono espressioni mediante le quali l’autore auspica l’adozione di un comportamento modellato sulla vita di Cristo, rafforzato dall’espressione «secondo la verità che è in Gesù» (v. 21). Secondo Paolo, la fede si basa su una connessione personale con Cristo, talmente viva e reale da essere descritta così: «conoscere Cristo». Riconosciamo che Cristo risorto e asceso è vivo e presente in noi. Siamo modellati dai suoi insegnamenti e dal suo esempio e gli siamo leali in quanto nostro Signore vivente. Apriamo la nostra vita alla sua guida attiva e lasciamo che ci indichi la direzione mediante lo Spirito e la Parola.

Paolo ci spiega che l’adozione di una vita modellata su Cristo richiede tre processi, da lui espressi ricorrendo a immagini riguardanti l’abbigliamento: 1. «Spogliarsi» o allontanarsi dal vecchio stile di vita (4:22); 2. Sperimentare un rinnovamento interiore (v. 23); 3. «Rivestire» l’uomo nuovo, creato a immagine di Dio (v. 24). La metafora dell’apostolo riflette l’uso degli indumenti nell’Antico Testamento come simbolo sia di peccato (Sl 73:6; Za 3:3,4; Ml 2:16) sia di salvezza (Is 61:10; Ez 16:8; Za 3:4,5).

Nei tempi antichi gli uomini, come biancheria intima, indossavano una tunica ad altezza ginocchio e un mantello per proteggersi dal sole. Analogamente, le donne indossavano una tunica e una veste. Le culture riflesse nella Bibbia erano sostanzialmente di sussistenza. Gli abiti erano preziosi e costosi e duravano molto tempo. Non era comune possedere più di un set di abbigliamento. La qualità e lo stile di quel vestiario segnalavano l’identità e lo status di chi l’indossava. Cambiare i propri vestiti, scambiare un set con un altro, era un evento insolito e importante. Paolo immagina che la trasformazione nella vita sia evidente come lo era il cambio di abiti nel contesto del primo secolo.

`Qual è la differenza cruciale tra conoscere Cristo e imparare a conoscere Cristo?`