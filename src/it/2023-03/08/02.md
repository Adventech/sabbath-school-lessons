---
title:  La spirale del peccato che spinge verso l’abisso
date:   13/08/2023
---

`Confrontare Efesini 4:17-32 con Colossesi 3:1-17. Secondo Paolo, in quale modo i credenti dovrebbero comportarsi per favorire l’unità della chiesa?`

Nella sezione precedente (Ef 4:1-16) il tema di Paolo è l’unità della chiesa. Se poniamo a confronto i versetti 1 e 17, notiamo la similitudine tra le due esortazioni relative a come camminare, ovvero vivere. Questa somiglianza suggerisce che Paolo insiste sullo stesso argomento e sullo stile di vita che lo supporta, ma da un punto di partenza nuovo e inizialmente più negativo. Nei versetti da 17 a 24 egli accusa lo stile di vita degli Efesini, perché ritiene che saboti l’unità (vv. 17-19) e i modelli comportamentali cristiani che l’alimentano (vv. 20-24). Mentre leggiamo l’aspra critica al comportamento dissoluto degli stranieri, occorre tenere presente la convinzione dell’apostolo circa la redenzione degli stranieri da parte di Dio per mezzo di Gesù, e l’offerta della loro piena rappresentanza all’interno del popolo di Dio (2:11-22; 3:1-13). I versetti 17 a 19 del capitolo 4 rappresentano quindi una descrizione limitata e negativa degli «stranieri di nascita» (2:11). Paolo non si preoccupa di peccati specifici o degli atteggiamenti manifestati dagli stranieri, ma del modello comportamentale cui si rifanno; una traiettoria verso il basso tipica di chi vive nella morsa del peccato. Il punto focale dei versetti da 17 a 19 è la descrizione di una spiritualità insensibile e spietata: «nella vanità dei loro pensieri, con l’intelligenza ottenebrata, estranei alla vita di Dio, a motivo dell’ignoranza che è in loro, a motivo dell’indurimento del loro cuore» (4:17,18). Questa spiritualità malata è la sorgente dalla quale deriva la comprensione ottenebrata evidenziata all’inizio del passaggio («a motivo dell’ignoranza che è in loro, a motivo dell’indurimento del loro cuore... avendo perduto ogni sentimento»), mentre alla fine dello stesso si fa cenno alla loro depravazione sessuale («si sono abbandonati alla dissolutezza fino a commettere ogni specie di impurità con avidità insaziabile» v. 19). Distanti da Dio non sanno come si deve vivere e, separati dalla sua grazia salvifica, proseguono in una spirale fatta di peccato e perversione.

`Secondo la tua esperienza, fino a che punto la forza del peccato può trascinare una persona sempre più verso il basso?`