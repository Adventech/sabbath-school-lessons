---
title:  Lavoro etico. Gentilezza (non amarezza)
date:   17/08/2023
---

Parlando a proposito del «giorno della redenzione» (Ef 4:30), Paolo ha appena invitato i suoi lettori a considerare l’uso del linguaggio nell’ambito del ritorno di Cristo. Efesini 4:31,32 può essere interpretato come un’indicazione relativa al modo di esprimersi lungo il percorso di avvicinamento a quel grandioso evento.

`Alla luce del ritorno di Cristo, quali attitudini e comportamenti, relativi al linguaggio, si dovrebbero eliminare? Quali invece quelli da adottare (Ef 4:31,32)?`

In questa esortazione che conclude il capitolo 4 di Efesini, l’apostolo pronuncia di nuovo un divieto, identificando sei cattive abitudini che devono essere messe «via»; al versetto successivo, poi, una disposizione positiva: siate benevoli e misericordiosi perdonandovi a vicenda, «come anche Dio vi ha perdonati in Cristo» (v. 32).

L’elenco delle sei cattive abitudini inizia e termina con un vocabolo onnicomprensivo: «ogni amarezza e cattiveria». Tra di essi altri quattro termini, «cruccio e ira e clamore e parola offensiva».

L’ultima di queste viene tradotta dal greco blasphemia, che in italiano è un termine specifico per indicare un linguaggio degradante contro Dio; tuttavia, il termine greco identifica con l’espressione «parola offensiva» il linguaggio diffamatorio nei confronti di Dio o di altri esseri umani. In quell’elenco, attitudini come l’amarezza, il cruccio e l’ira paiono esplodere in un linguaggio furente. In sostanza, Paolo opera una sorta di «smilitarizzazione» del linguaggio cristiano. Gli atteggiamenti e le strategie retoriche adottati da chi si esprime in modo offensivo devono essere rimossi dall’arsenale del credente. La comunità cristiana fiorirà e l’unità della chiesa si consoliderà (vv. 1-16) solo quando queste cose verranno accantonate. Il linguaggio offensivo non dovrà essere solo rimosso, bensì sostituito. Il nostro modo di esprimerci e di agire all’interno della famiglia di Cristo, ma anche oltre essa, non dovrà essere guidato dalla rabbia ma motivato dalla gentilezza, dalla tenerezza e dalla disposizione al perdono, quest’ultimo secondo il parametro supremo dell’esempio fornitoci da Dio, che ci ha perdonati in Cristo (v. 32). Paolo presenta il «perdono verticale» (offertoci da Dio) come modello per quello «orizzontale» (quello che l’uomo si scambia a vicenda con i suoi simili; cfr. Cl 3:13; Mt 6:12,14,15).

`Pensa alla forza delle parole che pronunci. Come puoi servirtene per edificare, incoraggiare e consolidare la fede?`