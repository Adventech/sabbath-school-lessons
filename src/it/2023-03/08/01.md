---
title:  Vivere in Cristo, parlare per lo Spirito
date:   12/08/2023
---

### Letture
Efesini 4:17-32; Colossesi 3:1-17; Zaccaria 3:3-5; 8:16; Isaia 63:10; Romani 8:16,26,27

> <p></p>
> «Avete imparato per quanto concerne la vostra condotta di prima a spogliarvi del vecchio uomo che si corrompe seguendo le passioni ingannatrici; a essere invece rinnovati nello spirito della vostra mente e a rivestire l’uomo nuovo che è creato a immagine di Dio nella giustizia e nella santità che procedono dalla verità» Efesini 4:22-24

Josè Antonio faceva da molti anni una vita da senzatetto per le strade di Palma, in Spagna. Con capelli e barba lunghi e disordinati, Josè sembrava più vecchio dei suoi 57 anni. Un giorno, Salva Garcìa, proprietario di un negozio di parrucchiere, si avvicinò a Josè proponendogli un restyling completo. Josè fu fatto accomodare nel salone e iniziò una faticosa opera di squadra per procedere con taglio, tinta e sistemazione dei nodi aggrovigliati. A Josè furono poi dati indumenti nuovi e alla moda. Poi giunse il momento della rivelazione! Seduto davanti allo specchio, Josè iniziò a piangere. «Sono davvero io quello? Non mi riconosco, nessuno mi riconoscerebbe». In seguito, avrebbe aggiunto: «Quello non fu solo un cambiamento estetico ed esteriore, ma la trasformazione della mia vita».

In Efesini 4:17-32, Paolo afferma che i credenti hanno vissuto una trasformazione completa. Hanno riposto il vecchio Io e assunto una nuova identità. Ma, un po’ come nel caso di Josè, si tratta di qualcosa che va oltre la trasformazione esteriore e comprende il fatto di essere «rinnovati nello spirito della vostra mente» (v. 23), portando nella vita «giustizia e santità che procedono dalla verità» (v. 24). Questo è il restyling definitivo.