---
title:  Siamo benedetti in Cristo
date:   24/09/2023
---

Parlando della Lettera agli Efesini, qualcuno l’ha definita “le Alpi del Nuovo Testamento“. Paolo, la nostra guida di montagna, nel primo capitolo, ci conduce lungo una ripida salita e subito restiamo a bocca aperta davanti al meraviglioso panorama che si vede dalla sommità.

`Riflettere su Efesini 1. Che cosa ti ispira in particolare?`

I versetti da 3 a 14 del primo capitolo sono come una mappa in cima al monte che identifica le varie altre cime all’orizzonte, mentre Paolo ci orienta verso il nostro luogo beato nell’ampio territorio del piano della salvezza. Lo scenario copre l’intero arco temporale della storia della salvezza, dall’eternità passata, attraversa la grazia di Dio che si manifesta con Cristo e conduce fino all’eternità futura. La redenzione dei credenti è frutto delle iniziative divine precedenti «la fondazione del mondo» (1:4) e che ora si manifestano nella nostra vita (vv. 7,8,13,14). Queste strategie, antecedenti la creazione, si compiranno pienamente alla fine dei tempi (vv. 9,10), quando «ogni cosa», in cielo come sulla terra, si riunirà o sarà unita in Cristo e il piano di Dio per «la pienezza del tempo» verrà realizzato (v. 10). Solo allora conosceremo pienamente il misterioso piano di Dio (v. 9). Per il momento possiamo essere certi che la salvezza centrata su Cristo, alla quale ci affidiamo, è una parte importante del più ampio disegno divino per la redenzione di «ogni cosa».

Trovarsi sulla cima di un monte ispira un ringraziamento. In Efesini 1:1519, Paolo ringrazia Dio e, allo stesso tempo, gli chiede che i credenti possano conoscere quella salvezza che egli ha progettato per loro. Ci troviamo su un’altra ripida salita, mentre l’apostolo ci indica la strada verso Cristo risorto, il quale governa su ogni potere immaginabile in questo mondo ma anche in quello futuro (vv. 20-23).

Mediante la grazia di Dio espressa in Cristo Gesù possiamo vivere questo giorno sulla cima di una montagna!

`Efesini 1:4 dice che Cristo «ci ha eletti prima della creazione del mondo perché fossimo santi e irreprensibili dinanzi a lui». Pensa al significato di quest’affermazione. Quale grande speranza ti offre sapere che Dio desidera la tua salvezza?`