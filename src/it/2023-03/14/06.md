---
title:  Siamo destinatari e donatori della grazia
date:   28/09/2023
---

`Mentre leggi Efesini 5, riflettiamo sulla richiesta di Paolo di vivere il vangelo nella nostra relazione con gli altri. Quale tra le sue esortazioni ti trasmette le sensazioni più profonde?`

Se si legge il quinto capitolo della Lettera agli Efesini dal principio, si rischia di non cogliere a pieno la forza di un tema importante. Partiamo allora da Efesini 4:32, dove Paolo dice ai suoi lettori di essere «benevoli e misericordiosi gli uni verso gli altri, perdonandovi a vicenda come anche Dio vi ha perdonati in Cristo».

Come credenti, siamo chiamati a modellare il nostro comportamento nei confronti del prossimo sulla base della grazia e del perdono che Dio ci ha accordato. Dobbiamo infatti cercare di imitarlo (cfr. Mt 5:43-48).

Paolo contrappone questo stile di vita con il diffuso approccio pagano. Invece di apprezzare il fatto che le altre persone sono sorelle e fratelli nella famiglia di Dio, spesso gli uomini se ne servono per soddisfare i propri impulsi sessuali e potersene vantare (vv. 3,4). L’apostolo avverte che un simile atteggiamento non può avere futuro nel nuovo mondo che Dio sta progettando (vv. 5-7).

I credenti devono invece allontanarsi dalle tenebre del passato e «comportarsi come figli della luce» (vv. 8-10), imitando l’amore del Padre. L’apostolo ci ammonisce ancora una volta circa «le opere delle tenebre» compiute «in segreto» (vv. 11,12). Per contrasto, dobbiamo vivere alla luce di Cristo (vv. 13,14), invece di sprecare la nostra esistenza nell’ubriachezza, «recuperando il tempo» e ringraziando Dio per il suo amore (vv. 15-21).

Paolo amplia la tematica legata all’imitazione dell’amore di Dio rivolgendosi a mariti e mogli. L’amore di Cristo che si sacrifica per la chiesa diventa il modello da imitare per i mariti cristiani (vv. 25-33), mentre la lealtà della chiesa per Cristo lo è per le mogli cristiane (vv. 22-24). Invece di svilire il dono della sessualità in modo egoistico e perverso, il marito e la moglie cristiani si impegnano a valorizzarsi reciprocamente, diventando «una carne sola» (vv. 28-33).

«Siate dunque imitatori di Dio, perché siete figli da lui amati» (5:1). Per grazia di Dio oggi sei chiamato a mettere in pratica questi consigli nelle tue relazioni con gli altri.

`In che modo Efesini 5:2 ci aiuta a comprendere il senso delle parole di Paolo nel versetto precedente?`