---
title:  Approfondimento
date:   29/09/2023
---

Concludiamo con una riflessione su Efesini 6, dove scopriamo che noi, la chiesa, siamo l’esercito di Dio che annuncia la pace.

In questa lettera, Paolo ha descritto la chiesa come corpo di Cristo (1:22,23; 4:11-16), come tempio di Dio (2:19-22) e sposa di Cristo (5:21-33). Al capitolo 6, vv. 10-20, troviamo la metafora dell’esercito di Dio e un’appassionata chiamata alle armi. È il brano che offre più opportunità ma anche che rischia di essere frainteso.

Potremmo male interpretare le parole di Paolo considerandole un appello a prendere le armi per combattere una guerra o a essere aggressivi nelle relazioni con il prossimo. Paolo sta invece rimarcando il concetto di unità, di un linguaggio edificante e della tenerezza di cuore. Definisce le buone notizie provenienti da Dio «il vangelo della pace» (6:15). Mediante questa stimolante metafora, la chiesa non viene sollecitata a muoversi per una guerra in senso tradizionale, ma a portare la pace nel combattimento spirituale contro il male. Paolo fa il suo ingresso sul campo di battaglia del conflitto cosmico e ci invita ad arruolarci nell’esercito di Dio.

Dovremmo farlo con una valutazione realistica del nemico per non commettere l’errore di sottostimare le forze schierate contro di noi. Non ci confrontiamo con avversari umani ma «contro le potenze, contro i dominatori di questo mondo di tenebre, contro le forze spirituali della malvagità, che sono nei luoghi celesti» (6:12), condotte da un generale insidioso, il diavolo (v. 11). Il nemico non deve però atterrirci, Dio sarà presente accanto a noi durante la battaglia (v. 10) e ci fornisce gli strumenti di difesa più efficaci, la sua personale armatura (v. 11; cfr. Is 59:15-17). Ha messo a nostra disposizione verità, giustizia, pace, fede, salvezza e Spirito (Ef 6:13-17). Con queste premesse, non potremo fallire. La vittoria è certa.

**Domande per la condivisione**

`Anche se non siamo salvati per le opere, Paolo cosa intende quando dice che siamo stati «creati in Cristo Gesù per fare le opere buone, che Dio ha precedentemente preparate affinché le pratichiamo» (Ef 2:10)? Qual è allora lo scopo delle buone opere?`

`Scrive Paolo: «Or a colui che può, mediante la potenza che opera in noi, fare infinitamente di più di quel che domandiamo o pensiamo» (3:20). Qual è la potenza che agisce in noi e come dovrebbe manifestarsi?`