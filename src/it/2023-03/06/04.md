---
title:  La chiesa, rivelatrice della sapienza divina
date:   01/08/2023
---

`Cosa dice Paolo di Dio e delle sue azioni, in Efesini 3:7-13?`

Paolo rivendica ancora una volta di essere «un ministro» secondo il «dono della grazia di Dio» (3:7). Tale dono, come il vangelo stesso, non viene garantito per i meriti acquisiti dal destinatario, ma mediante la grazia divina. Paolo lo sottolinea definendo se stesso «il minimo tra tutti i santi» (v. 8). C’è un’interessante progressione nell’autovalutazione dell’apostolo che possiamo ben individuare seguendo l’ordine con cui ha scritto le sue epistole. All’inizio, rivendica il suo status di apostolo nominato per mano divina (Ga 1:1). In seguito, si presenterà come «minimo degli apostoli» e «non degno di essere chiamato apostolo» (1 Co 15:9); alla fine, riferendosi a se stesso, si etichetterà «primo» tra i «peccatori» (1 Ti 1:15). Forse questa progressione aiuta a comprendere la famosa citazione di Ellen G. White: «Avvicinandoci a Cristo avvertiamo sempre più la nostra colpevolezza, scopriamo con occhi nuovi come le nostre imperfezioni siano la negazione della natura perfetta di Gesù» SC, p. 64 [65].

«Affinché i principati e le potenze nei luoghi celesti conoscano oggi, per mezzo della chiesa, la infinitamente varia sapienza di Dio» (Ef 3:10). Chi sono i «principati e le potenze nei luoghi celesti» qui citati? In che modo la chiesa annuncia loro la sapienza infinitamente varia di Dio? Efesini 3:10 non chiarisce la natura di quelle potenze, sembra però ragionevole identificarle nelle forze malvagie di cui si parla più dettagliatamente al capitolo 6, nei versetti 11 e 12. Se così fosse, la composizione della chiesa, che unisce Ebrei e stranieri una volta decisamente distanti e divisi, diventa un annuncio squillante a «principati e potenze nei luoghi celesti» del piano divino per il futuro, cioè «raccogliere sotto un solo capo, in Cristo, tutte le cose» (1:10). Vengono informati che il piano di Dio è in azione e la loro sorte segnata. La vera natura di una chiesa unita comunica la loro sconfitta definitiva.

`Se la tua comunità prendesse alla lettera il «mansionario» affidato alla chiesa da Paolo in Efesini 3:10, come cambierebbero le relazioni reciproche al suo interno?`