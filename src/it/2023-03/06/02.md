---
title:  Paolo, l’apostolo prigioniero per gli stranieri
date:   30/07/2023
---

`Leggere Efesini 3 e identificare uno o due temi principali. Quali, secondo te, sono quelli sui quali si concentra maggiormente l’apostolo?`

Efesini 3 rivela un’interessante struttura. Paolo comincia il capitolo con queste parole: «Per questo motivo io, Paolo, il prigioniero di Cristo Gesù per voi stranieri...» (v. 1). Poi si interrompe per dedicarsi a quella che risulterà essere una lunga digressione sulla sua azione verso gli stranieri in quanto apostolo (vv. 2-13). Dopo questa parentesi dà il segnale di un ritorno al filo del discorso originale, ripetendo l’espressione «per questo motivo» (v. 14) e i versetti fino al 21 recuperano il resoconto della sua preghiera. In Efesini 3:1, Paolo si definisce «prigioniero di Cristo Gesù», è il suo modo di affermare che, sebbene costretto alla prigionia e apparentemente frenato dall’autorità dell’Impero romano, nella sua vita c’è ancora un proposito divino da realizzare. Egli non si sente prigioniero di Roma, ma di Cristo Gesù (cfr. 4:1).

Il riferimento alla sua «tribolazione» (3:13) e quello successivo alle «catene» (6:20) ci suggerisce che non si trova in una condizione di arresti domiciliari (cfr. At 28:16) ma in un carcere. Essere recluso nel primo secolo dopo Cristo, per di più in una cella romana, era particolarmente gravoso. Nell’Impero romano non esistevano strutture detentive ben organizzate, dotate di presidi sanitari e in grado di erogare pasti regolari. In realtà, quel potere non aveva tanto bisogno di prigioni perché non vi era un ricorso frequente alla reclusione come strumento punitivo. Le persone ci sostavano solo in attesa del processo o dell’esecuzione e dovevano provvedere a loro stesse oppure contare su familiari o amici per il cibo e le altre necessità. Le preoccupazioni di Paolo derivano forse dall’impatto emotivo della sua carcerazione sui credenti, dal momento che quella condizione, da una cultura basata sull’onore, veniva considerata una vergogna assoluta. Egli temeva che qualcuno potesse chiedersi come poteva essere apostolo e messaggero di Cristo che siede alla destra di Dio, e allo stesso tempo trovarsi in uno stato di disperata detenzione. E così Paolo riformula la comprensione della propria condizione, aiutando i credenti a capire che fa parte del piano divino. Egli sta soffrendo per essi e, quella che apparentemente sembra un’onta, si rivelerà decisiva per la loro «gloria» (3:13).

`Come possiamo imparare a confidare in Dio e nelle sue vie anche nelle circostanze più difficili?`