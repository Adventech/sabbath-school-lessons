---
title:  Lezione
date:   31/07/2023
---

`Quale mistero è stato affidato a Paolo? Efesini 3:1-6`

Ecco alcuni punti che emergeranno nello studio di Efesini 3:1-6.

1\. Paolo rivolge questa parte dell’epistola specificatamente ai credenti stranieri che si ritrovano nelle abitazioni-chiesa di Efeso (v. 1).

2\. L’apostolo rivendica di essere destinatario di qualcosa che definisce «dispensazione della grazia di Dio affidatami per voi» (v. 2). Tale «dispensazione», o ministero della grazia, è il modo in cui Paolo descrive il mandato affidatogli di predicare il vangelo, «la grazia di Dio», agli stranieri (cfr. vv. 7,8).

3\. L’apostolo afferma che gli è stato rivelato un mistero, un tema di cui ha già parlato nella lettera (1:9,10; 2:11-22), il «mistero di Cristo» (3:3,4). Paolo non vuole essere interpretato come l’inventore del vangelo, ma rivendica il fatto di avere ricevuto da Dio il compito di proclamarlo.

4\. Paolo non è il solo ad avere avuto una rivelazione superiore su questo «mistero», dal momento che lo Spirito lo ha già svelato ai «santi apostoli e profeti di lui» (3:5) secondo modalità che superano l’annuncio dei piani divini fatto alle generazioni precedenti. Il termine «profeti» probabilmente si riferisce, in questo caso, a coloro i quali possedevano ed esercitavano il dono della profezia nelle prime case-chiesa cristiane, non tanto a quelli dell’Antico Testamento. Il mistero un tempo nascosto, è diventato ora qualcosa che oggi definiremmo “di dominio pubblico”.

5\. Paolo dichiara: «gli stranieri sono eredi con noi, membra con noi di un medesimo corpo e con noi partecipi della promessa fatta in Cristo Gesù mediante il vangelo» (v. 6).

Egli denota una passione profonda per il vangelo, soprattutto nel modo di esprimerlo alla chiesa, composta da Ebrei e stranieri. Questi due gruppi sono diventati le fondamenta della nuova comunità di Dio, il suo nuovo “brand", la chiesa (2:14-16). Potremmo dire che adesso si sono trasformati da nemici a «coeredi», «membri di un medesimo corpo» e «compartecipi» della promessa del vangelo (3:6).

`Ci sono atteggiamenti, a volte nascosti, che potrebbero impedire di esercitare quell’inclusività promossa dal vangelo? Come liberartene?`