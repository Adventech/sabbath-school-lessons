---
title:  Cristo dimora nel tuo cuore
date:   02/08/2023
---

`Metti a confronto la richiesta precedente di Paolo, descritta in Efesini 1:16-19, con la supplica per i credenti di Efesini 3:14-19. Quali sono le analogie tra i due passaggi?`

La traduzione di Efesini 3:14,15 è figlia di un importante gioco di parole. Quando Paolo dice di inginocchiarsi davanti al «Padre dal quale ogni famiglia nei cieli e sulla terra prende nome», sta esplorando la connessione fonetica tra i vocaboli greci patēr, «padre» e patria, «famiglia». In Efesini, Paolo celebra la natura onnicomprensiva del piano di salvezza divino, che include ogni cosa (1:9,10) «non solo in questo mondo, anche in quello futuro» (v. 21). E qui rivendica il fatto che «ogni famiglia nei cieli e sulla terra» appartiene al Padre. Ogni famiglia (patria) trae nome dal Padre (patēr); questa è davvero una splendida notizia!

Consideriamo il seguente ragionamento: la tua famiglia, nonostante le imperfezioni e gli errori, appartiene a Dio. Non dipende dalla crudele morsa del fato, ma dalle mani premurose del Padre, di cui porta il nome divino. In Efesini 3:16-19, Paolo chiede a Dio di concedere ai credenti un’abbondante esperienza spirituale, contraddistinta da forza interiore grazie alla presenza dello Spirito (v. 16), da intimità con Cristo, che si immagina dimorare nei loro cuori, e da un’identità certa, radicata e «fondata nell’amore» (v. 17).

Mentre l’apostolo cerca di lodare Dio per le enormi benedizioni elargite ai credenti, include non tre, bensì quattro dimensioni: «larghezza, lunghezza, altezza e profondità» (v. 18). Non spiega esplicitamente a cosa facciano riferimento queste dimensioni, ma ovviamente sta parlando della portata smisurata di qualcosa di importante. Forse si riferiscono alla sapienza di Dio (Gb 11:5-9, che utilizza quattro dimensioni), alla sua potenza (Ef 3:16,17) o magari al tempio spirituale di Efesini 2:19-22 (cfr. Ez 43:13-16, dove pure si parla di quattro dimensioni; Am 7:7,8; Ap 11:1,2). Potrebbe essere più facile considerare queste quattro dimensioni come la descrizione dell’immensità «dell’amore di Cristo» (Ef 3:19), interpretando l’espressione «abbracciare... quale sia la larghezza, la lunghezza, l’altezza e la profondità» (v. 18) come propedeutica a quella successiva: conoscere l’amore di Cristo» (3:19; cfr. Ro 8:35-39). In qualsiasi modo si vogliano interpretare queste parole, si tratta comunque di splendide notizie.