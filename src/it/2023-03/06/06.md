---
title:  Gloria nella chiesa e in Cristo Gesù
date:   03/08/2023
---

`Paolo conclude il racconto della sua preghiera con una dossologia, una breve dichiarazione poetica di lode a Dio. Quali sono le ragioni di questa lode? Efesini 3:20,21.`

Paolo ha ricordato le sue invocazioni per i credenti (Ef 3:14-19), ora prega in maniera diretta e possente. La sua dossologia solleva due interrogativi:

1\. Questo passaggio vuole forse esaltare in modo inappropriato la chiesa, mettendola al pari con Cristo nella frase «a lui sia la gloria nella chiesa, e in Cristo Gesù» (3:21)? Se Paolo nutre certamente un grande interesse per la chiesa di Efeso, è chiaro che Cristo ne è il Salvatore, dal momento che è lui a dimorare nel cuore dei credenti (v. 17). Nella dossologia, Paolo rende lode a Dio per la salvezza offerta alla chiesa per mezzo di Gesù Cristo.

2\. La frase «per tutte le età, nei secoli dei secoli» (v. 21) ritrae forse un futuro senza fine e terreno per la chiesa, che mette in sospeso il ritorno di Cristo?

La lettera denota una solida aspettativa nel futuro. Per esempio, Efesini 4:30 guarda al «giorno della redenzione». E ancora, i credenti sperimenteranno la potenza sovrana e illimitata di Cristo nel «futuro» (1:21). La dossologia di Paolo dovrebbe essere letta come una celebrazione della potenza infinita di Cristo esercitata per il bene dei credenti. Se torniamo al commento di Paolo sulla sua seconda preghiera (Ef 3:14-21; cfr. 1:15-23), leggiamo che l’apostolo trova forza nello scopo universale della cura divina (3:14,15), nell’immediata disponibilità dello Spirito Santo (v. 16), nella collaborazione con Cristo (v. 17) e nel suo amore senza limiti (vv. 18,19). Tutto ciò è talmente evidente che immagina i credenti «ricolmi di tutta la pienezza di Dio» (v. 19) e celebra queste realtà spirituali con la lode, meravigliandosi una volta di più di quanto sia abbondante la potenza divina offerta ai santi (vv. 20,21). Ogni volta che avvertiamo la pressione dei problemi, delle tentazioni o dei dubbi, leggiamo questo resoconto ottimista delle preghiere di Paolo. L’apostolo incarcerato eleva il nostro sguardo verso il grandioso orizzonte dei propositi e della grazia divini, ricordandoci che, a prescindere dalle circostanze del momento, partecipiamo al piano finale di Dio (Ef 1:9,10) e che la sua potenza opera in noi.

`Quali benedizioni divine ritieni particolarmente preziose?`