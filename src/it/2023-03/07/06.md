---
title:  Crescere in Cristo
date:   10/08/2023
---

`Leggere Efesini 4:14. Quale pericolo minaccia la maturità (a immagine di Cristo) della chiesa?`

Paolo percepisce un ambiente non così distante dal nostro attuale, nel quale idee varie, «ogni vento di dottrina» e «arti seduttrici dell’errore», si fanno largo tra i credenti. Ecco tre tipi di immagine che descrivono i rischi di una teologia ribelle: 1. L’immaturità tipica dell’infanzia, «affinché non siamo più come bambini»; 2. Il pericolo in alto mare, «sballottati e portati qua e là da ogni vento di dottrina»; 3. Essere truffati da persone maliziose che, come i giocatori d’azzardo, praticano giochi di prestigio. Paolo utilizza la parola greca kubeia, «lancio dei dadi», in modo figurativo a voler intendere l’astuzia e la frode. Egli è convinto che essere divisivi sia un conclamato marchio dell’errore: ciò che nutre e fa crescere il corpo, aiutandolo a restare unito, è buono, mentre tutto quello che lo svuota e lo divide è male. Passando dal tema della divisione a quello dei dottori testati e affidabili (Ef 4:11), questi ultimi faranno passi in avanti verso il raggiungimento della maturità cristiana e svolgeranno funzioni efficaci all’interno del corpo di Cristo (vv. 12,13; cfr. vv. 15,16).

`Che cosa lega il funzionamento di una chiesa sana a quello di un corpo sano (Ef 4:15,16)?`

In Efesini 4:1-16, Paolo perora la causa dell’unità della chiesa e ingaggia i destinatari perché la promuovano in modo attivo. Se è vero che l’unità rappresenta una certezza teologica (Ef 4:4-6), essa richiede un grande sforzo da parte nostra (v. 3). Un modo per consolidare tale unità è quello di essere parti «attive» del corpo di Cristo (vv. 7-16). Ciascuno di noi costituisce una parte del corpo e dovrebbe contribuire alla sua salute e alla sua crescita (vv. 7,16). Tutti insieme, inoltre, dovremmo trarre beneficio dall’opera degli apostoli, dei profeti, degli evangelisti e dei pastori-dottori (v. 11). Questi, al pari dei legamenti, dei tendini e di «ogni giuntura» (v. 16), hanno una funzione unificante e ci aiutano a crescere insieme in Cristo, il capo della chiesa (vv. 13,15).

`Quali potrebbero essere alcuni «venti di dottrina» che soffiano sulla nostra chiesa, e come ripararci da essi?`