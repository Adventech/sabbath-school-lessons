---
title:  I doni di Cristo salito in cielo
date:   09/08/2023
---

`Prendendo spunto dal Salmo 68:18, Paolo ha appena detto che Cristo risorto, asceso e vittorioso, fa dei doni ai suoi figli dall’alto. Di quali doni si tratta e a che scopo vengono elargiti (Ef 4:11-13)?`

Paolo identifica i quattro gruppi specifici che hanno ricevuto i doni e che sono parte di quel forziere che Cristo asceso in cielo regala alla sua chiesa: gli apostoli, i profeti, gli evangelisti, e i pastori e dottori (la struttura della frase greca suggerisce che questi ultimi facciano parte di un unico gruppo). Cristo elargisce questi doni che devono servire per un’opera importante: «il perfezionamento dei santi in vista dell’opera del ministero e dell’edificazione del corpo di Cristo» (Ef 4:12) e «fino a che tutti giungiamo all’unità della fede e della piena conoscenza del Figlio di Dio, allo stato di uomini fatti, all’altezza della statura perfetta di Cristo» (v. 13).

Quest’ultimo punto in particolare ebbe grande importanza per i primi avventisti che stavano riflettendo sui doni spirituali di Ellen G. White. La Bibbia avvalora la funzione del dono di profezia nella chiesa solo al tempo degli apostoli? Oppure questo dono continua a sussistere fino al ritorno di Cristo? Quei primi avventisti trovarono la risposta in Efesini 4:13 e la condivisero mediante il racconto di un capitano di vascello incline a seguire le istruzioni fornite per una traversata. Mentre la nave si avvicinava al porto, il capitano scoprì che sarebbe salito a bordo un pilota per agevolare la manovra di attracco. Avrebbe dovuto rispettare le disposizioni e ubbidire agli eventuali ordini di quel pilota. «Chi dà ascolto oggi a quel libro di istruzioni? Quelli che respingono il pilota o quelli che lo accolgono, come prescrive il manuale? Giudicate voi» Uriah Smith, “Do We Discard the Bible Endorsing the Visions?”, Review and Herald, 13 gennaio 1863, p. 52.

Occorre prudenza nell’identificare i «pastori», i «dottori» e gli «evangelisti», perché quando pensiamo a queste posizioni siamo condizionati dal nostro contesto e dal nostro tempo. Per quanto possiamo capire, al tempo di Paolo erano tutti leader laici che servivano le chiese domestiche di Efeso (cfr. 1 P 2:9; At 2:46; 12:12).

`Leggere Isaia 5:4: «Che cosa si sarebbe potuto fare alla mia vigna più di quanto ho fatto per essa?». Considera questo passo pensando a tutto quello che Dio ci ha dato grazie al ministero di Ellen G. White. Che relazione ci vedi?`