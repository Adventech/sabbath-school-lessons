---
title:  L’unità dello Spirito
date:   06/08/2023
---

`Leggere Efesini 4:1-16. In che modo Paolo incoraggia i credenti ad alimentare l’unità della chiesa?`

L’apostolo inaugura la seconda parte della Lettera agli Efesini (capp. da 4 a 6) con un accorato appello all’unità, suddiviso in due sezioni principali: nella prima (vv. 1-6) chiede ai credenti di alimentare «l’unità dello Spirito» manifestando le virtù che contribuiscono a edificarla (vv. 1-3), un appello accompagnato da un elenco poetico di sette qualità (vv. 4-6). Nella seconda sezione (vv. 7-16), Paolo identifica nel Gesù vittorioso e glorioso l’artefice della grazia nelle persone che egli guida alla condivisione del vangelo (vv. 7-10) e spiega come queste, insieme a tutti i membri della chiesa, contribuiscano alla salute, alla crescita e all’unità del corpo di Cristo (vv. 11-16). Paolo lancia ai cristiani l’invito «a comportarvi in modo degno della vocazione che vi è stata rivolta» (4:1). Usa il verbo “camminare” nel senso figurato di comportarsi o vivere (cfr. 2:2,10; 4:17; 5:2,8,15). Quando fa riferimento alla loro chiamata, intende quella alla fede cristiana (1:18, 2:46,13). L’apostolo esorta i credenti ad adottare un comportamento che favorisca l’unione e rifletta il piano divino (vv. 9,10). Per questo comincia esortandoli a praticare quelle virtù che conducono all’unità (vv. 1-3), come l’umiltà, la mansuetudine e la pazienza. Consideriamo ciascun termine. La spiegazione del significato di umiltà la si trova altrove, precisamente in Filippesi 2:3: «Non fate nulla per spirito di parte o per vanagloria, ma ciascuno, con umiltà, stimi gli altri superiori a se stesso». L’umiltà, quindi, può essere intesa non come virtù negativa autoironica (vedi Cl 2:18,23), ma come qualità positiva di apprezzamento e servizio per il prossimo.

La mansuetudine (Ef 4:2) può essere definita «la qualità di non attribuire a se stessi un’importanza eccessiva», ma significa anche «cortesia, premura, docilità» Frederick Danker, ed. Greek-English Lexicon of the New Testament and Other Early Christian Literature, 3rd ed., University of Chicago Press, Chicago, 2000, p. 861.

Infine, la pazienza è la capacità di resistere alla provocazione o alle prove. Queste qualità, dunque, ruotano tutte attorno al tema della rinuncia al senso di presunzione ed egocentrismo, per centrarsi piuttosto sul valore dell’altro.

`Umiltà, mansuetudine, pazienza. Pensa in che modo simili qualità potrebbero unirci come persone. Come si impara a coltivarle?`