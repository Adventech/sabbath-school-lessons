---
title:  «Vi è un solo...»
date:   07/08/2023
---

`Quali sono i sette attributi citati da Paolo a sostegno del tema dell’unità della chiesa? Cosa intende ribadire con questo elenco (Ef 4:4-6)?`

L’elenco di Paolo ha uno stile poetico e sembra richiamare un inno di confessione in uso a Efeso. La lista comincia menzionando i primi due «un solo»: «Vi è un corpo solo (riferimento alla chiesa come corpo di Cristo, Ef 4:12,16; 1:23; 5:23,29,30) e un solo Spirito (4:4). Il terzo «un solo» riguarda «una sola speranza... la vostra vocazione» (cfr. v. 4 con v. 1). Vengono poi proposti altri tre elementi, «un solo Signore» (riferito a Cristo), «una sola fede» (ciò a cui credono i cristiani, Ef 4:13; Cl 1:23; 2:7; Ga 1:23; 1 Ti 4:1,6), «un solo battesimo» (cfr. Ef 5:26), prima di concludere con una descrizione di Dio: «un solo Dio e Padre di tutti, che è al di sopra di tutti, fra tutti e in tutti» (4:6).

Cosa sta comunicando Paolo con questa descrizione poetica di Dio Padre? Essendo «Padre di tutti», Dio è il creatore. Il resto della frase spiega come, una volta creato il mondo, Dio si relazioni con «tutte le cose», con tutto ciò che ha fatto.

Attenzione, l’autore non sta strizzando l’occhio all’eresia del panteismo (che identifica la natura con Dio) o del panenteismo (posizione che sostiene come Dio sia immanente nell’universo, ma che allo stesso tempo lo trascenda). Egli sta piuttosto affermando la trascendenza, «che è al di sopra di tutti», e il ruolo attivo «fra tutti», che è l’immanenza «in tutti» di Dio.

Osserviamo attentamente due concetti relativi all’unità della chiesa (Ef 4:1-6). Il primo: l’unità è un dato di fatto spirituale, radicato in quei sette «un solo», una realtà da celebrare (vv. 4-6). Secondo concetto: questa unità richiede il nostro zelo, per essere alimentata e darle la possibilità di crescere (v. 3). Spesso ci saranno motivi per versare lacrime davanti ai nostri errori nel percorso per compierla. Nonostante ciò, dobbiamo rallegrarci nell’opera di Dio in Cristo che punta a unire la chiesa, e nella realtà teologica dell’«unità dello Spirito» (4:3). Se lo faremo, riceveremo la forza necessaria per ricominciare il difficile compito di far progredire quell’unità, ma con la rinfrescante convinzione che staremo realizzando l’opera stessa di Dio.

`Rileggere Efesini 4:4-6. Come ti fa sentire? Come dovrebbe farti sentire, considerato quello che dice a proposito della nostra unità in e con Dio per mezzo di Gesù Cristo?`