---
title:  Cristo salito in cielo, fonte dei doni
date:   08/08/2023
---

> <p></p>
> «Ma a ciascuno di noi la grazia è stata data secondo la misura del dono di Cristo. Per questo è detto: “Salito in alto, egli ha portato con sé dei prigionieri e ha fatto dei doni agli uomini”. Ora, questo “è salito” che cosa vuol dire se non che egli era anche disceso nelle parti più basse della terra? Colui che è disceso, è lo stesso che è salito al di sopra di tutti i cieli, affinché riempisse ogni cosa» (Ef 4:7-10).

`Che cosa succede e cosa intende mettere in evidenza Paolo in questi versetti?`

Paolo fa una citazione tratta dal Salmo 68:18: «Salito in alto, egli ha portato con sé dei prigionieri e ha fatto dei doni agli uomini». Quel Salmo parla del SIGNORE, Yahweh, descrivendolo come un generale che, avendo sconfitto i nemici, sale verso la cima del colle sul quale è edificata la capitale, portandosi con sé i prigionieri della battaglia (vv. 1,2). Poi, riceve un tributo dai nemici sconfitti: «hai ricevuto doni». Da notare che Paolo adatta quest’immagine a Cristo innalzato («ha fatto dei doni agli uomini»), proprio traendo spunto dal contesto più ampio del Salmo 68 (vedi v. 35). Se seguiamo l’ordine espresso al Salmo 68:18, l’ascesa (quella di Cristo nel cielo Ef 1:21-23) arriva per prima, seguita dalla discesa, ovvero la fase in cui Cristo risorto ed esaltato fa dei doni e riempie ogni cosa. È così che Paolo descrive l’effusione dello Spirito Santo alla Pentecoste (Atti 2), una prospettiva confermata da Efesini 4:11,12, dove i doni provenienti da Gesù sono considerati doni dello Spirito.

«Cristo è salito in alto portando con sé dei prigionieri e facendo dei doni agli uomini. Cosa successe quando, dopo l’ascensione di Cristo, lo Spirito arrivò come promesso sotto forma di vento potente e impetuoso, invadendo per intero il luogo nel quale i discepoli erano riuniti? Migliaia di persone si convertirono in un giorno» Ye Shall Receive Power, p. 158.

`In che modo questi versetti di Efesini possono consolarci? Cosa vuol dire che egli porterà «ogni cosa a compimento in tutti» (Ef 1:23)?`