---
title:  Adesso risorti, ascesi ed elevati con Cristo
date:   18/07/2023
---

«Ma Dio, che è ricco in misericordia, per il grande amore con cui ci ha amati» (Ef 2:4). Con due straordinarie e potenti parole, «ma Dio», Paolo oscilla dal ritratto dolente dell’esperienza passata dei suoi lettori (vv. 1-3) alla nuova realtà piena di speranza che contraddistingue la loro esistenza in quanto credenti (vv. 4-10).

`In che senso i credenti partecipano alla risurrezione, all’ascensione e alla posizione di Cristo alla destra del Padre? Come avviene tale partecipazione? (Ef 2:6,7).`

Abbiamo visto che quella agli Efesini è una lettera intrisa di Cristo e che sottolinea la solidarietà tra i credenti e Gesù. Ai versetti 5 e 6 del capitolo 2, Paolo amplia il tema utilizzando tre verbi composti per svelare una verità sbalorditiva: grazie alle iniziative di Dio, gli stessi credenti partecipano agli importanti eventi della storia della salvezza che hanno al centro il Messia, Gesù. Quali?

1. I credenti sono vivificati con Cristo;
2. Risorgono con Cristo (e anche partecipano alla sua ascensione in cielo);
3. Si siedono nel cielo in Cristo Gesù, sono quindi partecipi del suo insediamento sul trono celeste.

Per apprezzare la forza delle argomentazioni paoline, dobbiamo tornare a Efesini 1:19-23 e ricordare che Cristo, con la sua morte, risurrezione, ascensione e insediamento alla destra di Dio, ha ottenuto la vittoria sulle forze spirituali e malvagie, quelle che un tempo dominavano la vita dei credenti. In seguito ai passaggi citati, queste potenze, seppure ancora attive e minacciose, sono state completamente sostituite. L’universo si è spostato, la realtà è cambiata. I credenti non sono semplici spettatori di questi eventi ma vi sono coinvolti personalmente e intimamente. Il fatto di essere compartecipi della risurrezione, dell’ascensione e dell’insediamento di Gesù ci apre un’ampia gamma di possibilità. Abbiamo il diritto di liberarci da un’esistenza dominata dai demoni, per scegliere una vita caratterizzata da abbondanza spirituale e dalla potenza in Cristo (2 Ti 1:7).

`«Dio infatti ci ha dato uno spirito non di timidezza, ma di forza, d’amore e di autocontrollo» (2 Ti 1:7). In che misura i passi che abbiamo letto nella lezione odierna ci aiutano a capire quello che Paolo dice nell’epistola a Timoteo?`