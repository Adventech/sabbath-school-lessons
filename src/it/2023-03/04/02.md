---
title:  Un tempo morti e ingannati da Satana
date:   16/07/2023
---

`Leggere Efesini 2:1-10. Qual è il principale concetto che emerge da queste parole di Paolo, che ci parlano di quello che Gesù ha fatto per noi?`

Paolo ha già illustrato la salvezza donata ai cristiani (Ef 1:3-14,15-23) e raccontato, in breve, la storia dei credenti di Efeso (v. 13). Nei primi dieci versetti del capitolo 2, parlerà della loro conversione in maniera più dettagliata e con una maggiore attenzione personale. Egli mette a confronto il loro passato (2:1-3) con le benedizioni della salvezza di Dio, che definisce una partecipazione alla risurrezione, ascensione ed esaltazione di Cristo (vv. 4-7) e celebra le basi di quella salvezza nella grazia e nell’opera creativa di Dio (vv. 8-10). Queste tre sezioni del passaggio vengono riassunte nelle parole del versetto 5:

1. «eravamo morti nei peccati»;
2. «[Dio] ci ha vivificati con Cristo»;
3. «è per grazia che siete stati salvati».

Ai versetti 1 e 2, Paolo sottolinea la triste realtà dell’esistenza precedente la conversione dei suoi lettori, notando che erano spiritualmente morti, che praticavano il peccato e la trasgressione con regolarità (2:1) e che erano dominati da Satana (v. 2). Paolo però sta rivolgendosi a persone vive, per cui usa l’espressione “un tempo” «morti» in senso metaforico (5:14). Tuttavia, essendo un tempo separati da Dio, fonte della vita, la loro situazione era quanto mai reale e complessa (cfr. Cl 2:13; Ro 5:1; 6:23). Riflettendo sull’esperienza passata dei suoi lettori, Paolo identifica le due forze esterne che li dominavano: «l’andazzo di questo mondo» (2:2), ovvero le abitudini e il comportamento della società allargata di Efeso, che deformava la vita umana istigando la ribellione contro Dio.

La seconda forza esterna è Satana, di cui vengono fornite due descrizioni: egli è «il principe della potenza dell’aria» (v. 2), dove per «aria» (o «luoghi celesti») si intende la sede delle forze soprannaturali, comprese quelle del male (Ef 1:3; 3:10; 6:12). Inoltre, egli è attivo anche sulla terra, in quanto «spirito che opera oggi negli uomini ribelli».

`Cosa ci dicono questi versetti circa la realtà e attualità del gran conflitto? Come trarre consolazione e speranza sapendo che Gesù ha vinto e che possiamo beneficiare con lui di questa vittoria?`