---
title:  Adesso salvati da Dio
date:   20/07/2023
---

`Leggere Efesini 2:1-10, concentrandoci in particolare sui passi da 8 a 10. Quali punti sottolinea Paolo a conclusione del passaggio?`

Nei primi tre versetti Paolo spiega che la salvezza dei credenti di Efeso non è stata acquisita grazie alle loro opere o alle loro qualità vincenti. Quando la storia comincia sono spiritualmente morti, in essi non si trova nemmeno una scintilla di vita o di merito (2:1). Sono stati totalmente soggiogati dal peccato che non propongono alcuna iniziativa personale, ma si lasciano guidare da Satana, dalle passioni più abiette e dalle chimere mentali (vv. 2,3). Anche se ne sono ignari, non sono semplicemente privi di valori o azioni spirituali, ma si trovano in una condizione ben peggiore, in compagnia di tutta l’umanità: sono nemici del vero Dio e stanno procedendo verso il giorno in cui sarà pronunciato il loro giudizio divino e decretata la loro sorte. Sono «figli d’ira, come gli altri» (v. 3).

La loro salvezza non dipende dalle qualità che possiedono, ma dall’amore inspiegabile di Dio, che non può essere spiegato con la presenza di una sola qualsiasi virtù da parte dell’oggetto di quell’amore. Dio agisce con misericordia e amore per mezzo di Gesù Cristo (v. 4), facendoli risorgere dalla morte spirituale.

Grazie all’intervento divino sperimentano uno straordinario itinerario che ripercorre la medesima traiettoria di Gesù. Dagli abissi della morte spirituale e della schiacciante schiavitù vengono risorti e condotti ai «luoghi celesti», dove vengono fatti sedere insieme a Cristo sul trono dell’universo. Questo intervento divino, assimilabile a un lampo, non è però un fenomeno temporaneo ma ha una valenza permanente, perpetua, perché il Signore intende dimostrare loro la grazia in Cristo per l’eternità (2:7).

Nella sua conclusione al cap. 2:1-10, ai versetti 8-10, Paolo ritorna su questo terreno e vuole essere certo di arrivare al punto: la salvezza dei credenti è opera di Dio, non degli uomini; è un dono divino. Nessun essere umano può vantarsi di averla conquistata (vv. 8,9). Noi credenti siamo un’opera d’arte della sua grazia e solo di quella. Siamo i suoi capolavori, creati da Dio «in Cristo Gesù» (v. 10).

`Perché è importante capire che la nostra salvezza dipende solo da Dio?`