---
title:  Un tempo ingannati dai nostri desideri
date:   17/07/2023
---

> <p></p>
> «Nel numero dei quali anche noi tutti vivevamo un tempo, secondo i desideri della nostra carne, ubbidendo alle voglie della carne e dei nostri pensieri; ed eravamo per natura figli d’ira, come gli altri» (Ef 2:3).

Se si esclude l’intervento divino, l’esistenza dell’uomo è dominata non solo dalle forze esterne menzionate in Efesini 2:2, ma anche da quelle interiori: «secondo i desideri della nostra carne, ubbidendo alle voglie della carne e dei nostri pensieri» (v. 3; cfr. con Gm 1:14,15; 1 P 1:14).

`Cosa intende Paolo quando dice che un tempo i suoi lettori erano «per natura figli d’ira, come gli altri»? Fai un confronto tra Efesini 2:3 e 5:6.`

La realtà presente di una vita perduta è già sufficientemente angosciante, ma le implicazioni relative alla fine sono ancora più preoccupanti. Sugli esseri umani, che sono «per natura figli d’ira», incombe la minaccia del giudizio divino alla fine dei tempi.

La frase «per natura figli d’ira» rimanda anche a un’altra scoraggiante verità: pur essendo portatori dell’immagine di Dio, abbiamo ormai capito che in noi c’è qualcosa di profondamente storto. Vivere la vita cristiana, dunque, non consiste nel riuscire a sconfiggere una o due cattive abitudini, nemmeno nel superare «le colpe e i... peccati» che ci stanno ora minacciando. Non stiamo competendo contro alcuni peccati, ma contro il peccato. Siamo inclini alla ribellione contro Dio e all’autodistruzione. L’essere umano segue per natura un modello autodistruttivo, si comporta in modo peccaminoso sulla scia delle indicazioni di Satana (2:2) e dei nostri desideri innati e corrotti (v. 3). Un tempo, i credenti erano «per natura figli d’ira».

È importante rilevare l’uso di un verbo al passato da parte di Paolo; significa che questa inclinazione al peccato rappresenta ancora una minaccia per i credenti. L’apostolo dedica una porzione consistente della sua lettera (4:175:21) per avvertire che l’agire immorale, figlio di una natura corrotta, resta una minaccia per ogni cristiano. E allora cosa intende comunicare? Che questo «vecchio io» non deve più necessariamente dominare il credente, il quale, grazie alla potenza di Cristo, potrà «spogliarsi del vecchio uomo» e «rivestire l’uomo nuovo che è creato a immagine di Dio nella giustizia e nella santità che procedono dalla verità» (4:22-24).

`Siamo tutti consapevoli della corruttibilità della nostra natura, anche dopo esserci donati a Cristo. Perché allora diventa importante aggrapparci a lui in ogni istante della nostra vita?`