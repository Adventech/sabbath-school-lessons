---
title:  In che modo Dio ci soccorre
date:   15/07/2023
---

### Letture
Efesini 2:1-10; 5:6,14; Romani 5:17; 2 Timoteo 1:7

> <p></p>
> «Ma Dio, che è ricco in misericordia, per il grande amore con cui ci ha amati, anche quando eravamo morti nei peccati, ci ha vivificati con Cristo (è per grazia che siete stati salvati)» Efesini 2:4,5

Il 14 ottobre del 1987, la piccola Jessica McClure (18 mesi) stava giocando nel cortile della zia quando all’improvviso cadde in un pozzo abbandonato, profondo circa 6 metri. La vicenda fece convogliare su Midland, in Texas, i media di tutto il mondo. Un pubblico mondiale guardò «Baby Jessica» mentre dormiva, piangeva, cantava e chiamava sua madre, e assistette all’intervento delle squadre di emergenza che pompavano aria fresca dentro il pozzo. Finalmente, 58 ore dopo la caduta, il pubblico televisivo di tutto il mondo fu testimone del suo salvataggio. Il fotografo Scott Shaw, vincitore di un premio Pulitzer, catturò l’istantanea del momento: una corda usata per il recupero che biseca i volti preoccupati dei soccorritori, mentre nell’attimo culminante osservano il fagotto fasciato della piccola Jessica.

Forse non c’è nulla di più avvincente di una storia di soccorso a lieto fine e Paolo, in Efesini 2:1-10, ci offre una sua personale visione della più straordinaria e commovente missione di soccorso di tutti i tempi: lo sforzo fatto da Dio per salvare l’umanità. La drammaticità della storia è amplificata dal fatto di sapere che non siamo solo spettatori della liberazione di qualcun altro, ma testimoni della nostra salvezza.