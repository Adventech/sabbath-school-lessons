---
title:  Adesso benedetti in eterno per grazia
date:   19/07/2023
---

`Mettiamo a confronto il piano divino per la salvezza esposto in Efesini 1:3,4 con gli esiti eterni di quel piano descritto al cap. 2:7. Quali sono gli elementi essenziali e gli obiettivi del piano della salvezza?`

Le cerimonie di successo accademico sono splendide, sia che si tratti della licenza elementare o di un master. Significa che si sono raggiunti traguardi rilevanti, che consentono un salto nella vita o nella carriera. Per noi credenti è importante comprendere una verità profonda del vangelo: non ci siamo mai laureati nella grazia, non esiste una celebrazione che attesti la conquista di un master o di una laurea in grazia da parte nostra. Paolo lo afferma con chiarezza in Efesini 2;7 sottolineando il concetto con una cronologia estesa. Dio ha agito nel passato in Cristo per redimerci, identificandoci in questo modo con suo Figlio, Gesù Cristo, compartecipando nel presente alla sua risurrezione, ascensione e insediamento alla destra del Padre (vv. 4-6). Il piano divino non si esaurisce tuttavia in un passato denso di grazia e in un presente intriso di misericordia; frutto di decisioni divine prese in un tempo immemore (1:4), esso si allunga e comprende i «tempi futuri» (2: 7). Questo piano si fonda sullo stesso principio al quale si sono ispirate le sue azioni passate e si ispirano quelle presenti: il principio della grazia.

«Nei tempi futuri», Dio guarda in avanti per dimostrare «l’immensa ricchezza della sua grazia, mediante la bontà che egli ha avuta per noi in Cristo Gesù» (2:7).

Paolo pensa alla grazia di Dio come a un tesoro o a una fortuna d’inestimabile valore (1:7; 3:8) dalla quale i credenti possono attingere per soddisfare qualsiasi esigenza. Quest’immensa generosità divina nei nostri riguardi diventa una manifestazione eloquente, senza tempo e universale della sua grazia. «Venendo a vivere con noi, Gesù avrebbe rivelato Dio agli uomini e agli angeli... Ma questa rivelazione non era diretta solo alle creature della terra. Il nostro piccolo mondo è il libro di testo dell’universo. Il piano meraviglioso della grazia di Dio, il mistero dell’amore redentore sono il tema in cui “gli angeli bramano penetrare con i loro sguardi” (1 P 1:12); esso sarà il loro soggetto di studio per tutta l’eternità. Gli esseri redenti, insieme con quelli che non hanno mai peccato, troveranno nella croce di Cristo il loro soggetto di studio e il loro motivo di gioia. Si vedrà che la gloria che brilla sul volto di Gesù è quella dell’amore che si sacrifica» DA, 19,20 [p. 8].