---
title:  La rivolta nell’anfiteatro
date:   26/06/2023
---
`Leggere Atti 19:21-20:1. Cosa ci insegna questo episodio?`

La testimonianza di Paolo in quella città così grande e sofisticata fu talmente efficace da condizionare anche un significativo volano economico per Efeso: il turismo presso il tempio di Artemide. Un tempio davvero spettacolare! Una struttura sontuosa basata su 127 colonne, ciascuna di esse alta oltre 18 metri e in marmo di Paria, un marmo bianchissimo e perfetto, altamente apprezzato per le sculture. Di queste colonne, 36 erano scolpite e ricoperte in oro e tutto ciò contribuì a farla considerare una delle sette meraviglie del mondo antico.

Preoccupato del fatto che la retorica anti-idolatria di Paolo stesse drenando il gettito economico garantito dal tempio (At 19:27), Demetrio l’orefice sobillò i colleghi artigiani. Una folla sempre più numerosa e alquanto elettrizzata si spostò dal luogo del mercato per raggiungere il grande anfiteatro, che poteva contenere 25.000 persone a sedere. In quell’arena proseguì il trambusto e per due ore si udirono grida e frasi isteriche, del tipo: «Grande è la Diana degli Efesini!» (v. 34). Dopo che la folla fu dispersa dal segretario cittadino, Paolo incontrò i credenti e lasciò Efeso.

Leggere Atti 20:17-38. Al termine del suo terzo viaggio missionario, Paolo incontrò gli anziani della chiesa di Efeso. Come riassumeresti le preoccupazioni espresse dall’apostolo?

Tentiamo di ricostruire la sequenza cronologica del rapporto tra Paolo ed Efeso:

* 52 d.C.: prima, breve visita di Paolo a Efeso (18:18-21).
* 53-56 d.C.: Paolo svolge il suo ministero a Efeso per tre anni (19:1-20:1). Verso la fine della sua permanenza compone la prima lettera ai Corinzi (1 Co 16:5-9).
* 57 d.C.: mentre si trova a Mileto, Paolo si incontra con gli anziani della chiesa di Efeso (At 20:17-38).
* 62d.C.: Paolo compone la lettera agli Efesini, probabilmente dal suo esilio a Roma. 

`«Perciò vegliate, ricordandovi che per tre anni, notte e giorno, non ho cessato di ammonire ciascuno con lacrime» (At 20:31). Quali potrebbero essere gli avvertimenti di Paolo alla chiesa contemporanea?`