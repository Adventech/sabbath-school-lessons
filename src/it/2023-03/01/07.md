---
title:  Approfondimento
date:   30/06/2023
---

L’episodio degli esorcisti, che fanno un uso improprio dei nomi di Gesù e di Paolo (At 19:13-20), ci aiuta a capire il motivo del costante ricorso di Paolo, in Efesini, al concetto di potenza. Alcuni nuovi cristiani, persuasi dalla sovranità di Cristo, gettarono nelle fiamme i loro costosi prontuari sulla magia. Grazie alla scoperta di 250 papiri che trattano di magia, disponiamo di ampie illustrazioni riguardanti rituali, incantesimi, formule, maledizioni, ecc., simili a quelle che erano presumibilmente contenute in quei manuali messi al rogo. I volumi contenevano consigli per i credenti su come procedere durante quei rituali per convincere le divinità e le potenze spiritiche a concedere loro qualsiasi cosa avessero chiesto.

Luca ci spiega che quei volumi valevano 50 mila monete d’argento, l’equivalente di 50 mila giorni di paga (se facciamo un confronto con il presente, calcolando mediamente 80 euro di salario giornaliero per un impiegato qualificato, la somma totale ammonterebbe a 4 milioni di euro). Questo dettaglio dimostra l’importanza e la centralità di quei volumi nella vita quotidiana dell’epoca. «Ci volle l’intervento supremo divino per convincerli a pentirsi completamente del loro progressivo ricorso all’uso di amuleti, incantesimi, invocazioni e altri strumenti tradizionali per guadagnarsi il favore delle potenze spirituali» Clinton E. Arnold, Ephesians, Zondervan, Grand Rapids, MI, 2010, p. 34. Siamo giunti alla conclusione che la Lettera agli Efesini era rivolta a credenti che avevano bisogno di istruzioni su «come porsi di fronte all’incalzante influsso e agli attacchi di “potenze” cosmiche sinistre» Clinton E. Arnold, Power and Magic: The Concept of Power in Ephesians, Baker Books, Grand Rapids, MI, 1992, p. 165.

La risposta di Paolo è la Lettera agli Efesini, nella quale indica Cristo come colui che è stato esaltato al di sopra di ogni potere (Ef 1:20-23) e sottolinea l’importanza della forza di cui Dio dota i credenti (2:15-19; 3:14-21; 6:10-20)

**Domande per la condivisione**

`Quali autorità sono attive nel mondo attuale e nella tua vita? In che modo si manifestano, tentando i credenti a onorarli e rispettarli invece di mostrare lealtà totale a Cristo?`

`Nel contesto del piano divino relativo a «quando i tempi siano compiuti» e che parla di raccogliere tutte le cose in Cristo, Paolo esprime speranza per il futuro. Rileggiamo Efesini 1:18; 2:12; 4:4. Perché crede che ci sia speranza per il futuro?`

`In che modo, nei passaggi seguenti, Paolo rimanda alla grande speranza del ritorno di Cristo? Efesini 1:13,14; 1:21; 2:7; 4:30; 5:5. Oggi che significato ha per noi questa speranza?`