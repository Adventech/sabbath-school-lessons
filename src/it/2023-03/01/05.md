---
title:  Efesini nel suo tempo
date:   28/06/2023
---

`Come comincia e come termina la Lettera di Paolo agli Efesini? Qual è il suo desiderio più profondo per quella comunità? Efesini 1:1,2; 6:21-24`

All’inizio della lettera, Paolo chiarisce di esserne l’autore (Ef 1:1). Verso la metà della lettera, s’identifica nuovamente per nome, definendosi «il prigioniero di Cristo Gesù per voi stranieri» (3:1), introducendo così una riflessione personale sulla sua opera di apostolo (vv. 1-13). Verso la conclusione della missiva fa ancora riferimento alla sua condizione di carcerato (6:20) e termina con espressioni di carattere personale (vv. 21,22). Anche se alcuni studiosi negano che la lettera sia stata scritta da Paolo, è importante sottolineare che essa fa un chiaro riferimento all’apostolo in quanto autore della stessa. La maggioranza dei cristiani ritiene, correttamente, che questa lettera sia stata scritta proprio da Paolo.

`Qual è la preoccupazione di Paolo relativa all’impatto della sua carcerazione sui credenti di Efeso (Ef 3:13)?`

La Lettera agli Efesini pare riproporre la medesima tempistica e le stesse circostanze di altre due lettere scritte da Paolo mentre si trovava in prigione: quella inviata a Filemone e quella ai Colossesi (Cl 4:7,8).

Sembra inoltre di capire che sia passato molto tempo dal suo ministero nella città di Efeso (Ef 1:15; 3:1,2).

Paolo compose probabilmente quella lettera in una prigione di Roma intorno al 62 d.C. Al suo interno ci sono alcuni particolari che si riferiscono alla condizione del suo uditorio in quella città. Lo scopo della sua attenzione è di più ampia portata. Paolo ripercorre un vasto arco temporale, che parte dalla decisione divina presa «prima della creazione del mondo» (1:4), riflettendo a fondo sui grandi temi della salvezza che Dio offre in Cristo. Nel farlo, la lettera esibisce uno stile letterario di alto livello, caratterizzato da periodi lunghi, espressioni ripetitive e metafore. Uno stile analogo era emerso in altre epistole (p.es., Ro 8:31-39) ma non così estensivamente come in Efesini: la lettera è ricca di un linguaggio che richiama alla lode, alla preghiera e all’adorazione (Ef 1:3-14,15-23; 3:14-21) e contiene passaggi retorici accuratamente redatti (4:1-16; 5:21-33; 6:10-20).