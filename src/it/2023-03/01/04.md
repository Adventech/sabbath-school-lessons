---
title:  Udire la Lettera agli Efesini
date:   27/06/2023
---

Paolo scrisse la Lettera agli Efesini chiedendo che fosse letta ad alta voce nelle chiese domestiche della grande Efeso. Negli anni intercorrenti tra la partenza e il ritorno di Paolo, il movimento cristiano a Efeso era cresciuto e il numero delle chiese domestiche si era moltiplicato. Per quei primi credenti fu importante la presenza di Tichico, rappresentante personale dell’apostolo, che condivise con loro la sua lettera. Come suggerisce la lettera stessa, il gruppo riunito comprendeva componenti della casa ospitante padre, madre, figli e schiavi (Ef 5:21-6:9). In quel tempo, un nucleo familiare includeva anche altre figure, come persone libere la cui sopravvivenza dipendeva dal padrone di casa, o anche clienti. È possibile che fossero presenti anche questi ultimi.

Leggete l’intera lettera, preferibilmente ad alta voce (occorreranno circa 15 minuti). Quali tematiche emergono?

1. Saluti iniziali (Ef 1:1,2).
2. Benedizione introduttiva (1:3-14).
3. Preghiera per i credenti affinché ricevano la saggezza che guarda a Cristo (1:15-23).
4. Un tempo spiritualmente morti; adesso risuscitati con Cristo (2:1-10).
5. La creazione da parte di Cristo della chiesa composta di Ebrei e stranieri (2:11-22).
6. Paolo predica Cristo agli stranieri (3:1-13).
7. Preghiera affinché i credenti sperimentino l’amore di Cristo (3:14-21).
8. Il valore dell’unità della chiesa ispirato dallo Spirito (4:1-16).
9. L’unità genera un nuovo stile di vita (4:17-32).
10. Camminare nell’amore, nella luce e nella saggezza (5:1-20).
11. Vivere secondo il modello di Cristo nel focolare cristiano (5:21-6:9).
12. Rimanere insieme: la chiesa considerata l’esercito di Dio (6:10-20).
13. Saluti finali (6:21-24).

`Qual è il tema centrale che sembra emergere dalla lettera? Che cosa ti comunica? Ci sono uno o più punti che riguardano la famiglia?`