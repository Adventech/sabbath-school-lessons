---
title:  Paolo, evangelista a Efeso
date:   25/06/2023
---

`Leggere Atti 18:18-21. Che cosa fa Paolo in occasione della sua prima visita a Efeso, al termine del suo secondo viaggio missionario?`

Efeso era una delle città più grandi dell’Impero romano, con una popolazione di circa 250.000 abitanti. Era la capitale di una delle province più ricche dell’Impero, quella dell’Asia, che corrisponde più o meno a quella che oggi chiamiamo Asia Minore. Al tempo di Paolo quella provincia stava vivendo un periodo di grande crescita e prosperità. Efeso aveva un porto ed era anche un importante incrocio di rotte commerciali via terra. I suoi cittadini adoravano diverse divinità ma Artemide (o Diana per i Romani cfr. Atti 19:24,35), considerata protettrice della città, era la dea per eccellenza. La sua adorazione costituiva il momento culminante delle cerimonie civiche, delle manifestazioni sportive e delle celebrazioni annuali.

Paolo giunge di nuovo a Efeso, in occasione del suo terzo viaggio missionario (At 19:1-12), e vi si stabilisce per tre anni (20:31). L’apostolo investe un segmento temporale significativo in quella località, con l’intenzione di portarvi il cristianesimo.

`Leggere Atti 19:13-20. Quale singolare evento determina una diffusa riverenza per il «Signore Gesù» a Efeso?`

Luca narra lo strano episodio che vede coinvolti sette Ebrei esorcisti itineranti nella città di Efeso. Mescolare i nomi di Gesù e Paolo nei loro incantesimi si rivela una scelta poco assennata. Quando la notizia rimbalza per le vie della città, «tutti furono presi da timore, e il nome del Signore Gesù era esaltato» (At 19:17). Quell’episodio ebbe anche un profondo impatto su alcuni di coloro che erano già diventati credenti, che bruciarono pubblicamente i loro costosi libri di arti magiche il cui valore ammontava a «cinquantamila dramme d’argento» (v. 19). I credenti, insieme alla più vasta platea dei residenti, impararono che l’adorazione di Gesù non può essere diluita con il culto reso a chiunque altro.

`Quale significato aveva il rogo di quei libri, economicamente preziosi? Che cosa implica tutto ciò alla luce dell’impegno totale nei confronti del Signore?`