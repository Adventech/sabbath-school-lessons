---
title:  Efesini, una lettera intrisa di Cristo
date:   29/06/2023
---

`Paolo in che modo annuncia il tema della sua lettera (Ef 1:9,10)?`

Come si può riassumere il messaggio contenuto in Efesini? Paolo, rinchiuso in un carcere, espone una visione del piano divino al cui centro si trova Cristo; parla di tempi che devono essere compiuti e definisce il ruolo della chiesa nel contesto di questo piano. Dio ha agito in Cristo per avviare il suo progetto di «raccogliere sotto un solo capo, in Cristo, tutte le cose: tanto quelle che sono nel cielo, quanto quelle che sono sulla terra» (Ef 1:10); per realizzarlo crea la chiesa come entità, composta di una nuova umanità fatta di Ebrei ma anche di stranieri (2:14). I credenti sono chiamati ad agire in conformità con il piano divino, segnalando alle forze del male che l’obiettivo ultimo del Padre sta per compiersi (3:10).

Come proclama Efesini 1:9 e 10, l’unità che Dio ha in mente è centrata su Cristo. Non sorprende dunque scoprire come la lettera in questione trasudi di Cristo e come in ogni passaggio esalti l’agire divino mediante il Figlio, celebrando l’accesso dei credenti alle risorse spirituali offerte loro proprio in Gesù Cristo. Paolo utilizza l’espressione «in Cristo» e altre simili più di 30 volte ed eleva costantemente il suo nome. Mentre leggerete la lettera, fate attenzione a queste espressioni e a tutte le svariate circostanze in cui Paolo si concentra su Gesù.

L’apostolo cerca di riaccendere l’impegno spirituale dei credenti di Efeso ricordando loro che sono parte della chiesa, ovvero il nucleo pulsante del piano divino per raccogliere tutte le cose in Cristo. Quando usa la parola «chiesa» (dal greco ekklēsia), egli intende la chiesa «universale» (non una congregazione locale).

Paolo ricorre a una strategia ben precisa: parlare della chiesa usando metafore chiare, quattro delle quali sviluppate nel dettaglio:

1. La chiesa come corpo (Ef 1:22,23; 2:16; 3:6; 4:1-16,25; 5:23,29,30).
2. La chiesa come edificio-tempio (2:19-22).
3. La chiesa come sposa (5:22-27).
4. La chiesa come esercito (6:10-20).

Ciascuna di queste immagini, a suo modo, rivela il proposito e l’intento di Dio per la sua chiesa.

`Nella chiesa di cui fai parte, la Chiesa Cristiana Avventista del Settimo Giorno, Dio sta riunendo una comunità transnazionale, multilingue, multirazziale e interculturale (Ap 14:6,7) che guarda al compimento del suo piano di unire tutte le cose in Gesù (Ef 1:9,10). Come possiamo lavorare in concerto con il grande piano divino?`