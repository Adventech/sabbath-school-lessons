---
title:  Giustizia ed equità, amore e verità
date:   21/04/2024
---

#### inGest

«Il Signore regna» (Salmi 97:1). La tua reazione emotiva a questa affermazione dipende da chi pensi sia «il Signore» e da come pensi che sia. Se il versetto dicesse, «Hitler regna», di certo non scatenerebbe una reazione positiva. Se dicesse, «Madre Teresa regna», potresti avere delle domande, ma non ti sentiresti come nel caso di Hitler. Fortunatamente, l’autore di questo salmo ci assicura che questo Signore è proprio Dio (v. 9b) e che il suo regno è motivo di gioia e felicità. Al contrario, Satana nega la bontà di Dio e pone domande sul suo carattere e sulle sue intenzioni (ad es., Genesi 3:1, 4, 5; Giobbe 1:9-11). Satana suggerisce dubbi per minare la leadership di Dio e infine rovesciare lui e il suo regno (Isaia 14:13, 14).

Chi è il Signore che dovrebbe essere re? Cosa guida il suo governo? Secondo il salmista: «giustizia ed equità sono le basi del suo trono» (Salmi 97:2, corsivo aggiunto). La giustizia può essere intesa come essere moralmente giusti o giustificabili. È uno standard di condotta basato su princìpi di correttezza, onestà e integrità. Essere giusti significa comportarsi in un modo coerente con questi princìpi, facendo ciò che è buono e giusto. Se il regno di Dio è contrassegnato dalla giustizia, significa che egli è in perfetta armonia con la legge che definisce ciò che è buono e giusto. In quanto Creatore, tutta la legge, sia morale sia naturale, è un’espressione del suo essere. Se la giustizia è la base del trono di Dio, semplicemente non ci possono essere incongruenze in Dio; nessuna ipocrisia, nessun doppio standard. Dio è e sarà sempre chi dice di essere. Egli non cambia (Malachia 3:6). La giustizia è il carattere perfetto di Dio di amore (Salmi 18:30; 1 Giovanni 4:8) e di santità (Apocalisse 4:8) che si manifesta attraverso tutto ciò che egli è e fa.

L’equità è la qualità di essere imparziali ed equi. E’ uno standard di comportamento che garantisce che tutti sono trattati in modo imparziale e ricevono ciò che è dovuto loro secondo la legge. L’equità è il processo attraverso il quale le leggi vengono applicate in maniera equa. Se la giustizia è l’espressione del cuore di Dio, l’equità è la giustizia all’opera in nome della legge.

Un regno in cui il re governa con giustizia ed equità è quasi impossibile da immaginare su questa terra, eppure il salmista vede con visione profetica il Re Gesù prendersi cura dell’intero universo proprio in questo modo. Il suo cuore benevolo batte per le sue creature, e da questo amore profondo egli ha fatto una promessa incredibile: ognuno di noi può scegliere di essere un cittadino del suo regno, nonostante i nostri peccati, perché egli ha creato un modo per dichiararci giusti (Salmi 97:12).

Come «I monti si sciolgono come cera davanti al Signore» (v. 5), così anche le menzogne di Satana e le false raffigurazioni di Dio come governante ingiusto e tiranno si scioglieranno alla luce della sua bontà e verità. Dio ha rivelato se stesso e il suo carattere a questo mondo caduto attraverso Gesù. Quindi, «Gioite nel Signore, giusti, e lodate il suo santo nome!» (v. 12), perché egli governa con giustizia ed equità, amore e verità.

**Sul quaderno**

Torna al testo che hai scritto e studia il brano.
- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare la memorizzazione.

` `

`Come può Dio essere giusto ed equo eppure accettare e perdonare i peccatori?`

`Perché pensi che tante persone dubitino della leadership di Dio? Come possiamo imparare a confidare nella sua leadership?`