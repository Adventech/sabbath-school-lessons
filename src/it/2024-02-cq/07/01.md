---
title:  Combattere un nemico sconfitto
date:   11/05/2024
---

#### inTro

**Combattere un nemico sconfitto**

**Leggi il brano di questa settimana**: Giobbe 1, 2

L’8 maggio 1945, in cui il comando tedesco si arrese ufficialmente alle forze alleate, viene considerato tradizionalmente dagli storici come la fine della seconda guerra mondiale in Europa. Tuttavia, nonostante la resa, alcune truppe tedesche continuarono a resistere. Un esempio è la battaglia di Slivice, che avvenne in Cecoslovacchia dall’undici al dodici maggio nel 1945. Durante questa battaglia, i partigiani cechi e le truppe sovietiche dell’Armata Rossa affrontarono un residuo dell’esercito tedesco. La battaglia di Slivice, una delle ultime grandi battaglie su suolo europeo nella seconda guerra mondiale, terminò con la sconfitta delle forze tedesche.

Guardando il più grande conflitto cosmico tra Cristo e Satana, la Bibbia dice chiaramente che Gesù ha già vinto la guerra. Tuttavia, come era successo per la battaglia di Slivice, ci sono ancora battaglie quotidiane nella vita di ogni essere umano. La vittoria su Satana è stata stabilita alla croce, ma gli effetti non saranno realizzati completamente fino a quando non vedremo «un nuovo cielo e una nuova terra», dopo che il primo cielo e la prima terra saranno «scomparsi» (Apocalisse 21:1). Per ora, la sofferenza, il dolore, la morte e il male abbondano in questo mondo.

Anche se sappiamo che «un nemico ha fatto questo» (Matteo 13:28), avere a che fare con gli attacchi di Satana e gli effetti del peccato, a prescindere dalla loro forma, può essere difficile. Perché Dio permette il dolore? Come dobbiamo affrontarlo, e in che modo comprendere la grande narrazione del gran conflitto può essere utile per affrontare questa sofferenza? Esploreremo queste domande e questi temi nella lezione di questa settimana.

#### inScribe

**Sul quaderno**

Scrivi Giobbe 1, 2 con la traduzione di tua scelta. Se hai poco tempo, scrivi Giobbe 1:18-22. Puoi anche riscrivere il brano a parole tue, con uno schema o una mappa mentale del capitolo.

` `