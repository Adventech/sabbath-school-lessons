---
title:  Hai notato il mio servo [tuo nome]?
date:   13/05/2024
---

#### inTerpret

È una benedizione essere conosciuti, amati e apprezzati dalle persone che ti sono più vicine, ma è completamente un altro livello quando il potente Dio creatore dell’universo, che è completamente consapevole di ogni essere, ogni stella, e ogni atomo, non solo ti riconosce ma ti considera oggetto di vanto. «Hai notato il mio servo Giobbe? Non ce n’è un altro sulla terra che come lui sia integro, retto, tema Dio e fugga il male» (Giobbe 1:8).

Giobbe confidava nell’amore di Dio per lui, anche quando si sentiva abbandonato. Fu solo alla fine del libro di Giobbe che Dio ripristinò le sue perdite e lo vendicò agli occhi dei suoi amici. Giobbe aveva sicuramente vissuto per molti anni una relazione di alleanza con Dio e aveva una buona comprensione del suo amore e della sua grazia, ma non c’è indicazione che Giobbe abbia mai saputo della storia dietro l’estrema quantità di sofferenza che aveva attraversato. Anzi, Giobbe aveva sentito che Dio lo stava trattando come un «nemico» (Giobbe 13:24), come se fosse malvagio (9:20-22). In senso molto concreto, Giobbe lottò con il sentimento che forse Dio lo stava ignorando e che forse gli avesse perfino fatto un torto (19:6, 7). Non capiva perché avesse dovuto sopportare un tale dolore intenso. Anche se aveva considerato diversi scenari ipotetici nella sua ricerca per trovare un significato, alla fine niente aveva proprio senso. L’unica verità che importava veramente era che Dio ci teneva molto a Giobbe. Ebbe la meglio perché continuò a confidare in quella verità.

Quando attraversiamo periodi di sofferenza e non riusciamo a trovare una spiegazione per quello che succede, potremmo inventarci le nostre teorie su Dio e cosa prova nei nostri confronti. Ovviamente è meglio attenersi a quello che la Bibbia dice di Dio e non avanzare con delle semplici supposizioni. Ciò che Giobbe non capì in mezzo alla sofferenza e che spesso dimentichiamo anche noi, è che c’è una storia in fase di sviluppo che ha una portata molto più ampia di noi. È anche importante notare che Dio non è minacciato dalle nostre domande o dai sentimenti di dolore come espressi da Giobbe. Dio ci invita ad aprirgli il nostro cuore, inclusi i momenti di sofferenza e di dubbio.

Quando un computer ingrandisce un’immagine al punto che sullo schermo sono visibili solo quattro pixel quadrati, è molto difficile indovinare cosa mostri il resto della figura. Quattro pixel sono informazioni insufficienti per ricomporre l’immagine nella sua interezza. Nella nostra vita, spesso vediamo solo quattro pixel per volta. In quei momenti, dobbiamo confidare che Dio vede il quadro generale e sa cos’è meglio. Anche se potremmo non capire il perché del nostro dolore e della nostra perdita in quel momento, non possiamo cedere alla tentazione di cambiare ciò che sappiamo essere vero su Dio. Potresti non sentirlo sempre, ma Dio ci tiene molto a te. Egli porrà fine al dolore, come ha fatto per Giobbe. «Egli asciugherà ogni lacrima dai loro occhi e non ci sarà più la morte, né cordoglio, né grido, né dolore, perché le cose di prima sono passate» (Apocalisse 21:4).

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri princìpi e conclusioni trovi?`

`Come possiamo sviluppare una fede forte in momenti di relativa prosperità così da poter sopportare i momenti difficili futuri?`