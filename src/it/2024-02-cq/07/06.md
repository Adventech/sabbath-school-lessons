---
title:  Il cielo è vicino a quelli che soffrono
date:   16/05/2024
---

#### inSight

«L’odio di Satana per il genere umano deriva dal fatto che gli uomini, tramite Cristo, sono l’oggetto dell’amore e della misericordia di Dio. L’avversario vuole che il piano divino per la redenzione dell’uomo fallisca e vuole gettare il discredito su Dio, snaturando e distruggendo l’opera delle sue mani. Dopo aver turbato l’equilibrio del cielo e diffuso la sofferenza e la desolazione sulla terra, presenta a tutti il male come conseguenza della creazione dell’uomo».—Ellen G. White, _Il gran conflitto_, pp. 433, 434

«Lo stesso odio espresso nei confronti del Maestro si riversò anche contro i suoi discepoli. Chiunque si rende conto della natura del peccato e, con l’aiuto di Dio resiste alla tentazione, susciterà sicuramente la collera di Satana e dei suoi seguaci. L’odio contro i puri princìpi della verità, il disprezzo e la persecuzione per i suoi difensori si manifesteranno fino a quando esisteranno il peccato e i peccatori. Non c’è possibilità di accordo fra i discepoli di Cristo e i seguaci di Satana. Lo scandalo della croce è sempre vivo. “...Tutti quelli che vogliono vivere piamente in Cristo Gesù saranno perseguitati” (2 Tm 3:12)».—Ellen G. White, _Il gran conflitto_, pp. 434

«Il cielo è molto vicino a coloro che soffrono per amore della giustizia. Cristo identifica i suoi interessi con quelli dei suoi fedeli, soffre insieme a loro, e chiunque fa loro del male è come se lo facesse a lui. La potenza che è pronta a liberare l’uomo dal pericolo fisico o dall’angoscia morale è pronta anche a salvaguardarlo da mali peggiori; egli permette ai servitori di Dio di salvaguardare la loro integrità in ogni circostanza e di trionfare tramite la grazia divina».—Ellen G. White, _Profeti e re_, p. 313

«Il Signore non ha promesso ai suoi discepoli di esimerli dalle difficoltà, ha previsto qualcosa di meglio: “… La sua forza duri tutta la sua vita” (Dt 33:25). “… Ti basta la mia grazia. La mia potenza si manifesta in tutta la sua forza proprio quando uno è debole” (2 Cor 12:9). Se sarete chiamati ad affrontare una “fornace ardente”, Gesù sarà accanto a voi come lo è stato con i tre ebrei fedeli alla corte di Babilonia. Coloro che amano il loro Redentore si rallegreranno di ogni occasione in cui poter condividere con lui umiliazioni e rimproveri. L’amore che provano per il Signore renderà più sopportabili le difficoltà che dovranno affrontare nel suo nome».—Ellen G. White, _Il manifesto di Gesù_, p. 36

«I misteri che più di una volta ci hanno preoccupato e deluso ci saranno svelati nella vita futura. Ci renderemo conto che delle richieste apparentemente non esaudite o delle speranze disattese sono state le nostre maggiori benedizioni».—Ellen G. White, _La via della guarigione_, p. 370

«Di tutti i doni che Dio ha accordato agli uomini la comunione con Cristo nelle sue sofferenze è il più grande. Né Enoc che fu rapito in cielo né Elia che vi salì su un carro di fuoco furono più importanti o più onorati di Giovanni il battista che morì in carcere, in solitudine. “Perché vi è stata concessa la grazia, rispetto a Cristo, non soltanto di credere in Lui, ma anche di soffrire per lui” (Fil 1:29)».—Ellen G. White, _La via della guarigione_, p. 374

**Sul quaderno**

`Dopo lo studio del capitolo di questa settimana, quali sono delle applicazioni personali per la tua vita?`

`Quali sono alcune applicazioni pratiche che devi attuare nel tuo atteggiamento e nelle tue azioni verso le persone che soffrono?`

`Ripassa il versetto a memoria. Come si applica alla tua vita questa settimana?`