---
title:  Perdita infinita e compassione infinita
date:   02/05/2024
---

#### inSight

«Satana spiegò ad Adamo ed Eva che infrangere la legge divina avrebbe portato loro dei vantaggi. Non sentiamo anche oggi lo stesso ragionamento? Molti accusano di grettezza mentale coloro che osservano i comandamenti di Dio: essi ritengono infatti di avere una visione più ampia e di godere di una maggiore libertà. Non è questa un’eco della voce dell’Eden: “Nel giorno che ne mangerete (nel momento in cui trasgredirete il comando divino), sarete come Dio”? Satana pretendeva di aver ottenuto un grande vantaggio dall’aver mangiato il frutto proibito: in realtà, nonostante i suoi sforzi per dissimulare il suo comportamento era stato cacciato dal cielo proprio a causa della sua trasgressione. Sapeva che il peccato avrebbe avuto conseguenze disastrose, ma nascose la propria miseria perché desiderava trascinare altri nella sua stessa condizione. Anche oggi chi commette una colpa, spesso, tende a fare altrettanto: cerca cioè di nascondere il suo vero carattere e sostenere la propria bontà diventando così il più pericoloso dei bugiardi. Egli infatti si presta agli intenti di Satana calpestando la legge di Dio: induce altri ad agire nello stesso modo e li spinge verso una rovina eterna.

Eva credette veramente alle parole di Satana, ma la sua sincerità non le risparmiò le conseguenze dell’errore. Il motivo del suo peccato fu infatti la diffidenza nei confronti degli avvertimenti di Dio. Nel giorno del giudizio gli uomini non saranno condannati per aver creduto ingenuamente a una menzogna, ma per non aver creduto alla verità, o per aver trascurato di ricercarla. Nonostante i sofismi di Satana, disubbidire alla volontà divina provoca sempre conseguenze distruttive. Dobbiamo concentrare tutti i nostri sforzi per comprendere quale sia la verità. Tutti gli insegnamenti che Dio ha inserito nella sua Parola costituiscono per noi un avvertimento e un’indicazione: essi sono destinati a proteggerci dagli inganni e trascurarli sarebbe fatale. Tutto ciò che contraddice la Parola di Dio proviene certamente da Satana».—Ellen G. White, _Patriarchi e profeti_, pp. 39, 40

«Il Figlio di Dio provò pietà per l’umanità decaduta. Le sventure di quel mondo perduto si presentavano in tutta la loro terribile realtà davanti ai suoi occhi e il suo cuore fu mosso da una compassione infinita. Ma Dio, nel suo amore, aveva previsto un piano per la salvezza dell’uomo. La trasgressione della legge divina richiedeva la morte del peccatore. Poiché essa è santa come Dio stesso, in tutto l’universo solo un essere uguale a Dio avrebbe potuto riparare all’errore dell’uomo. Il Cristo si sarebbe assunto la colpa e la vergogna del peccato: esso costituisce un’offesa così grande per un Dio santo, da separare perfino il Padre dal Figlio. Gesù avrebbe conosciuto le estreme profondità della miseria per liberare l’umanità condannata».

**Sul quaderno**

`Dopo lo studio del brano di questa settimana, come vedi diversamente rispetto a prima il peccato e la soluzione di Dio a esso?`

`Quali sono delle applicazioni pratiche da attuare nei momenti di tentazione e di peccato?`

`Ripassa il versetto a memoria. Come si applica alla tua vita questa settimana?`