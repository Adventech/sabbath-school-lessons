---
title:  Pronto a salvare
date:   01/05/2024
---

#### inVite

Negli Stati Uniti, quando hai un’emergenza e telefoni al 911, l’operatore di solito inizia chiedendo qual è la natura e l’indirizzo dell’emergenza. Quando sa quelle due cose, può formulare un piano di risposta e metterlo in azione. Anche se Adamo ed Eva fecero l’opposto di chiamare aiuto (nascondendosi nel giardino), Dio, nella sua misericordia e grazia proattiva, aveva già pronto un piano di risposta per l’emergenza. Avendo anticipato quel momento molto prima dell’inizio del tempo, Dio aveva già preparato una soluzione al problema del peccato: «l’Agnello, che è stato ucciso fin dalla fondazione del mondo» (Apocalisse 13:8, ND). Questo piano però non era solo un’opzione tra molte; era l’unica strada possibile che offrisse la salvezza completa pur continuando a sostenere la giustizia; ma era anche di gran lunga il più costoso.

Il metodo di Dio di gestione della crisi di Adamo ed Eva evidenzia davvero il suo carattere. Nonostante fosse la parte lesa, intraprese il primo passo verso una soluzione. Avendo dato alla coppia umana del tempo per elaborare ciò che era successo, Dio venne «sul far della sera» (Genesi 3:8), cercando l’indirizzo dell’emergenza per affrontare la natura dell’emergenza. Qui si rivela l’atteggiamento di Dio verso il peccatore: anche quando ci siamo separati da Dio infrangendo il nostro patto con lui, egli viene comunque a cercarci per ripristinare quel legame spezzato. Anche come vittima, egli fa sempre i primi passi per offrire guarigione al trasgressore. Dio ama i suoi nemici.

Dio avvertì Adamo ed Eva che «nel giorno che tu ne mangerai, certamente morirai» (Genesi 2:17). Ciò che non era stato ancora reso noto era il fatto che Dio aveva già preparato un piano per offrire loro una seconda opportunità senza mettere a rischio la sua integrità e la sua giustizia. Questa seconda opportunità è il tema di Genesi 3:15. I teologi lo chiamano il protovangelo, il primo annuncio del vangelo, perché in esso Dio profetizzò una «progenie» che avrebbe colpito mortalmente Satana, l’istigatore del gran conflitto. Anche Satana avrebbe ferito la progenie, come evidenziato dall’affermazione di Dio, «tu le ferirai il calcagno», ma questa ferita di Gesù sulla croce un giorno sarebbe diventata la rivelazione suprema del grande amore di Dio per i suoi figli. Nient’altro avrebbe potuto garantire inimicizia duratura tra i figli di Dio e Satana come l’omicidio del Figlio di Dio sulla croce. Anche se il costo era la vita di Gesù, la Deità era decisa a smascherare le menzogne di Satana e riconquistare la fedeltà dei suoi figli sulla base dell’amore. Dando volontariamente la sua vita, Cristo promise non solo la redenzione ma anche la distruzione finale ed eterna di Satana, del peccato e del male.

**Sul quaderno**

Medita ancora su Genesi 3:1–15 e cerca dov’è Gesù.

`In che modo Gesù era «stato ucciso fin dalla fondazione del mondo»? (Apocalisse 13:8).`

`Come vedi Gesù diversamente o nuovamente?`

`Risposta alla preghiera:`