---
title:  Le strategie di vendita di Satana
date:   28/04/2024
---

#### inGest

Nel marketing, gli esperti di vendite professionisti hanno sviluppato e perfezionato le strategie per la vendita dei prodotti. Le tecniche di marketing di maggior successo spesso vendono il prodotto vendendo un’emozione. Il venditore cerca di risvegliare un senso di bisogno nella mente del cliente e poi offre la soluzione «perfetta»... a pagamento, ovviamente. Non importa se quel bisogno è legittimo o esagerato artificialmente: conta solo la vendita. Gli esperti di marketing compiono diversi passi verso questo obiettivo, spesso usando metodi discutibili e a volte non etici nel processo.

Dopo che Satana fu scacciato dal cielo, cercò un punto d’appoggio sul pianeta terra. Dio limitò Satana a un albero in mezzo al giardino dell’Eden, come è evidente nelle sue istruzioni ad Adamo ed Eva: «Mangia pure da ogni albero del giardino, ma dell’albero della conoscenza del bene e del male non ne mangiare; perché nel giorno che tu ne mangerai, certamente morirai» (Genesi 2:16, 17). Finché avessero creduto alla sua parola, sarebbero rimasti al sicuro, lontani da Satana.

Per vendere l’idea di unirsi alla sua ribellione contro Dio, l’ingannatore escogitò una sua strategia di marketing. Avendo la capacità di travestirsi, Satana apparve come un serpente. Questa fu la prima tattica di vendita di Satana: il camuffamento. Che fosse travestito da angelo di luce (2 Corinzi 11:14) o da serpente, il suo successo si basa su un inganno da maestro.

Un’altra tattica di vendita usata da Satana fu di distorcere le parole di Dio e seminare il dubbio, entrambe esperienze sconosciute per la coppia umana: «Come! Dio vi ha detto di non mangiare da nessun albero del giardino?» (Genesi 3:1). Attraverso questa domanda composta con cura, fece in modo che Eva si impegnasse nella conversazione ed entrasse in confusione. Dobbiamo tenere presente che Eva non aveva mai incontrato la menzogna e il male. Per lei, questa doveva essere una discussione piuttosto strana ma curiosa. Ma il veleno aveva già iniziato ad agire. Eva rispose travisando leggermente quello che Dio aveva detto sull’albero della conoscenza del bene e del male. Satana sapeva che non aveva senso cercare di rendere Eva atea; aveva letteralmente parlato e camminato con Dio. Doveva semplicemente farle dubitare le parole e le intenzioni giuste di Dio, quindi, attraverso la confusione e le mezze verità, gettò le basi perché il dubbio mettesse le radici.

La tattica successiva di Satana fu di mentire sfacciatamente: «No, non morirete affatto; ma Dio sa che nel giorno che ne mangerete, i vostri occhi si apriranno e sarete come Dio, avendo la conoscenza del bene e del male» (vv. 4, 5). Sfruttando il desiderio dato da Dio di crescere in conoscenza e santità, Satana insinuò che Dio stesse negando all’umanità un’esperienza migliore. Dichiarò che era possibile diventare come Dio e ottenere l’accesso a un livello più elevato di intelligenza. Promise a Eva la libertà di fare tutto quello che desiderava senza soffrire alcuna conseguenza.

Le tattiche di Satana non sono cambiate molto nel corso dei secoli. È un esperto a mescolare la verità con l’errore. Lui e le sue legioni di demoni stanno ancora utilizzando le stesse tattiche di vendita già sperimentate e (ormai) perfezionate. C’è solo una vendita che importa loro: tu, che scambi la tua vita eterna per la morte eterna.

**Sul quaderno**

Torna al testo che hai scritto e studia il brano.
- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare la memorizzazione.

` `

`A quali menzogne su Dio hai scelto di credere in passato?`

`Come facciamo a evitare di cadere nella confusione e nel dubbio?`