### Il gran conflitto

Tutti gli esseri umani vivono secondo una qualche grande narrazione, visione del mondo o ideologia che guida la loro percezione della realtà e, di conseguenza, il loro processo decisionale, le loro idee e i loro piani. Le grandi narrazioni influenzano il modo in cui interpretiamo gli eventi e il mondo che ci circonda, oltre ai nostri pensieri e sentimenti. Sono le lenti interpretative attraverso cui guardiamo per trovare un senso alla vita. Influenzano le nostre convinzioni, i nostri valori e le nostre azioni, forniscono un senso di continuità e di coerenza, collegano il passato, il presente e il futuro e danno alla vita una struttura ordinata e in qualche modo prevedibile.

Attraverso le grandi narrazioni, colleghiamo le nostre esperienze individuali a un contesto più ampio, trovando il nostro posto nella storia globale della vita. Colmano il divario tra ciò che è personale e ciò che è universale, il noto e l’ignoto, l’effettivo e il possibile. Saremmo persi in un mondo senza grandi narrazioni, alla deriva in un mare di esperienze scollegate. Esse sono, essenzialmente, la bussola che ci guida attraverso il labirinto della vita, fornendoci un senso di scopo e di significato.

La vita su questo pianeta offre una sovrabbondanza di tali narrazioni tra cui scegliere. Tuttavia, solo una di esse attraversa la nebbia della confusione e fornisce risposte che portano a una comprensione profonda della verità. Solo una accende una luce potente nell’oscurità di questo mondo: la storia vera del gran conflitto tra Dio e Satana. Questa è la grande narrazione di cui parleremo in questa lezione. È la storia più coerente, logica e rilevante che sia mai stata scritta, che ci offre chiarezza sulle questioni principali della vita. Risponde a grandi domande come: «Se Dio è buono, perché esiste il male?», «Ci sarà mai una giustizia completa e sincera?» e «A Dio importa?» Anche se la narrazione del gran conflitto non è ancora terminata, ne conosciamo già la conclusione e — avviso di spoiler — finisce bene. Gesù vince!

In questo trimestre, esamineremo le prove bibliche alla base di questo conflitto imponente. Navigheremo attraverso svariati temi fondamentali e molteplici componenti chiave che dipingeranno per noi un quadro più completo di questa guerra cosmica tra il bene e il male. La nostra esplorazione e il conflitto celeste sveleranno il vero stato del carattere di Dio e del carattere di Satana.

I nostri studi settimanali ci guideranno nella storia, nelle profezie e nella filosofia oltre che nelle storie e nei brani biblici che illustrano e rivelano la grande narrazione del gran conflitto e le sue varie dinamiche, sia nella dimensione visibile della realtà che in quella invisibile. Esamineremo la sua rilevanza nella nostra vita quotidiana con un punto di vista rinnovato e, con la grazia di Dio, saremo incoraggiati a prendere delle decisioni a favore di Cristo.

Preparati a dei tentativi di dissuaderti e distrarti dallo studio della Bibbia e di queste lezioni composte con cura. Non cedere. Immergiti nella Parola di Dio e affronta queste lezioni con una preghiera costante. Prega non solo per la tua comprensione, ma anche per gli altri in tutto il mondo impegnati in questo studio: «il nostro combattimento infatti non è contro sangue e carne, ma contro i principati, contro le potenze, contro i dominatori di questo mondo di tenebre, contro le forze spirituali della malvagità, che sono nei luoghi celesti» (Efesini 6:12).

Come risorsa aggiuntiva, il libro _Il gran conflitto_ di Ellen G. White è altamente consigliato. Offre una visione ispirata dei tempi di questa guida allo studio ed è una lettura indispensabile per tutti i credenti sinceri. È disponibile gratuitamente su egwwritings.org e tramite l’app «EGW Writings 2».

È l’ardente speranza e convinzione dell’autore che approfondire questo argomento con umiltà coltiverà un amore più profondo per Dio, un’identità più forte in Gesù e una fiducia resiliente in Dio, anche nell’affrontare prove, angosce e avversità nel tuo viaggio verso il cielo.