---
title:  Fiducia nel nostro sommo sacerdote
date:   12/06/2024
---

#### inVite

Il ruolo del sommo sacerdote in Israele era poliedrico. Era il leader spirituale del popolo e aveva le responsabilità più sacre. In quanto unica persona che aveva il permesso di entrare nel luogo santissimo, e solo il giorno dell'espiazione, effettuava rituali e sacrifici speciali. Il sommo sacerdote serviva anche come mediatore e aveva autorità giudiziaria sul popolo. Anche con tutte queste responsabilità, però, era comunque un essere umano peccatore, solo un'ombra del nostro vero sommo sacerdote perfetto e senza peccato: Gesù Cristo.

Il santuario celeste, di cui quello terreno era semplicemente una copia illustrativa, è il luogo in cui Gesù lavora per applicare ai credenti i benefici della sua vita, morte e resurrezione. Cristo salì in cielo in forma umana, che è un segno che andò per essere il nostro rappresentante, avvocato e mediatore. Come dice Ellen White: «Prendendo la nostra natura, il Salvatore ha attratto a sé l’umanità con un legame che non potrà mai essere infranto. Per tutta l’eternità rimarrà unito a noi» (La speranza dell'uomo, p. 13). Avendo vissuto come uno di noi, Gesù è lì che lavora per noi. Egli è il nostro garante e certezza che non siamo tralasciati, dimenticati o incompresi: «Infatti non abbiamo un sommo sacerdote che non possa simpatizzare con noi nelle nostre debolezze, poiché egli è stato tentato come noi in ogni cosa, senza commettere peccato. Accostiamoci dunque con piena fiducia al trono della grazia, per ottenere misericordia e trovar grazia ed essere soccorsi al momento opportuno» (Ebrei 4:15, 16).

Questa esperienza condivisa è il motivo per cui possiamo avere fiducia nella grazia, nella guida e nel sostegno di Gesù nell'ora del giudizio. Come gli israeliti si impegnavano in un profondo esame di coscienza, anche noi dovremmo dare un'occhiata alla nostra vita e lasciare che lo Spirito Santo brilli in ogni angolo del nostro cuore. Il giudizio investigativo si sta per concludere. È un momento solenne, e non dovremmo scherzare con il peccato neanche per un momento. Satana sa quanto poco tempo ha e scaglierà contro i credenti di tutto per distrarli, scoraggiarli e indurli a sentirsi a loro agio nel peccato.

Se c'è mai stato un momento per essere seri e impegnati, è oggi! Abbiamo un compito della massima importanza da svolgere: la proclamazione mondiale dell'appello di Dio dei tempi della fine al ravvedimento. La nostra salvezza dipende non dalla nostra prestazione ma da Gesù. Dio ci ha chiamato a vivere in umiltà, devoti a lui e alla sua missione, in gratitudine per il suo amore e la sua misericordia abbondante. Il suo amore perfetto scaccia tutte le paure e rincuora la nostra opera di testimonianza per lui. Gesù unì la sua divinità con la nostra umanità così che noi, come umani, potessimo diventare «partecipi della natura divina» (2 Pietro 1:4).

Molte persone faticano a camminare costantemente con Dio, ma quelli che capiscono l'opera di Gesù come nostro sommo sacerdote hanno una speranza che li tiene ben ancorati. Come dice Ebrei 6: «Questa speranza la teniamo come un'àncora dell'anima, sicura e ferma, che penetra oltre la cortina, dove Gesù è entrato per noi quale precursore, essendo diventato sommo sacerdote in eterno» (vv. 19, 20). Una comprensione di ciò che Gesù sta facendo per noi ci darà una fiducia e una sicurezza che niente ci potrà togliere.

**Sul quaderno**

Medita ancora su Levitico 16 e cerca dov'è Gesù.

`Cosa ti impedisce di fidarti totalmente di Gesù come sommo sacerdote e salvatore fedele?`

`Come vedi Gesù diversamente o nuovamente?`

`Risposta alla preghiera:`