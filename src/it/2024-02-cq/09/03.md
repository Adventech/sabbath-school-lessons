---
title:  La Parola è potente
date:   27/05/2024
---

#### inTerpret

La storia documenta molte più lingue di quante siano parlate attualmente. Alcune sono diventate estinte mentre altre si sono evolute e mescolate ad altre lingue nel corso del tempo. Si stima che oggi ci siano circa settemila lingue parlate e tra le quattro e le cinquemila scritte. L’intera Bibbia è stata tradotta in più di settecento lingue, e delle sezioni sono state tradotte in oltre tremila lingue. C’è ancora molto lavoro da fare per portare la potenza trasformatrice della Parola di Dio a tutti i popoli, tribù e nazioni!

Non importa in quale lingua venga condivisa, la Bibbia impartirà sempre un messaggio di verità e trasformazione agli ascoltatori credenti guidati dallo Spirito. La potenza trasformatrice della Parola di Dio risale a Genesi 1, dove Dio creò qualcosa dal nulla semplicemente portandolo all’esistenza attraverso quello che dice. Quando parla, gli atomi, le molecole e gli elementi esplodono in essere e formano strutture, cellule e sistemi di materia organica e inorganica. La natura e la scienza fanno come istruisce la voce di Dio. La parola creativa di Dio non è diminuita da alcun cambiamento, che si tratti di lingua o mezzo, dalla voce parlata alla parola scritta. «Così è della mia parola, uscita dalla mia bocca: essa non torna a me a vuoto, senza aver compiuto ciò che io voglio e condotto a buon fine ciò per cui l’ho mandata» (Isaia 55:11).

Le qualità creative e trasformative delle parole di Dio non sono limitate all’ambito fisico; si applicano anche alla vita spirituale. Tuttavia, poiché Dio è amore e non ci forza mai, egli rispetta le nostre scelte. Ciò che la sua Parola può fare e farà nella nostra vita dipende interamente dal nostro atteggiamento e dalle nostre decisioni. Le promesse di Dio e i suoi comandi possono essere efficaci solo se scegliamo di confidare e credere in Colui che ci dà quelle promesse. In parole povere, la Parola di Dio ha il potenziale di inondare la nostra vita con la potenza e la grazia divina, ma può essere «attivata» solo quando è presente la fede.

Fu la Parola di Dio memorizzata e interiorizzata - verità biblica - che smascherò gli inganni di Satana quando tentò Gesù nel deserto, e fu la Parola di Dio pronunciata che garantì a Cristo la vittoria sul tentatore e sulle sue tentazioni (ad es., «Sta scritto...» [Matteo 4:4, 7, 10]). Gesù comprendeva la Bibbia come sua fonte di verità. Egli corroborò ed esemplificò la sua potenza quando camminava in mezzo a noi, utilizzandola per guidare il suo ministero e il suo trionfo su Satana e le sue macchinazioni. Come credenti, abbiamo accesso alla Parola ispirata, potente e veritiera di Dio. Siamo privilegiati di poter vivere la potenza creativa di Dio che agisce in noi per la nostra santificazione e assistere alla vittoria che egli offre su Satana quando affrontiamo il gran conflitto che permea le nostre vite. La Parola di Dio ha il potere di creare la vita dove c’è solo la morte, di dare la vittoria dove non c’è altro che sconfitta. Le promesse della Bibbia sono sature di garanzie della potenza guaritrice di Dio in ogni area della vita.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`Come puoi usare la Parola di Dio per combattere le difficoltà e le tentazioni di ogni giorno?`