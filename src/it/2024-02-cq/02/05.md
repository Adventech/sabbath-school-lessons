---
title:  Piangere per Satana
date:   10/04/2024
---

#### inVite

La maggior parte delle persone ha visto un film o letto un libro in cui un personaggio muore inaspettatamente. Queste scene spesso drammatiche includono tipicamente il dolore di una persona cara che ha assistito alla morte. Nell’agonia del momento, la persona potrebbe esclamare: «Come mai?!» o «Perché?!»

Con una simile espressione di dolore, Isaia 14 è un canto profetico di lamento. Il modo in cui è formulato e la sua struttura suggeriscono una sorta di canto funebre. Il grido «come mai» nel versetto 12 descrive il lamento che avviene alla morte di qualcuno, e anche se il canto finisce con una vittoria per Dio e per il suo popolo, il grido all’inizio ha un accenno di profonda tristezza. Con cuore pesante, Dio chiede nel versetto 12: «Come mai sei caduto dal cielo, astro mattutino, figlio dell’aurora? Come mai sei atterrato, tu che calpestavi le nazioni?» (corsivo aggiunto). Dio ha creato tutti gli angeli, incluso Lucifero. Con amore, egli realizzò con cura ogni dettaglio di quegli esseri incredibili e diede loro la vita. Lucifero era perfetto ed eccezionalmente bello (Ezechiele 28:15-17). Dio scelse un bel nome significativo per lui, gli donò un grande scopo come portatore di luce e gli conferì l’onore di essere straordinariamente vicino a lui come cherubino.

Dio è il Padre degli angeli. Il suo legame con loro è più stretto di quello di un padre umano con i suoi figli. Se l’intera vita di un figlio fosse piena solo di amore infinito, ogni padre sarebbe affranto nel vedere quel figlio allontanarsi da lui e ribellarsi senza provocazione. Nella storia della ribellione di Absalom contro suo padre Davide, vediamo una riflessione del tipo di amore che Dio prova per Lucifero-Satana. Proprio come Davide pianse per la morte di Absalom: «Absalom, figlio mio! Figlio mio, Absalom, figlio mio! Fossi pur morto io al tuo posto, Absalom, figlio mio, figlio mio!» (2 Samuele 18:33), Dio è completamente affranto per la ribellione, la caduta e la distruzione finale della sua creazione, Satana.

Dio ama fino alla fine. Egli è amore. Gesù mostrò il cuore di Dio quando accettò, fece da mentore, servì e amò Giuda pur sapendo che l’avrebbe tradito. Gesù mostrò compassione divina quando sulla croce pregò per i suoi torturatori e schernitori: «Padre, perdona loro, perché non sanno quello che fanno» (Luca 23:34).

Il ritornello generale della Scrittura ritrae il nostro Dio come un Dio paziente e misericordioso. Possiamo presumere con fiducia che nelle sue interazioni con Lucifero, egli abbia esercitato pazienza e compassione in abbondanza. Certamente non è stato piacevole per Dio espellere Lucifero e gli angeli; né sarà piacevole la loro esecuzione alla fine dei tempi: «“Com’è vero che io vivo”, dice il Signore, Dio, “io non mi compiaccio della morte dell’empio, ma che l’empio si converta dalla sua via e viva; convertitevi, convertitevi dalle vostre vie malvagie! Perché morireste, o casa d’Israele?”» (Ezechiele 33:11). Nelle sue interazioni con Lucifero, vediamo che Dio ha esemplificato il comandamento che ci ha dato tramite Gesù: «amate i vostri nemici, benedite coloro che vi maledicono, fate del bene a quelli che vi odiano, e pregate per quelli che vi maltrattano e che vi perseguitano» (Matteo 5:44). Che Dio incredibile che serviamo!

**Sul quaderno**

Medita ancora su Isaia 14:12-17 e cerca dov’è Gesù.

`Gesù come ha mostrato pazienza e compassione verso di te?`

`Come vedi Gesù diversamente o nuovamente?`

`Risposta alla preghiera:`