---
title:  Chi è responsabile?
date:   31/03/2024
---

#### inGest

La parabola del grano e della zizzania è unica nel libro di Matteo. È stata inclusa per darci un’idea di alcune questioni elementari ma importanti riguardanti il peccato e la sua origine. Lo scopo principale della parabola è di spiegare alcune realtà del regno di Dio nel suo stato attuale sulla terra. Cerca di chiarire perché ci sono delle persone cattive tra quelle che dichiarano di seguire un Dio buono e perché esiste il male in un luogo creato da un Dio buono... domande legittime che a un certo punto sono state poste dalla maggior parte delle persone (giovani). Queste domande hanno provocato molta confusione e dolore nel corso dei millenni.

Nel principio, Dio. Nell’eternità passata, molto prima della nostra creazione, c’era solo la Deità — un’unità di amore altruistico perfetto incessante. Per questo amore, Dio scelse di condividere la sua vita e di creare degli esseri santi e senza peccato con la capacità di rispondere al suo amore in base al loro libero arbitrio. Oltre agli esseri umani e agli animali sulla terra, la Bibbia accenna a svariate creature extraterrestri come gli angeli (per es. Genesi 3:24; Daniele 7:10) e «creature viventi» (Apocalisse 4:6). Accenna anche ai «figli di Dio», che alcuni credono siano i rappresentanti di altri pianeti, ognuno con la propria civiltà (cfr. Giobbe 1:6; Luca 3:38). Quando consideriamo l’incommensurabile vastità dell’universo, anche gli atei spesso concordano che ci devono essere altri esseri senzienti là fuori.<sup>1</sup>

Più esseri Dio creò con il libero arbitrio, maggiore diventò il rischio che uno di essi un giorno scegliesse la strada della malvagità. Anche se era irrazionale e inesplicabile, Lucifero, il «cherubino dalle ali distese» (Ezechiele 28:14) fece quella scelta, introducendo il male e la malvagità nell’universo perfetto. Gesù identificò chiaramente chi è il responsabile dell’origine del male: «Un nemico ha fatto questo»; «il nemico... è il diavolo» (Matteo 13:28, 39), che il libro dell’Apocalisse descrive come il gran dragone: «il serpente antico, che è chiamato diavolo e Satana, il seduttore di tutto il mondo» (Apocalisse 12:9).

Dio è responsabile di aver creato Lucifero, ma non è responsabile per le azioni di Lucifero. Non possiamo attribuire la responsabilità di un crimine terribile ai genitori del criminale, eppure Dio viene incolpato in continuazione per il male in questo mondo. «Un nemico ha fatto questo» (Matteo 13:28, corsivo aggiunto). Satana è il nemico di Dio ed è l’artefice del peccato. Tutti gli orrori e le malvagità della storia umana trovano principio in quell’ora fatidica in cui Lucifero scelse di ribellarsi contro Dio, l’amore, la verità, la giustizia, la santità e la vita.

Anche se restano molte domande su ciò che Dio avrebbe dovuto o potuto fare (molte delle quali affronteremo nel corso delle prossime settimane), la parabola di Gesù termina con una promessa: il peccato, il male, il diavolo e tutti quelli che si sono uniti alla sua insurrezione di anarchia alla fine saranno distrutti, per non tornare mai più (vv. 30, 41, 42). Il gran conflitto terminerà, e il Dio d’amore ha già vinto!

**Sul quaderno**

Torna al testo che hai scritto e studia il brano.
- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare la memorizzazione.

` `

`In quali modi hai direttamente o indirettamente incolpato Dio per i problemi e le sfide che affronti?`

`Perché Dio non ha distrutto Satana prima che potesse fare più danni? Che senso ha aspettare?`

<sup>1</sup> Cfr. l’articolo di Sophie Lewis «There May Be More Than 36 Intelligent Alien Civilizations in the Milky Way, Scientists Say» in CBS News, 18 giugno 2020