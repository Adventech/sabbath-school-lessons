---
title:  Maturare con il Figlio d’uomo
date:   03/04/2024
---

#### inVite

Chiunque abbia un giardino sa che è essenziale avere buoni semi. Quando si scelgono i semi, bisogna considerare diversi fattori come la genetica e il vigore dei semi. Semi di alta qualità sono geneticamente puri, cioè non sono stati impollinati con altre varietà o con semi estranei. I semi ad alto vigore producono piante più forti e resilienti che resistono meglio a parassiti e malattie. È cruciale avere semi buoni per dei cicli di coltivazione duraturi, ripetuti e abbondanti.

«Il regno dei cieli può essere paragonato ad un uomo che aveva seminato buon seme nel suo campo» e «Colui che semina il buon seme è il Figlio dell’uomo» (Matteo 13:24, 37, corsivo aggiunto), che ovviamente è Gesù. Questa affermazione è incredibilmente importante alla luce del gran conflitto. Satana dichiara che non ci si può fidare di Dio, che non è buono, ma qui ci viene presentata la verità che Dio semina solo buoni semi. Fa solo ciò che è buono, perché egli è solo buono. «Dio è luce, e in lui non ci sono tenebre» (1 Giovanni 1:5).

Il «buon seme sono i figli del regno» (Matteo 13:38). Queste sono le persone che, nella loro «germinazione» e continuo sviluppo, scelgono di fare di Dio la fonte della loro vita e della loro salvezza. Gesù garantisce la loro purezza attraverso la sua giustizia e il loro vigore spirituale attraverso la sua Parola e il suo Spirito. Di conseguenza, e per grazia di Dio, la loro vita è segnata dalla produzione ripetuta di un abbondanza di buoni frutti.

La zizzania (erbacce) rappresenta «i figli del maligno» (v. 38). Il motivo per cui alla fine saranno distrutti è che «commettono l’iniquità» (v. 41). La parola greca usata nel brano indica che non si tratta solo del peccato occasionale, ma di un atteggiamento costante di trasgressione, una pratica di iniquità accanita e costante. Questi individui hanno scelto di restare continuamente in ribellione contro l’amore, la verità e la giustizia, rifiutando ripetutamente l’offerta di grazia e la gioia di un’amicizia eterna con Gesù Cristo.

In quanto Signore dell’universo, Cristo offre misericordia e grazia in abbondanza a tutti; sufficienti a garantire la salvezza di tutti quelli che rispondono alla sua offerta. Egli non ritornerà per il raccolto finché tutte le persone sulla terra non avranno preso una decisione definitiva. Quelli rappresentati dal grano avranno confermato il loro posto nel suo regno scegliendo continuamente sulla base dell’amore di lasciare che Cristo dimori in loro e di permettere al suo Spirito di trasformarli. Quelli rappresentati dalla zizzania avranno indurito i loro cuori attraverso un rifiuto continuo e impenitente dell’invito dello Spirito Santo di accettare l’amore di Gesù.

Per noi, l’appello è quello di restare sotto la cura del Seminatore divino oggi e ogni giorno. Poi, un giorno non molto lontano, «i giusti risplenderanno come il sole nel regno del Padre loro» (v. 43). Permettiamo che la sua opera nei nostri cuori ci renda buoni semi.

**Sul quaderno**

Medita ancora su Matteo 13:24–30, 36–43 e cerca dov’è Gesù.

`Cos’è di Gesù che ti spinge a fidarti di lui, ad amarlo e a rimetterti a lui con gioia?`

`Come vedi Gesù diversamente o nuovamente?`

`Risposta alla preghiera:`