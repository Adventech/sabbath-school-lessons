---
title:  Scegliere la vita
date:   13/04/2024
---

#### inTro

**Scegliere la vita**

**Leggi il brano di questa settimana**: Deuteronomio 30:15–20

Se hai intenzione di diventare genitore un giorno o se hai già figli, devi capire l’importanza dei limiti. Le regole e le linee guida esistono per aiutare il bambino a imparare cosa è giusto e cosa è sbagliato, il bene e il male, ciò che è sicuro e ciò che è pericoloso. Come genitore amorevole, desideri ciò che fa bene a tuo figlio, il che rende necessarie le regole. Questo inizia con regole che governano i fondamenti della sopravvivenza, della sicurezza e del sostentamento e successivamente si estendono agli aspetti più complessi della vita; regole che rendono la vita buona, produttiva e degna di essere vissuta. Man mano che i bambini crescono e le loro abilità intellettive aumentano, cresce anche la necessità di spiegare di più le regole. Pensa alla tua adolescenza: probabilmente hai messo in discussione le regole almeno una volta, sentendo che interferivano con molte delle cose che volevi avere e fare. I genitori possono esigere l’ubbidienza dei loro figli fino a una certa età, ma alla fine i bambini ottengono la libertà di scegliere se ubbidire. A quel punto, tutto ciò che i genitori possono fare è fare appello ai proprio figli affinché facciano le scelte giuste basandosi sulla fiducia.

Nei giorni finali di Mosè come leader anziano e padre spirituale di Israele, egli fece una serie di sermoni riportati nel libro del Deuteronomio, in cui espose la storia di Israele e le stipulazioni del patto di Dio, spiegando in dettaglio perché una vita con Dio valga l’impegno. Nella conclusione fece un appello finale al suo popolo, sottolineando le due scelte che avevano: vita o morte, bene o male. Li esortò a scegliere la vita, a scegliere Dio, a scegliere l’amore. Dio non è interessato alle relazioni forzate e alla fedeltà imposta. Solo quando scegliamo la vita, quando scegliamo l’amore e tutto ciò che comporta, è possibile la vera vita — sì, la vita eterna — e solo allora tutte le creature possono vivere in armonia tra loro e con il loro Creatore.

Lo studio di questa settimana si concentra sul concetto di libertà di scelta nel contesto del gran conflitto.

#### inScribe

**Sul quaderno**

Scrivi Deuteronomio 30:15-20 con la traduzione di tua scelta. Se hai poco tempo, scrivi il versetto 19. Puoi anche riscrivere il brano a parole tue, con uno schema o una mappa mentale del capitolo.

` `