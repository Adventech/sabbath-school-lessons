---
title:  Il comando di amare
date:   15/04/2024
---

#### inTerpret

Uno dei modi in cui Satana allontana le persone dalla scelta di amare e servire Dio è raffigurandolo come un dittatore e un sovrano tirannico, sporcando così il carattere di Dio con delle false accuse. Nei suoi attacchi, gli piace soprattutto distorcere le Scritture (ad es. Matteo 4:1-11). Una lettura superficiale del brano principale di questa settimana potrebbe generare domande riguardo la relazione che Dio desidera avere con noi e potrebbe facilmente essere utilizzata dal nemico per seminare dubbi sul carattere di Dio. Deuteronomio 30:16 può dare l’impressione di essere piuttosto forte quando Mosè dice: «io ti comando oggi di amare il Signore, il tuo Dio,... di osservare i suoi comandamenti,... e il Signore, il tuo Dio, ti benedica». Da quando possiamo comandare l’amore? L’ubbidienza comandata alle leggi ha senso nel contesto della relazione che un cittadino ha con il suo governo, ma l’amore comandato? E cos’è successo alla misericordia e alla grazia di Dio? Da quando riceviamo le benedizioni tramite le nostre opere di ubbidienza? Queste sono domande legittime dopo la lettura del brano.

Come abbiamo notato, Deuteronomio era l’appello finale di Mosè al popolo di Dio, dato poco prima della sua morte. Ricordò loro la loro storia recente: il loro esodo dall’Egitto, il loro patto con Yahweh, il periodo che avevano passato nel deserto e la loro crescita nella comprensione della volontà di Dio. È chiaro che non stava parlando a persone che non sapevano niente di Dio ma a un popolo che conosceva bene le verità rivelate del cielo (Deuteronomio 29:29). Avevano visto con i loro occhi la mano potente di Dio muoversi a loro sostegno attraverso interventi soprannaturali e manifestazioni visibili della sua cura, grazia, gloria e presenza. In altre parole, mettere in dubbio l’esistenza di Dio o dubitare del fatto che sia degno di essere adorato non avrebbe avuto senso a questo punto del loro viaggio. Non si trovavano all’inizio della loro relazione con Dio ma a un punto di rinnovamento dell’impegno, proprio come una coppia sposata celebra gli anniversari e si assicura del loro amore reciproco non una sola volta ma ripetutamente. Il comandamento di amare Dio era un incoraggiamento profondo di Mosè e un forte appello paterno a scegliere la continua fedeltà a Dio perché Dio si era dimostrato ripetutamente degno e costantemente fedele a loro.

Che dire delle benedizioni e delle maledizioni? Sappiamo da altri brani che Dio si prende cura di tutte le creature e manda benedizioni generali a tutta l’umanità (Matteo 5:45). Nella dinamica del gran conflitto, tuttavia, ci sono regole di ingaggio celesti e conseguenze alle azioni giuste e sbagliate degli agenti morali liberi. Per Israele, le benedizioni speciali di Dio potevano essere elargite solo attraverso il patto e allo scopo della glorificazione di Dio tra le nazioni del mondo. Non avevano niente a che fare con il favore guadagnato. Da una parte, le maledizioni sono uno strumento educativo, un metodo genitoriale; dall’altra parte, sono semplicemente dovute al fatto che Dio permette alle conseguenze naturali della ribellione deliberata di seguire il loro corso. Se comprese nel loro contesto, le benedizioni e le maledizioni di Dio e il comando di amare Dio sono in piena armonia con il vangelo.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Dio come ti ha mostrato che è degno della tua fedeltà e lealtà?`