---
title:  Ribellione dei tempi della fine
date:   03/06/2024
---

#### inTerpret

Quando le proteste pro-democrazia a Pechino raggiunsero un punto critico a giugno del 1989, il governo cinese rispose con una brutale repressione militare. Nel caos che ne derivò, un uomo la cui identità resta sconosciuta prese una posizione che è riecheggiata nella storia. Armato soltanto con borse della spesa, il Rivoltoso Sconosciuto di piazza Tienanmen, come è diventato poi noto, si posizionò davanti a una colonna di carri armati, rifiutando di lasciarli passare. A un certo punto si arrampicò sul primo carro armato, conversando brevemente con il guidatore prima di tornare nella sua posizione ribelle. Questo straordinario atto di coraggio fu catturato da fotografie e video che si diffusero rapidamente in tutto il mondo. Nonostante affrontasse un regime potente determinato a schiacciare il dissenso, la convinzione incrollabile del Rivoltoso Sconosciuto davanti a un’oppressione schiacciante ha ispirato innumerevoli altri a difendere le proprie convinzioni.

Nel corso della storia, i fedeli di Dio sono sempre stati in minoranza. Questo piccolo rimanente ha incluso Enoc, Noè, Abraamo, i 7.000 ai tempi di Elia, i 120 nella camera alta durante la Pentecoste e vari altri gruppi nel corso degli ultimi 2.000 anni. Verità e fedeltà non sono mai state popolari tra le masse, soprattutto se potevano costare la vita. Non è sorprendente che in questi ultimi giorni della storia della terra, quando la verità e la menzogna raggiungono un punto critico, Dio continua ad avere un gruppo di credenti rimasti. Come ha fatto in passato, Satana ha un interesse speciale e sinistro verso di loro. È arrabbiato e vuole schiacciare il dissenso: «Allora il dragone s’infuriò contro la donna e andò a far guerra a quelli che restano della discendenza di lei che osservano i comandamenti di Dio e custodiscono la testimonianza di Gesù» (Apocalisse 12:17, corsivo aggiunto).

Apocalisse 12:17 indica due caratteristiche identificative di questo rimanente: offrono a Dio un’ubbidienza sulla base dell’amore e della grazia (cfr. v. 11), e ricevono una manifestazione delle testimonianze e dei messaggi profetici (cfr. Apocalisse 19:10; 22:9). Questo piccolo gruppo di credenti, armato con la fede di Gesù (cfr. Apocalisse 14:12) e con la verità di Dio, è chiamato a posizionarsi spiritualmente davanti ai «carri armati» della falsità, del peccato e di Babilonia in una coraggiosa protesta finale. Sotto la bandiera dei messaggi dei tre angeli (cfr. Apocalisse 14:6-12), devono affrontare il mondo con convinzione incrollabile, invitandolo alla fedeltà verso Gesù Cristo, il Salvatore del mondo e Re dell’universo che presto tornerà.

Il movimento avventista del settimo giorno si sforza di compiere la missione del rimanente di credenti di Dio che osservano i comandamenti di Dio e hanno la testimonianza di Gesù. Organizzato per facilitare la missione globale in modo più efficace, i suoi obiettivi sono chiari anche davanti a circostanze sfavorevoli: fare discepoli per Gesù e condividere il vangelo eterno dei messaggi dei tre angeli con il mondo intero in preparazione per il ritorno di Cristo. La guerra di Satana contro quelli che abbracciano questa missione è implacabile, e i suoi metodi hanno troppo spesso successo: ispirando la tepidezza (cfr. Apocalisse 3:14-21), conflittualità interna, polarizzazione, teorie insensate teologiche ed ecclesiologiche, riluttanza alla missione e predicazioni prive di Cristo, tra molti altri. Tutto ciò ha limitato l’influenza del rimanente in questo mondo. C’è speranza anche di fronte a questa grande opposizione, perché «la parola profetica più salda» (2 Pietro 1:19) mostra che la chiesa del rimanente sarà vittoriosa alla fine. L’unica domanda è questa: ne farai parte oggi?

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`Cosa significa essere un membro della chiesa del rimanente in questi ultimi giorni? Come puoi contribuire alla sua missione?`