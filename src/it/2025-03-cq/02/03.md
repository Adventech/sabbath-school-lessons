---
title:  Dovrei farlo?
date:   07/07/2025
---

### inTerpret

Mentre a molti non piace essere coinvolti quando vedono accadere un’ingiustizia, ci sono altri che non possono stare a guardare e non fare niente. In realtà, è così che dovremmo reagire tutti noi, soprattutto quelli che credono in Dio. L’importanza della giustizia è un tema dominante dei profeti ebrei (ad es. Isaia 61:8; Amos 5:24; Michea 6:8; Zaccaria 7:8-12).

Quando Mosè vide un ebreo che veniva picchiato, si oppose all’ingiustizia. Finì con Mosè che uccise il sorvegliante egiziano. All’epoca, sembrava la cosa giusta da fare. Qualcuno doveva difendere il suo popolo. Tuttavia, Mosè sapeva che la sua azione non sarebbe stata gradita ai governanti egiziani. Prima di sferrare il colpo fatale, Mosè «volse lo sguardo di qua e di là» (Esodo 2:12). Poi, dopo aver ucciso l’uomo, «lo nascose nella sabbia». Chiaramente sperava di tenere segreta questa uccisione. I suoi tentativi di controllare la narrazione fallirono, tuttavia, e la notizia si diffuse rapidamente.

L’interazione che Mosè ebbe con alcuni ebrei il giorno dopo lo turbò. «Chi ti ha costituito principe e giudice sopra di noi? Vuoi forse uccidermi come uccidesti l’Egiziano?» (v. 14). Mosè sperava che avrebbero riconosciuto in lui un difensore che li avrebbe liberati dalla schiavitù. Tuttavia, quando il suo compagno israelita lo respinse, Mosè si rese conto che non sarebbe stato accolto come un collaboratore e che la notizia presto avrebbe raggiunto le autorità egiziane. Quindi fuggì. Quella che sembrava un’opportunità per posizionarsi come liberatore del popolo di Israele fallì in modo spettacolare. Mosè si era allontanato dai suoi obiettivi. Ma Dio non abbandonò Mosè.

Come possiamo distinguere in questa storia i momenti in cui Mosè stava seguendo Dio e i momenti in cui stava seguendo i propri pensieri e piani? Il piano di Dio era che Mosè uccidesse l’egiziano? Mosè fece la cosa giusta quando fuggì nel paese di Madian dove trovò una moglie? Dopo tutto, Mosè forse non avrebbe lasciato l’Egitto e non avrebbe incontrato sua moglie se non avesse ucciso il sorvegliante. In Madian, Mosè mostrò lo stesso desiderio di proteggere le giovani donne al pozzo che aveva mostrato nel proteggere lo schiavo ebreo dal sorvegliante egiziano. Stava agendo contro la volontà di Dio quella volta?

Dal nostro punto di vista limitato, potremmo suggerire che Mosè voleva andare avanti, confidando nelle capacità che Dio gli aveva dato. Tuttavia, cercare di discernere la volontà di Dio non è sempre facile. In qualunque modo scegliamo di guardare questa storia, possiamo essere certi che Dio stesse agendo nella vita di Mosè. In Madian, Dio benedì Mosè e lo preparò ulteriormente a confidare solo in Dio invece che nelle proprie capacità.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Come ti senti quando cerchi di fare la cosa giusta, ma le cose vanno male e ti rendi conto che forse l’avevi fatta per le ragioni sbagliate? Come puoi sapere se stavi facendo le cose per le ragioni sbagliate?`