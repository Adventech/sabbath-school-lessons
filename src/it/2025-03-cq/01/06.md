---
title:  Gli inizi della schiavitù egiziana
date:   03/07/2025
---

### inSight

«In cambio del servizio reso da Giuseppe all’Egitto, fu concesso loro di abitare in una parte del paese. Inoltre, furono esentati dalle tasse e riforniti di provviste sufficienti a superare l’intero periodo della carestia. Il faraone aveva riconosciuto che l’intervento del Dio d’Israele aveva determinato la prosperità dell’Egitto, in un tempo in cui le altre nazioni morivano di fame. La politica di Giuseppe aveva notevolmente arricchito il suo regno e il sovrano manifestò la sua riconoscenza circondando di favori la famiglia di Giacobbe.

Il tempo passò e il grande uomo a cui l’Egitto avrebbe dovuto manifestare una profonda gratitudine morì, insieme alla generazione che aveva tratto beneficio dal suo intervento. Poi “... sorse sopra l’Egitto un nuovo re, che non aveva conosciuto Giuseppe” (Esodo 1:8). Egli era al corrente dei favori che Giuseppe aveva reso alla nazione, ma non voleva riconoscerli: anzi, per quanto era nelle sue possibilità, intendeva farli dimenticare. “Egli disse al suo popolo: Ecco, il popolo de’ figliuoli d’Israele è più numeroso e più potente di noi. Orsù, usiamo prudenza con essi; che non abbiano a moltiplicare e, in caso di guerra, non abbiano a unirsi ai nostri nemici e combattere contro di noi e poi andarsene dal paese” (vv. 9,10).

Gli israeliti, infatti, erano diventati molto numerosi; essi “... furon fecondi, moltiplicarono copiosamente, diventarono numerosi e si fecero oltremodo potenti, e il paese ne fu ripieno” (v. 7). Grazie alla protezione di Giuseppe e al favore del precedente sovrano, erano aumentati così rapidamente da diffondersi in tutto il paese. Tuttavia, per usanze e religione, essi avevano mantenuto la loro identità di popolo. Il loro moltiplicarsi aveva suscitato i timori del faraone e del popolo: essi pensavano, infatti, che in caso di guerra gli israeliti si sarebbero alleati con i nemici dell’Egitto. D’altra parte, un preciso interesse politico impediva la loro espulsione dal paese: molti di loro erano operai abili e competenti, il cui lavoro arricchiva notevolmente la nazione. Il re stesso aveva bisogno di questa manodopera per la costruzione dei suoi magnifici palazzi e dei templi. Egli incluse gli ebrei nella classe sociale di quegli egiziani che avevano venduto tutti i loro possedimenti alla corona e li sottopose a dei sorveglianti: il loro asservimento divenne totale. “... E gli Egiziani presero in avversione i figliuoli d’Israele, e fecero servire i figliuoli d’Israele con asprezza, e amareggiaron loro la vita con dura servitù adoprandoli nei lavori d’argilla e di mattoni, e in ogni sorta di lavori nei campi. E imponevano loro tutti questi lavori, con asprezza... Ma più l’opprimevano, e più il popolo moltiplicava e s’estendeva...” (vv. 12,13)».—Ellen G. White, Patriarchi e profeti, pp. 200, 201.

`Dopo lo studio di questa settimana, quali sono delle applicazioni personali per la tua vita?`

`Come puoi fidarti di Dio quando sei intrappolato in una situazione dove non vedi una via d’uscita?`

`Ripassa il tuo versetto a memoria. Come si è applicato alla tua vita questa settimana?`