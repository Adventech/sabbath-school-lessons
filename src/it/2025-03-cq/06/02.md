---
title:  Chi indurì il cuore del faraone?
date:   03/08/2025
---

### inGest

Quando Dio apparve per la prima volta a Mosè nel pruno ardente sul monte Oreb, lo avvertì della sfida che avrebbe affrontato nel trattare con il faraone: «Io so che il re d’Egitto non vi concederà di andare, se non forzato da una mano potente» (Esodo 3:19). Nel capitolo seguente, Dio riformula: «Quando sarai tornato in Egitto, avrai cura di fare davanti al faraone tutti i prodigi che ti ho dato potere di compiere; ma io gli indurirò il cuore ed egli non lascerà partire il popolo» (4:21). In queste due affermazioni, troviamo descritti sia il libero arbitrio del faraone sia la potenza di Dio. Da una parte, il faraone non voleva lasciar andare il popolo. Dall’altra parte, Dio agì per indurire il suo cuore a questo riguardo. Quindi, chi aveva il controllo della situazione?

Otteniamo una comprensione più chiara se continuiamo a seguire la narrazione nel corso delle piaghe. Dopo la richiesta iniziale di Mosè, il faraone rispose provocatoriamente: «Chi è il Signore che io debba ubbidire alla sua voce e lasciare andare Israele? Io non conosco il Signore e non lascerò affatto andare Israele» (5:2). Attraverso le piaghe, il faraone lo avrebbe scoperto. Prima che Mosè e Aaronne andassero a parlare nuovamente con il faraone, Dio ripeté: «Ma io indurirò il cuore del faraone e moltiplicherò i miei segni e i miei prodigi nel paese d’Egitto» (7:3). Poi, dopo il miracolo della trasformazione del bastone in un serpente, Mosè descrisse la reazione del faraone scrivendo: «E il cuore del faraone si indurì» (v. 13). Poi «Il Signore disse a Mosè: «Il cuore del faraone è ostinato, egli rifiuta di lasciare andare il popolo» (v. 14, 15). Questo continua con la narrazione che afferma o che il faraone «si ostinò in cuor suo» (8:15) o che il suo cuore «si indurì» (7:13, 22; 8:19). Nessuna di queste espressioni descrive Dio che indurisce il cuore del faraone. Il faraone lo stava facendo da solo.

La narrazione cambia in Esodo 9:12, dove troviamo Dio che interviene e indurisce il cuore del faraone. Ciò che è importante notare, però, è che questo accadde solo dopo sei piaghe. Dopo ognuna delle prime cinque piaghe, il faraone indurì il proprio cuore. Dio aveva dato al faraone svariate opportunità per sottomettersi alla sua volontà, ma il faraone aveva ostinatamente tracciato la propria rotta in direzione contraria alle richieste di Dio. Dopo la settima piaga, il testo descrive ancora una volta come il faraone indurisce il proprio cuore (9:34). Poi, dopo l’ottava e la nona piaga e prima della decima, la narrazione dice ancora una volta che il Signore indurì il cuore del faraone (10:20, 27; 11:10). Questo non fu un atto arbitrario da parte di Dio. Quando la presenza di Dio si avvicina a una persona, avviene un cambiamento. O il cuore diventa più morbido o diventa più duro. È impossibile restare neutrali quando un messaggio viene da Dio. Il faraone aveva ripetutamente rifiutato di ammorbidire il proprio cuore, e vedere i miracoli di Dio servì solo a indurirlo ancora di più. Ogni appello, ogni piaga, ogni rimprovero resero il suo cuore più ostinato.

**Torna al testo che hai scritto e studia il brano.**

- [Cerchia] le parole/frasi/idee ripetute.
- [Sottolinea] le parole/frasi che sono importanti e hanno significato per te.
- Disegna [Frecce] per collegare parole/frasi ad altre parole/frasi associate o collegate.

`Impara a memoria il tuo versetto preferito di Esodo 9. Scrivilo più volte per aiutare con la memorizzazione.`

`Hai mai continuato a ignorare le istruzioni di Dio? Questo che impatto ha avuto sulla tua relazione con lui?`