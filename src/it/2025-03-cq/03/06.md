---
title:  La garanzia
date:   17/07/2025
---

### inSight

«Quando Mosè ricevette l’ordine divino era sfiduciato, insicuro e aveva difficoltà ad esprimersi: all’idea di essere il portavoce di Dio per Israele, fu sopraffatto dalla consapevolezza della propria incapacità. Tuttavia, una volta accettato il compito, si dedicò ad esso con tutto se stesso: aveva una grande fiducia nel Signore. L’importanza di quella missione fu uno stimolo per lo sviluppo di tutte le sue migliori facoltà. Dio lo benedisse per la sua pronta ubbidienza ed egli divenne eloquente, ottimista e sicuro di sé, pronto per la più grande opera mai affidata a un uomo. Il suo esempio indica ciò che Dio fa per rafforzare il carattere di coloro che si affidano completamente a lui e ubbidiscono ai suoi ordini senza riserve.

L’uomo diventa più capace ed efficiente se accetta le responsabilità che Dio gli affida e cerca con tutto il suo impegno di acquisire le facoltà adatte a esercitarle nel modo migliore. Per quanto umile o limitato possa essere per posizione o capacità, colui che ripone la sua fiducia nella forza divina, cercando di compiere il proprio dovere con fedeltà, raggiungerà la vera grandezza. Se Mosè avesse contato sulla propria forza e sulla propria saggezza e avesse accettato per ambizione il suo grande incarico, avrebbe dimostrato di non essere adatto per quella missione. Colui che avverte la propria debolezza, dimostra di rendersi conto della grandezza dell’opera affidatagli; egli troverà in Dio la sua guida e la sua forza».—Ellen G. White, Patriarchi e profeti, p. 211.

«Con la sua umanità il Cristo si è unito agli uomini, mentre con la sua divinità siede sul trono di Dio. Come Figlio dell’uomo ci ha dato un esempio di ubbidienza; come Figlio di Dio ci rende capaci di ubbidire. Fu il Cristo a parlare a Mosè dal roveto del monte Horeb e a dire: “Io sono quegli che sono... Dirai così ai figliuoli d’Israele: L’Io sono m’ha mandato da voi” (Esodo 3:14). Questa era la garanzia della liberazione d’Israele. Così, quando egli venne “simile agli uomini”, si presentò come l’Io sono. Il bambino di Betlemme, il mansueto e umile Salvatore è Dio “manifestato in carne” (1 Timoteo 3:16). A noi dice: “Io sono il buon pastore”. “Io sono il pane vivente”. “Io son la via, la verità e la vita”. “Ogni potestà m’è stata data in cielo e sulla terra” (Giovanni 10:11; 6:51; 14:6; Matteo 28:18). Io sono la certezza di ogni promessa. Non abbiate paura. Io sono. “Dio con noi” è la garanzia della nostra liberazione dal peccato, la certezza che possiamo ubbidire alla legge del cielo».

`Dopo lo studio di questa settimana, come vuoi essere più aperto alla chiamata di Dio nella tua vita?`

`Quali paure esterne ti impediscono di dedicarti alla missione di Dio? Come puoi vincere queste paure?`

`Ripassa il tuo versetto a memoria. Come si è applicato alla tua vita questa settimana?`