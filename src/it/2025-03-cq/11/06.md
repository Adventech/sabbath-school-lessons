---
title:  La gloria del tempio
date:   11/09/2025
---

### inSight

«Al di là della seconda cortina c’era la “Scekinah”, la manifestazione visibile della gloria di Dio, davanti alla quale nessuno, se non il sommo sacerdote, poteva presentarsi e vivere. L’incomparabile splendore del santuario terrestre illustrava all’uomo la gloria del modello divino dove Cristo, nostro precursore, officia in nostro favore davanti al trono di Dio. Questa è la dimora del Re dei re, nella quale “mille migliaia” lo servono e “diecimila miriadi” gli stanno davanti (cfr. Dn 7:10); il tempio era pervaso dalla gloria del trono eterno dove i serafini, i suoi splendenti guardiani, si velano il volto in atto di adorazione. Le più sontuose costruzioni innalzate dagli uomini potevano solo trasmettere una pallida idea della sua grandiosità e della sua gloria».—Ellen G. White, Il gran conflitto, p. 355.

«Per secoli, gli ebrei avevano cercato inutilmente di rendersi conto in che modo si sarebbe adempiuta la promessa fatta da Dio tramite il profeta Aggeo. L’orgoglio e l’incredulità avevano annebbiato le loro menti tanto che essi non riuscivano a comprendere il significato delle parole profetiche. Il secondo tempio non fu onorato dalla nube della gloria di Dio, ma dalla presenza vivente di colui nel quale “abitava corporalmente tutta la pienezza della Deità” (cfr. Col 2:9): Dio manifestato in carne. Il “Desiderato di tutte le genti” (Ag 2:7 Ricciotti) era entrato effettivamente nel tempio quando l’uomo di Nazaret insegnava e guariva nei cortili sacri. Per la presenza di Cristo, e soltanto in questo, il secondo tempio superò in gloria il primo. Ma Israele aveva respinto il dono del cielo e quando l’umile Maestro quel giorno uscì dalle sue porte dorate, la gloria si era allontanata per sempre dal tempio. Già si adempivano le parole del Salvatore: “Ecco, la vostra casa vi è lasciata deserta” (Mt 23:38 Diodati)».—Ellen G. White, Il gran conflitto, p. 28.

«La “Shekinah” cioè la gloria di Dio, aveva abbandonato il santuario, ma nel bambino di Betlemme vi era la gloria davanti alla quale si prostrano gli stessi angeli. Questo fanciullo era la posterità promessa, annunciata sul primo altare all’uscita dall’Eden, colui che avrebbe portato la pace, colui che parlando con Mosè si era definito l’”Io sono”, che aveva guidato Israele nel deserto con la colonna di nuvole e fuoco, colui che i profeti avevano annunciato da tanto tempo: il Desiderato delle genti, la radice e il rampollo di Davide, la stella lucente del mattino. Il nome di quel bambino indifeso, scritto nel registro d’Israele come uno dei nostri fratelli, era la speranza dell’umanità caduta. Il bambino per il quale era stato pagato il prezzo del riscatto era colui che avrebbe pagato il riscatto per i peccatori di tutto il mondo. Egli era il vero “gran Sacerdote sopra la casa di Dio”, il capo di “«un sacerdozio che non si trasmette”, l’intercessore che siede “alla destra della Maestà nei luoghi altissimi” (Ebrei 10:21; 7:24; 1:3)».—Ellen G. White, La speranza dell’uomo, p. 30.

`Dopo lo studio di questa settimana, come puoi avvicinarti alla presenza di Dio?`

`In che modo il secondo tempio superava in gloria il primo tempio?`

`Ripassa il tuo versetto a memoria. Come si è applicato alla tua vita questa settimana?`