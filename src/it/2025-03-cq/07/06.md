---
title:  I primogeniti
date:   14/08/2025
---

### inSight

«In ricordo di quell’avvenimento prodigioso, ogni primogenito, sia fra gli uomini sia fra gli animali, sarebbe stato proprietà di Dio. Esso sarebbe stato restituito solo in cambio di un riscatto: in questo modo, gli ebrei riconoscevano che quando Dio aveva sterminato i primogeniti egiziani, aveva risparmiato quelli d’Israele grazie a un sacrificio di espiazione. Quella notte, infatti, i primogeniti ebrei erano stati esposti alla stessa condanna di quelli egiziani. “... Ogni primogenito è mio” dichiarò il Signore “il giorno ch’io colpii tutti i primogeniti nel paese d’Egitto, io mi consacrai tutti i primi parti in Israele, tanto degli uomini, quanto degli animali; saranno miei...” (Numeri 3:13). Dopo l’istituzione del tabernacolo, il Signore scelse per il servizio del santuario la tribù di Levi, che sostituì i primogeniti del popolo israelita. “... Mi sono interamente dati di tra i figliuoli d’Israele” disse “io li ho presi per me, invece... dei primogeniti di tutti i figliuoli d’Israele” (8:16). Ma anche dopo la consacrazione della tribù di Levi, Dio continuò a richiedere il pagamento di un riscatto per ogni primogenito, in ricordo della misericordia che Dio aveva manifestato per Israele in Egitto (cfr. 18:15,16)».—Ellen G. White, Patriarchi e profeti, pp. 228, 229.

«Prima di ottenere la libertà, gli schiavi dovevano dimostrare la loro fiducia nell’imminente, grande liberazione. Avrebbero contrassegnato le loro case con il sangue dell’agnello, per poi riunirsi con la propria famiglia. Se gli israeliti avessero trascurato un qualsiasi particolare delle indicazioni date loro, se non avessero riunito i loro figli, se, pur avendo ucciso l’agnello, non ne avessero spruzzato il sangue sugli stipiti o se fossero usciti di casa, non sarebbero stati al sicuro. Potevano essere onestamente convinti di avere adempiuto ogni prescrizione: la loro sincerità non sarebbe stata sufficiente a salvarli. L’angelo sterminatore avrebbe ucciso il primogenito di chiunque non avesse eseguito con esattezza le direttive divine...

Quando Mosè riferì a Israele le istruzioni di Dio in vista della liberazione dalla schiavitù, “il popolo s’inchinò e adorò”. La speranza della libertà, la consapevolezza dell’imminente e terribile giudizio che avrebbe colpito gli oppressori, le attenzioni che il Signore aveva manifestato in funzione dell’improvvisa partenza: tutto ciò ispirò negli israeliti una profonda riconoscenza per il loro misericordioso Liberatore. Molti egiziani avevano riconosciuto nel Dio degli ebrei l’unico vero Dio. Essi chiesero di potersi rifugiare nelle case degli ebrei, quando l’angelo sterminatore sarebbe giunto nel paese. Essi furono accolti con gioia e da allora si impegnarono a servire il Dio di Giacobbe, abbandonando l’Egitto con il popolo eletto».—Ellen G. White, Patriarchi e profeti, pp. 230, 231.

`Dopo lo studio di questa settimana, in quali modi vedi un nuovo spessore nella misericordia e nella giustizia di Dio?`

`In quali modi vuoi proclamare la bellezza del carattere di Dio?`

`Ripassa il versetto che hai memorizzato. Come si è applicato alla tua vita questa settimana?`