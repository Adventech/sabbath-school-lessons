---
title:  L’Agnello di Dio
date:   17/09/2025
---

### inVite

Mentre Dio disse a Mosè che non poteva morire per i peccati del popolo, per il Figlio di Dio non era così. Fin dall’inizio, l’obiettivo di Gesù era quello di morire per i nostri peccati. Quando Giovanni vide Gesù camminare verso di lui mentre si trovava accanto al fiume, disse: «Ecco l’Agnello di Dio, che toglie il peccato del mondo!» (Giovanni 1:29). Come illustrato dai sacrifici quotidiani del santuario (Esodo 29:38), l’Agnello di Dio è venuto per un unico scopo: per morire. Ma perché Gesù doveva morire?

Gesù è venuto nel nostro mondo come risposta di Dio all’inganno del serpente. Nel giardino dell’Eden, Eva fu portata con l’inganno a non fidarsi di Dio. Il suo peccato era lo stesso di quello degli israeliti al monte Sinai. Quando Dio non era visibilmente presente, persero la fiducia nella sua parola. Quando la fiducia viene meno, è molto difficile ripristinarla. Il piano della salvezza, istituito prima della creazione del mondo, era il metodo di Dio per ripristinare la fiducia con l’umanità.

È per questo che la questione dell’identità di Cristo era così cruciale. Nel corso della storia di Gesù nei quattro vangeli, la domanda più importante è: «Chi dice la gente che io sia?» (Marco 8:27). Gesù è venuto come la risposta di Dio all’accusa mossa contro di lui dagli atei moderni che «si può sostenere che il Dio dell’Antico Testamento sia il personaggio più spiacevole di tutta la narrativa: geloso e orgoglioso di esserlo; un maniaco del controllo meschino, ingiusto e spietato; un sostenitore di pulizia etnica vendicativo e assetato di sangue; un prepotente misogino, omofobo, razzista, infanticida, genocida, pestilenziale, megalomane, sadomasochista, capriccioso e malevolo».—Richard Dawkins, The God [2006], 31.

La menzogna che fu creduta nel giardino dell’Eden è che Dio non agisce pensando ai nostri interessi. Gesù è venuto per rispondere alle accuse contro il carattere di Dio e per dimostrare l’amore altruista di Dio. Anche se tremò al prezzo che doveva pagare (Matteo 26:37-39), Colui che non conobbe principio era pronto a sacrificare tutto per salvare quelli che l’avrebbero inchiodato alla croce. Mosè chiese di avere il suo nome cancellato dal libro della vita: era disposto a soffrire la morte seconda che subiranno i malvagi (Apocalisse 20:14, 15). Mentre Mosè non poteva pagare questo prezzo per conto di altri, Gesù poteva farlo e lo fece. Gesù subì la morte seconda per tutta l’umanità. La sua morte era diversa dalla morte di tutti quelli che lo avevano preceduto. Venne per fare ciò che Mosè e Paolo avrebbero desiderato poter fare (Esodo 32:32; Romani 9:3). Gesù venne per mostrare, una volta per tutte, che Dio non poteva immaginare l’eternità senza di noi. Avrebbe preferito smettere di esistere che vivere per sempre senza di noi.

**Medita ancora su Esodo 32:1—33:11 e cerca dov’è Gesù.**

`In che modo la vita di Gesù risponde alle accuse al carattere di Dio?`

`Come vedi Gesù diversamente o nuovamente?`

`Risposta alla preghiera:`