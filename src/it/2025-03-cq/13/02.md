---
title:  Un volto in fiamme
date:   21/09/2025
---

### inGest

Dio comprendeva il desiderio di Mosè di sentire la sua presenza, ma avvertì Mosè che nessun essere umano peccatore poteva vedere il suo volto e vivere. Detto questo, però, fece un compromesso: «Ecco qui un luogo vicino a me; tu starai su quel masso; mentre passerà la mia gloria, io ti metterò in una buca del masso, e ti coprirò con la mia mano finché io sia passato; poi ritirerò la mano e mi vedrai da dietro; ma il mio volto non si può vedere» (Esodo 33:21-23).

Perché Dio avrebbe detto che Mosè poteva vederlo da dietro, ma non il suo volto? Il libro della Genesi aiuta a offrire una possibile spiegazione nella storia di Dio che crea gli esseri umani a sua immagine (Genesi 1:26-28). Questo brano è piuttosto misterioso. Gli esseri umani assomigliano a Dio in alcuni modi straordinari, uno dei quali sembra essere collegato al nostro aspetto. Se guardiamo nella Bibbia, ogni volta che le persone vedono Dio in qualche modo, egli ha regolarmente un aspetto umano. Percepire Dio con tratti umani è così sorprendente che gli studiosi della Bibbia nei secoli hanno generalmente definito queste descrizioni di Dio come semplici visioni antropomorfiche.

Nel 2009, uno scienziato giapponese ha condotto un esperimento affascinante che ha dimostrato che gli esseri umani emettono una minima quantità di luce visibile; non onde di luce dello spettro termico, ma luce che i nostri occhi potrebbero vedere se fossero sufficientemente sensibili. Sfortunatamente, i nostri corpi non emettono abbastanza fotoni da permettere ai nostri occhi di percepire la luce. Non possiamo saperlo con certezza, ma forse questa bioluminescenza è il residuo di ciò che Ellen White descrisse come il manto di luce che in origine ricopriva Adamo ed Eva prima che peccassero. Le immagini negli articoli online di questo esperimento mostrano che emaniamo molta più luce dai nostri volti che da qualunque altra parte del nostro corpo. Ricorda, il volto di Mosè splendeva quando scese dalla montagna dopo aver passato quaranta giorni con Dio (Esodo 34:29-35). E se Mosè stava riflettendo più accuratamente l’immagine di Dio dopo essere stato alla sua presenza fisica, allora possiamo immaginare che Dio abbia un volto luminoso. Questo spiegherebbe perché Dio disse a Mosè che poteva vederlo da dietro, ma non il suo volto. Tutto questo suggerisce che Dio diede agli esseri umani il dono di essere simili a lui in alcuni modi straordinari, ma che oggi resta solo un vago riflesso di quella gloria originaria.

**Torna al testo che hai scritto e studia il brano.**

- [Cerchia] le parole/frasi/idee ripetute.
- [Sottolinea] le parole/frasi che sono importanti e hanno significato per te.
- Disegna [Frecce] per collegare parole/frasi ad altre parole/frasi associate o collegate.

`Impara a memoria il tuo versetto preferito di Esodo 33:12-34:35. Scrivilo più volte per aiutare la memorizzazione.`

`Cosa pensi diede a Mosè il coraggio di chiedere qualcosa che forse nessun peccatore aveva mai chiesto prima di allora?`

`Qual è la cosa più audace che hai chiesto a Dio?`