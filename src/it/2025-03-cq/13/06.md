---
title:  Vicino a Dio
date:   25/09/2025
---

### inSight

«Dopo la trasgressione di Israele, quando fecero il vitello d’oro, Mosè va ancora una volta a supplicare Dio a favore del suo popolo. Egli ha una certa conoscenza di coloro che sono stati posti sotto la sua guida; conosce la perversità del cuore umano e comprende le difficoltà con cui deve confrontarsi. Ma ha imparato per esperienza che per avere influenza sul popolo prima deve avere autorità presso Dio. Il Signore legge la sincerità e i propositi altruisti del cuore del suo servo e condiscende a comunicare con questo debole mortale, faccia a faccia, come un uomo parla con un amico. Mosè getta se stesso e tutti i suoi fardelli su Dio e riversa liberamente la sua anima davanti a lui. Il Signore non rimprovera il suo servo, ma si china ad ascoltare le sue suppliche.

Mosè ha un senso profondo della propria indegnità e inadeguatezza per la grande opera a cui Dio lo ha chiamato. Supplica con intensa sincerità che il Signore vada con lui. La risposta è: “La mia presenza andrà con te e io ti darò riposo” [cfr. Esodo 33:12-23]. Ma Mosè non crede di potersi fermare qui. Ha ottenuto molto, ma desidera avvicinarsi ancora di più a Dio, ottenere una certezza più forte della sua presenza permanente. Ha portato il fardello di Israele; ha sopportato un peso di responsabilità schiacciante; quando il popolo peccava, egli soffriva per un forte rimorso, come se egli stesso fosse colpevole; e adesso su di lui preme un senso delle terribili conseguenze se Dio dovesse lasciare Israele alla durezza e impenitenza del suo cuore. Non avrebbero esitato a uccidere Mosè, e per la loro avventatezza e perversità presto sarebbero caduti in preda ai loro nemici e quindi disonorato il nome di Dio davanti ai pagani. Mosè insiste con la sua supplica con tale sincerità e fervore che la risposta è: “Farò anche questo che tu chiedi, perché tu hai trovato grazia agli occhi miei, e ti conosco personalmente” (v. 17).

A questo punto ci aspetteremmo che il profeta smettesse si supplicare; ma no, incoraggiato dal suo successo, si azzarda ad avvicinarsi ancora di più a Dio, con una santa familiarità che quasi supera la nostra comprensione. Ora fa una richiesta che nessun essere umano aveva mai fatto prima: “Ti prego, fammi vedere la tua gloria!” (v. 18). Che richiesta da parte di un uomo mortale limitato! Ma è rifiutato? Dio rimprovera forse la sua presunzione? No; sentiamo le parole magnanime: “Io farò passare davanti a te tutta la mia bontà” (v. 19)».—Ellen G. White, Testimonies for the Church, vol. 4, pp. 531-533.

`Dopo lo studio di questa settimana, in quali modi vuoi avvicinarti a Dio?`

`Quali sono modi pratici in cui puoi riflettere meglio il carattere di Dio alle persone al lavoro, a scuola e a casa?`

`Ripassa il tuo versetto a memoria. Come si è applicato alla tua vita questa settimana?`