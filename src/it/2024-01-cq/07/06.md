---
title:  La natura del mandato
date:   15/02/2024
---

### inSight

«Il mandato che Cristo diede ai suoi discepoli poco prima dell’ascensione, è il grande programma missionario del suo regno. Nel darlo, Gesù fece dei discepoli i suoi ambasciatori e li munì delle sue credenziali. Quando in seguito sarebbero stati affrontati e invitati a dire in base a quale autorità essi, dei pescatori privi di cultura, andavano attorno per insegnare e per guarire, la loro risposta sarebbe stata questa: “Colui che i Giudei hanno crocifisso e che è risuscitato dai morti ci ha chiamati al ministero della Parola affermando: ‘Ogni podestà mi è stata data in cielo e sulla terra’”».

«Proprio poco prima di lasciare i discepoli, Gesù spiegò ancora una volta in modo semplice quale fosse la natura del suo regno, richiamando la loro attenzione su ciò che aveva precedentemente detto. Affermò che non era suo proposito formare in questo mondo un regno temporale. Egli non era stato chiamato a regnare come un monarca terreno sul trono di Davide. E quando i discepoli gli chiesero: “Signore è questo il momento nel quale tu devi ristabilire il regno d’Israele?, Gesù rispose: Non spetta a voi sapere quando ciò esattamente accadrà: solo il Padre può deciderlo” (Atti 1:6, 7). Non era necessario che essi ricevessero delle rivelazioni ulteriori, riguardanti il futuro dell’umanità. Il loro unico compito consisteva nel proclamare il messaggio evangelico».

«Durante il suo ministero, Gesù aveva costantemente presentato ai discepoli l’esigenza di essere uno con lui per compiere l’opera di redenzione del mondo dalla schiavitù del peccato. Prima di mandare i Dodici e poi i Settanta a proclamare il regno di Dio, li aveva informati circa il dovere di riferire agli altri ciò che lui aveva fatto conoscere. Il loro compito era quello di imparare a operare individualmente e in gruppo, per estendere la loro azione, in relazione con la crescita della chiesa, sino alle zone più remote della terra. L’ultima lezione che dette ai suoi seguaci riguardò il modo in cui dovevano custodire le liete notizie di salvezza che Dio aveva indirizzato a tutta l’umanità».

«Quando Cristo era su questa terra, scelse dodici discepoli che fossero costantemente con lui. Il suo scopo era di formarli per la sua opera. Egli non richiamò la loro attenzione agli scopi e alle leggi dei regni del mondo, ma verso un tema più elevato e santo: gli scopi e le leggi del regno di Dio. Non parlò loro di politica, ma di argomenti che li riguardavano in quanto amministratori della sua grazia. Diede loro un’idea generale del carattere del suo regno e del suo operato, come un regno di grazia in questo mondo e un regno di gloria nel mondo futuro. Disse loro che non era un regno terreno, ma un regno che sarebbe durato per sempre. Rivelò loro il patto di pace, il grande statuto che dichiara i princìpi del suo regno».

**Sul quaderno**

`Dopo lo studio del brano di questa settimana, quali sono alcune applicazioni personali per la tua vita?`

`Quali sono alcune applicazioni pratiche da attuare nella tua vita scolastica, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`