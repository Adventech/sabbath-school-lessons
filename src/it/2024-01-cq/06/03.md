---
title:  Il modello persiste
date:   05/02/2024
---

### inTerpret

Il crimine peggiore mai commesso in tutta la storia umana è stato innegabilmente l’omicidio dell’innocente Figlio di Dio. Poiché c’era una dimensione spirituale nella sua sofferenza, nessuno sperimenterà mai lo stesso livello di agonia. Gesù avvertì che quelli che avrebbero seguito le sue orme avrebbero subito la stessa persecuzione, arrivando a chiamarla una «croce» (Matteo 10:38), ma quella croce cosa comporta? La persecuzione contro i discepoli di Cristo quanto sarà simile a quella subita da Gesù? Be’, sappiamo che dovremo ricevere lo stesso odio di Gesù e che quest’odio si trasformerà in persecuzione, perché egli disse: «Se il mondo vi odia, sapete bene che prima di voi ha odiato me... Se hanno perseguitato me, perseguiteranno anche voi» (Giovanni 15:18, 20).

Gesù predisse anche che questa persecuzione avrebbe comportato una certa complicità tra chiesa e stato, iniziando con le potenze religiose: «Guardatevi dagli uomini; perché vi metteranno in mano ai tribunali e vi flagelleranno nelle loro sinagoghe» (Matteo 10:17). Queste scintille di persecuzione sarebbero diventate un inferno quando la chiesa avesse trasformato in un’arma il potere dello stato: «sarete condotti davanti a governatori e re per causa mia, per servire di testimonianza davanti a loro e ai pagani» (v. 18). Come aveva detto, le prime persecuzioni nel libro degli Atti iniziarono con l’opposizione dei capi religiosi (capitoli 4, 5). Inizialmente si affidarono agli attacchi verbali e impegnarono solo un livello basso di violenza, ma con l’intensificazione dell’opposizione, la violenza aumentò. I capi religiosi arrestarono e imprigionarono i credenti (Atti 8:3) e non molto tempo dopo furono in grado di sfruttare il potere del re cliente di Roma per far rispettare le loro idee e giustiziare i trasgressori (Atti 12:1-4). Atti continua a riportare episodi di violenza dovunque gli ebrei ottenessero il supporto dei governanti locali, e quando giunge alla conclusione, i capi religiosi avevano ottenuto dall’impero il supporto sufficiente a tenere Paolo, il missionario più rinomato della chiesa, in prigione a Roma.

Anche l’Apocalisse riporta avvertimenti espliciti che la potenza persecutrice più forte della storia del mondo sarà un’entità che unisce chiesa e stato. Quest’organizzazione, che sarà colpevole dell’uccisione della maggior parte dei martiri cristiani, è raffigurata come una donna a cavallo di una bestia (17:1-6). Sappiamo che ogni bestia nelle profezie bibliche rappresenta una nazione (Daniele 7:17, 23) e questa bestia trasporta una prostituta, che rappresenta un popolo di Dio corrotto: una chiesa corrotta (Geremia 3:1-3; Osea 1:2). Uno dei segni più evidenti di una chiesa tale è quando essa sopperisce alla sua mancanza di potenza dello Spirito Santo con il potere dello stato. La chiesa corrotta in Apocalisse corrisponde a questa descrizione. Essa è rappresentata a cavallo della bestia, non l’opposto, perché a questo punto la chiesa è riuscita a sfruttare il potere dello stato per i propri fini religiosi. Questo è importante: non sarà lo stato a controllare la chiesa; la chiesa controllerà lo stato.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`In che modo la prova di Gesù indica ciò che i persecutori useranno contro i suoi discepoli?`