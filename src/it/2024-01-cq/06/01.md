---
title:  Incongruenze e contraddizioni
date:   03/02/2024
---

### inTro

**Leggi il brano di questa settimana: Luca 23:1–43**

**Incongruenze e contraddizioni**

La lotta per la libertà non è sempre progredita su un percorso lineare. Anche i migliori progressi verso una libertà incentrata su Cristo sono stati spesso compromessi dalla pressione politica e dai pregiudizi personali. Molti leader protestanti che si liberarono dall’autorità oppressiva di Roma svilupparono le proprie dure politiche contro i dissidenti, diventando essi stessi degli oppressori.

Nei suoi primi scritti, Martin Lutero immaginava la chiesa come un gruppo volontario di credenti ed era estremamente scioccato dalle persone che volevano terrorizzare le chiese cattoliche e rimuovere i loro idoli con la forza. Detto questo però, quando alcuni dei prìncipi tedeschi trasferirono il supporto dello stato dal cattolicesimo romano al luteranesimo, Lutero abbracciò il potere dello stato e lo usò per affrontare quelle che erano sentite come minacce religiose come gli anabattisti. Anche se aveva molto in comune con questo gruppo di credenti, che si era formato nello stesso periodo del luteranesimo, li vedeva come sediziosi e blasfemi, ritenendo che dovessero essere banditi dalla Germania o messi a morte. L’unica cosa su cui i prìncipi cattolici e quelli luterani erano d’accordo alla Dieta di Spira del 1529 era che gli anabattisti non potevano essere tollerati in Germania. Negli anni seguenti molti anabattisti morirono per mano sia dei luterani che dei cattolici. Gli insegnamenti di Lutero liberarono molte persone dalla schiavitù della superstizione e dal controllo di Roma, ma Lutero stesso faticò a lasciare i metodi e lo spirito dell’epoca.

Gli anabattisti hanno sempre creduto che la fede potesse solo essere volontaria. Per questo motivo sostenevano fermamente il battesimo degli adulti (non quello dei bambini), la libertà di coscienza e la separazione tra chiesa e stato; insegnamenti comuni oggi che all’epoca erano piuttosto radicali. Ironicamente, gli anabattisti hanno applicato i princìpi di Lutero in modo più coerente e fedele rispetto alla chiesa luterana. Oggi dovremmo esaminare la nostra vita per proteggerci da ogni incongruenza e contraddizione che potrebbero screditare il nostro messaggio. Nella lezione di questa settimana discuteremo della crudeltà sofferta da Gesù per mano di un’alleanza chiesa-stato e come i suoi discepoli possono evitare i metodi che uccisero il loro Salvatore.

### inScribe

**Sul quaderno**

Scrivi Luca 23:1-43 con la traduzione di tua scelta. Se hai poco tempo, scrivi i versetti 1-5. Puoi anche riscrivere il brano a parole tue, con uno schema o una mappa mentale del brano.

` `