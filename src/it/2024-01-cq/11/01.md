---
title:  La voce di American Sentinel
date:   09/03/2024
---

### inTro

**Leggi il brano di questa settimana: Apocalisse 13**

**La voce di _American Sentinel_**

Nel 1886, la chiesa avventista del settimo giorno lanciò un periodico chiamato American Sentinel (sostituito dalla rivista Liberty nel 1906) per contrastare l’influenza crescente della National Reform Association, che faceva pressioni per ottenere un emendamento alla costituzione degli Stati Uniti che stabilisse il cristianesimo come la religione nazionale. I tentativi di cristianizzare i documenti costitutivi della nazione erano iniziati durante la guerra civile americana (1861-1865) quando un gruppo di persone interpretò la guerra come il giudizio di Dio contro i padri fondatori della nazione per non aver riconosciuto l’autorità di Gesù sugli Stati Uniti. L’emendamento proposto diceva: «Noi, popolo degli Stati Uniti, riconoscendo umilmente Dio onnipotente come fonte di ogni autorità e potere nel governo civile, il Signore Gesù Cristo come sovrano tra le nazioni e la sua volontà rivelata come la legge suprema del paese, al fine di costituire un governo cristiano... decretiamo questa costituzione per gli Stati Uniti d’America».

Il primo caporedattore di American Sentinel, Joseph H. Waggoner, e i suoi collaboratori Ellet J. Waggoner e Alonzo T. Jones erano instancabili nei loro sforzi di opporsi e sconfiggere ogni mossa della National Reform Association di nazionalizzare il cristianesimo. Non solo scrivevano e pubblicavano argomentazioni a favore della separazione tra chiesa e stato, ma andavano anche nei luoghi dove si tenevano i raduni politici e dove veniva introdotta la legislazione. Organizzavano eventi pubblici e distribuivano materiale informativo per educare i cittadini sull’importanza di proteggere la separazione tra chiesa e stato.

Nonostante i loro sforzi, un articolo di Ellen White pubblicato nel 1889 rivela che la chiesa mostrava una preoccupante mancanza di interesse per la questione: «C’è stata una sorprendente indifferenza e inattività in questo momento di pericolo. La verità, la verità presente, è ciò di cui la gente ha bisogno; e se i nostri fratelli in ogni chiesa si fossero resi conto della gravità allarmante dei movimenti attivi riguardo gli emendamenti religiosi... ora non sarebbero in un così grande torpore e sonno simile alla morte». Questo capitolo esplorerà i simboli profetici che evidenziano quanto sia importante per noi oggi continuare a difendere la separazione tra chiesa e stato.

### inScribe

**Sul quaderno**

Scrivi Apocalisse 13 con la traduzione di tua scelta. Se hai poco tempo, scrivi i versetti 11-15. Puoi anche riscrivere il brano a parole tue, con uno schema o una mappa mentale del brano.

` `