---
title:  L’immagine della bestia
date:   14/03/2024
---

### inSight

«Quando la chiesa primitiva si allontanò dalla semplicità del messaggio del Vangelo, accettando i riti e i costumi del paganesimo, perse lo Spirito e la potenza di Dio. Poi, per dominare sulle coscienze degli uomini, cercò l’appoggio del potere temporale. Nacque così il papato, cioè una chiesa che controllava lo stato e se ne serviva per la realizzazione dei propri fini, specialmente per punire l’eresia. Perché gli Stati Uniti potessero fare un’immagine della bestia era necessario che il potere religioso dominasse il governo civile e l’autorità dello stato venisse utilizzata dalla chiesa per il raggiungimento dei suoi obiettivi».

«Quando le principali chiese degli Stati Uniti, unendosi sui punti dottrinali che sono loro comuni, influiranno sullo stato per imporre i loro decreti e sostenere le loro istituzioni, allora l’America protestante avrà formato un’immagine della gerarchia romana e l’applicazione di pene civili nei confronti dei dissidenti sarà il risultato inevitabile».

«Se negli Stati Uniti prevarrà il criterio che la chiesa può ricorrere allo stato, o addirittura dominarlo, e che le norme di carattere religioso possono essere imposte da leggi statali e quindi l’autorità congiunta della chiesa e dello stato possa dominare la coscienza, il trionfo di Roma in questo paese sarà assicurato».

«Quando Dio invia agli uomini dei messaggi tanto importanti, da rappresentarli con angeli che volano in mezzo al cielo, desidera che ogni persona dotata di intelligenza li ascolti. Il terribile giudizio pronunciato contro gli adoratori della bestia e della sua immagine (cfr. Ap 14:9-11) dovrebbe indurre molti a studiare queste profezie per sapere che cos’è il marchio della bestia e come si può evitare di riceverlo. Ma le masse rifiutano di ascoltare la verità e preferiscono le favole. L’apostolo Paolo parla degli ultimi giorni in questi termini: “... verrà il tempo che non sopporteranno più la sana dottrina...” (2 Tm 4:3). Questo tempo è giunto. La gente non ama la verità biblica, perché entra in conflitto con l’amore per il mondo. Satana, allora, presenta quelle seduzioni che li attraggono».

«I princìpi che i nostri giovani devono coltivare devono essere tenuti davanti a loro nella loro educazione quotidiana, così che quando sarà promulgato il decreto che imporrà a tutti di adorare la bestia e la sua immagine, essi potranno prendere decisioni giuste e avere la forza di dichiarare senza esitazione la loro fiducia nei comandamenti di Dio e la fede di Gesù, anche nel tempo in cui la legge di Dio sarà annullata dal mondo religioso. Coloro che ora vacillano e sono tentati di seguire gli apostati che si sono allontanati dalla fede, “dando retta a spiriti seduttori e a dottrine di demòni” (1 Timoteo 4:1), si troveranno sicuramente dalla parte di quelli che annullano la legge di Dio, a meno che non si ravvedano poggiando saldamente i piedi sulla fede trasmessa ai santi».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali sono alcune applicazioni pratiche da attuare nella tua vita scolastica, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`