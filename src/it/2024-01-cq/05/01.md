---
title:  Questioni di coscienza
date:   27/01/2024
---

### inTro

**Leggi il brano di questa settimana: Matteo 22:15–22**

**Questioni di coscienza**

Gli insegnamenti dei Riformatori sulla giustizia per fede e sulla Scrittura portarono a una nuova era di libertà religiosa. Quelli che credevano che la Bibbia fosse l’autorità spirituale suprema negarono il diritto dei sovrani di costringere la coscienza della gente. Quando testimoniò davanti alla Dieta di Worms nel 1521, Martin Lutero concluse la sua difesa dicendo: «meno che io non venga convinto mediante la testimonianza della Scrittura o da un chiaro ragionamento... io non posso, né voglio ritrattare, perché per un cristiano è pericoloso agire contro la propria coscienza. Questa è la mia posizione. Non posso fare diversamente. Dio mi aiuti. Amen». La frattura tra chiesa e stato era stata creata. Pubblicamente, davanti alla più grande assemblea dell’impero, Martin Lutero aveva negato il cosiddetto diritto dello stato di controllare le questioni di coscienza.

L’imperatore del Sacro Romano Impero Carlo V era determinato a schiacciare questa ribellione e difendere l’autorità ecclesiastica di Roma. La morte di Lutero sembrava certa, ma l’Elettore di Sassonia, che credeva nel rispetto della disposizione di legge secondo cui tutti devono avere un processo equo, riuscì a salvargli la vita rapendolo sulla strada per Wittenberg e portandolo in segreto al castello di Wartburg, a circa 200 km di distanza, dove sarebbe stato al sicuro. Quando Lutero tornò apertamente a Wittenberg quasi un anno dopo, Carlo V era troppo invischiato in diverse guerre per continuare a dedicare le sue risorse allo sradicamento del movimento della Riforma.

In questo periodo, diversi dei prìncipi tedeschi iniziarono a studiare gli insegnamenti di Lutero sulla Scrittura e poi arrivarono ad accettarli. Quando l’imperatore convocò la seconda Dieta di Spira nel 1529 allo scopo di proibire gli insegnamenti luterani, i prìncipi rischiarono la loro vita restando saldi nelle stesse convinzioni che Lutero aveva articolato a Worms otto anni prima: «In materia di coscienza, la maggioranza non ha autorità». Non accettarono compromessi che avrebbero limitato la libertà della gente di pubblicare e insegnare la Parola di Dio. Lo studio di questa settimana esamina come la Bibbia supporta la separazione tra chiesa e stato che poi derivò dalla Riforma protestante.

### inScribe

**Sul quaderno**

Scrivi Matteo 22:15-22 con la traduzione di tua scelta. Se hai poco tempo, scrivi i versetti 17-21. Puoi anche riscrivere il brano a parole tue, con uno schema o una mappa mentale del brano.

` `