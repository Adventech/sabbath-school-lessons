---
title:  Due domini
date:   29/01/2024
---

### inTerpret

Gesù rispose alle domande dei capi religiosi con principi che erano brevi nella forma ma di ampia applicazione. Avrebbe potuto dare una spiegazione molto più lunga, ma forse questo era uno di quei momenti in cui stava pensando: «Ho ancora molte cose da dirvi, ma non sono per ora alla vostra portata» (Giovanni 16:12). Per grande fortuna dei lettori moderni, molte delle domande sollevate in questo brano sono esplorate successivamente nel Nuovo Testamento. Romani 13:1-10 rispecchia il linguaggio di Matteo 22:21 ma offre una spiegazione maggiore. Quindi dovrebbe essere studiato come un commentario ispirato su Matteo 22:18-21.

Come interagiscono i domini separati di Dio e del governo? Il dominio di Dio comprende tutto, inclusa la nostra responsabilità verso lo stato (Romani 13:1). Dio delega l’autorità ai nostri leader, ed è per questo che Paolo si riferisce agli agenti governativi come «ministri di Dio» tre volte in Romani 13. Paolo si stava riferendo in particolare al governo romano in questa lettera, ed è quasi impossibile esagerare la corruzione di quel regime. I credenti a cui Paolo scriveva vivevano sotto capi di governo inaffidabili che erano colpevoli di alcuni dei crimini più infidi contro i loro sudditi. Nonostante questo, Paolo diede a quella gente questo avvertimento: «Perciò chi resiste all’autorità si oppone all’ordine di Dio; quelli che vi si oppongono si attireranno addosso una condanna» (v. 2). Dio richiede la sottomissione anche a governi corrotti, ma la sottomissione non è senza limiti.

Romani 13 pone dei limiti sull’autorità del governo. La versione Nuova Riveduta traduce la parola «dovuto» nel versetto 7 e «debito» nel versetto 8 a partire dalla stessa radice greca. «Rendete dunque a ciascuno quel che gli è dovuto: l’imposta a chi è dovuta l’imposta, la tassa a chi la tassa; il timore a chi il timore, l’onore a chi l’onore. Non abbiate altro debito con nessuno, se non di amarvi gli uni gli altri; perché chi ama il prossimo ha adempiuto la legge». Questi versetti indicano aree verso cui abbiamo obbligazioni all’autorità statale: imposte, tasse, timore, onore e in sintesi amarsi gli uni gli altri secondo la legge. Questi versetti non menzionano affatto l’adorazione, la blasfemia, l’osservanza del sabato o qualsiasi altro aspetto del nostro amore per Dio. Solo Dio ha giurisdizione sull’amore verticale che gli dobbiamo come descritto nei primi quattro comandamenti (Esodo 20:1-11; Matteo 22:37, 38), ma ha delegato ai governi umani la responsabilità per proteggere le relazioni orizzontali giuste e sicure come spiegato negli ultimi sei comandamenti (Esodo 20:12-17; Matteo 22:39, 40). Dio ha dato ai governi la responsabilità di proteggere i diritti individuali di ogni persona, reprimere il male e proteggere le relazioni con il nostro prossimo. Anche se il governo corrotto di Roma spesso tradiva i suoi cittadini e falliva nelle sue responsabilità, i cristiani dovevano comunque rispettare quell’autorità purché non violasse i loro doveri verso Dio. Finché possibile, dovremmo ubbidire sia alle leggi di Dio che alle leggi del governo, ma quando sorge un conflitto tra la legge divina e la legge umana, la legge di Dio è sempre suprema. Come dissero gli apostoli: «Bisogna ubbidire a Dio anziché agli uomini» (Atti 5:29).

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Corriamo un pericolo maggiore nell’essere eccessivamente conformi al governo o sovversivi? Perché?`

`Ci sono delle domande di Matteo 22:15-22 che non sono spiegate in Romani 13:1-10?`