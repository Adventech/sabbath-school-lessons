---
title:  Il nemico interiore
date:   21/01/2024
---

### inGest

Molti membri delle folle ai tempi di Gesù amavano ascoltare i predicatori che denunciavano la corruzione e mettevano in evidenza le ingiustizie dell’epoca. Diversi restarono delusi dalle predicazioni di Gesù perché non diceva niente dei mali di Roma. No, i peccati che esponeva erano quelli del suo stesso popolo. Le folle erano felici di ascoltare le sue promesse di libertà finché non si resero conto che la libertà che prometteva era di un tipo diverso.

Ancora oggi, in quest’epoca di predicazione clickbait, la gente ama vedere video e articoli che denunciano la corruzione del governo e le incongruenze evidenti del mondo. Oggi non è più facile accettare il messaggio d’amore di Gesù che la nostra minaccia più grande non è il governo, a prescindere da quanto possa essere corrotto, ma il nostro cuore peccatore. I problemi del governo semplicemente rivelano le difficoltà maggiori di spirito e atteggiamento nascoste dentro di noi nel profondo. Il messaggio di Gesù insegna che a prescindere da quello che succede nel mondo, noi siamo la fonte più grande dei nostri problemi. La nostra battaglia più feroce sta nel conquistare il nemico dentro il nostro cuore. Una volta che abbiamo ottenuto la vittoria su noi stessi, tutte le altre vittorie seguiranno. Gesù ha promesso di liberarci dalla schiavitù più crudele: «In verità, in verità vi dico che chiunque commette il peccato è schiavo del peccato... Se dunque il Figlio vi farà liberi, sarete veramente liberi» (Giovanni 8:34, 36). Gesù ha promesso il tipo migliore di libertà, perché la libertà dell’anima è alla base di ogni altra libertà.

Diversi anni fa un mio amico mi chiese aiuto per la sua dipendenza dal tabacco. Gli spiegai che stava scegliendo tra due forme di libertà contrastanti. Da una parte poteva avere la libertà di fare tutto quello che voleva, incluso l’uso del tabacco ogni volta lo desiderasse. Dall’altra parte poteva trovare la libertà dalla crudele schiavitù di questa dipendenza che stava distruggendo la sua salute, il suo futuro e la sua felicità. Il mio amico sapeva che le false promesse di libertà in realtà lo avevano reso schiavo. Voleva essere liberato dalle catene di quest’abitudine distruttiva. Quando il mio amico smise di fumare, il suo sorriso era più ampio che mai, non solo perché era più in salute ma anche perché il suo cuore era libero. Tutti quelli che hanno aiutato un amico a superare una dipendenza sanno quanto questa persona vi amerà dopo che l’avrete aiutata a trovare la libertà. L’unica gioia più grande del trovare la libertà potrebbe essere la gioia di aiutare un’altra persona a entrare nella libertà. È nostro privilegio proclamare la verità del vangelo di Gesù, che continua a liberare le persone ancora oggi (Giovanni 8:32).

La libertà offerta da Dio ci libera dal ciclo doloroso di ferire noi stessi e gli altri. La sua potenza spezza le catene delle abitudini distruttive e del peccato che ci tiene in schiavitù. Gesù ci libera dal senso di colpa e dalle tenebre che ci trattengono. Egli offre perdono e reintegrazione anche al peccatore più degradato. Con Gesù troviamo la libertà di vivere una vita abbondante che trabocca dell’amore e della pace di Dio. Che realtà stupenda!

**Sul quaderno**

Torna al testo che hai scritto e studia il brano.

- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare la memorizzazione.

` `

`In che modo la libertà rende liberi?`

`Quali sono alcuni esempi comuni di schiavitù che vediamo oggi?`