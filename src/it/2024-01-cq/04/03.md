---
title:  Vera libertà
date:   22/01/2024
---

### inTerpret

A tutti quelli che l’accettano, Gesù dà la stessa libertà che diede alla donna colta in adulterio in Giovanni 8:3-11. Questa donna senza nome era logorata dalla vergogna e dal senso di colpa. Sapeva di meritare la massima pena prevista dalla legge. Invece di lasciare che affrontasse la sua meritata punizione però, Gesù la fece alzare e la liberò con le parole: «va’ e da ora in poi non peccare più» (Giovanni 8:11). Disse chiaramente che non la stava liberando così che potesse fare tutto quello che voleva, ma che la stava liberando dal ciclo distruttivo del peccato. Solo Gesù può offrire questo livello di libertà, quello che viene dall’osservanza della sua legge (Giacomo 1:25).

Sfortunatamente, non tutti sono interessati a questo tipo di libertà. Gesù poteva liberare la donna adultera perché era pentita, ma non poteva portare la libertà ai farisei impenitenti. Disse a quelli che lo rigettavano: «se non credete che io sono [il Figlio di Dio], morirete nei vostri peccati» (Giovanni 8:24b). Essi erano troppo superbi e concentrati sull’oppressione che subivano da parte dei Romani per riconoscere il bisogno di essere liberati dal peccato. Non erano né disposti a riconoscere quella schiavitù né ad accettare la liberazione da parte dell’unica Persona che poteva offrirla. Arrivarono al punto da discutere: «Noi siamo discendenti di Abraamo, e non siamo mai stati schiavi di nessuno; come puoi tu dire: “Voi diverrete liberi”?» (v. 33). Questo non poteva essere più lontano dalla verità. Non solo la storia ebraica include secoli di schiavitù da parte di Roma, Grecia, Persia, Babilonia ed Egitto, ma le catene del peccato gravano su tutti gli esseri umani. Inoltre, gli ebrei erano stati oppressi e conquistati dagli altri imperi in primo luogo perché avevano violato il loro patto con Dio. Finché il suo pubblico non avesse affrontato la schiavitù del loro cuore peccaminoso, Cristo non poteva fare niente per liberarli veramente. Volevano che li liberasse da Roma, ma il Salvatore non vedeva grande valore nel liberarli da un padrone terreno se erano contenti di restare schiavi del nemico più grande che era venuto a sconfiggere.

Come qualsiasi libertà, quella portata da Gesù può essere abusata. Molti cristiani oggi fraintendono la liberazione che troviamo in Cristo come una libertà senza legge e senza limiti; pensano di essere liberi di fare tutto quello che vogliono. Diversi autori del Nuovo Testamento affrontarono questo stesso pericolo. Paolo avvertì: «Perché, fratelli, voi siete stati chiamati a libertà; soltanto non fate della libertà un’occasione per vivere secondo la carne, ma per mezzo dell’amore servite gli uni agli altri» (Galati 5:13). Pietro mise in guardia: «Fate questo come uomini liberi, che non si servono della libertà come di un velo per coprire la malizia, ma come servi di Dio» (1 Pietro 2:16). La preoccupazione di Pietro in questo contesto era che i cristiani potessero abusare della loro libertà in Cristo come una scusa per nutrire disprezzo per l’autorità del governo. Ci dice chiaramente: «Siate dunque sottomessi, per amore del Signore, a ogni umana istituzione: al re, come al sovrano; ai governatori (vv. 13, 14). La vera libertà in Cristo ci dice: «Onorate tutti. Amate i fratelli. Temete Dio. Onorate il re» (v. 17). Le false libertà che permettono l’illegalità e l’insubordinazione sono contraffazioni che il Nuovo Testamento non riconosce; e non dovremmo riconoscerle neanche noi.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Perché Dio ci dà delle restrizioni? In che senso la vera libertà comporta la sottomissione alle restrizioni?`