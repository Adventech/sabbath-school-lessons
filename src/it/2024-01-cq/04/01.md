---
title:  Libertà contro irrequietezza
date:   20/01/2024
---

### inTro

**Leggi il brano di questa settimana: Giovanni 8:31–47**

**Libertà contro irrequietezza**

Nel suo desiderio di avvicinarsi a Dio, Martin Lutero, un monaco e studioso del sedicesimo secolo, fece un pellegrinaggio dal suo monastero in Germania fino a Roma, dove salì un’antica scalinata di pietra su ginocchia insanguinate, un comune atto di mortificazione all’epoca. Prima di arrivare in cima un brano della Scrittura balenò nella mente di Lutero: «Il giusto per fede vivrà» (Romani 1:17). Si alzò in piedi rendendosi conto del significato esatto: era libero dalla salvezza per opere, dal tentativo di ottenere il favore di Dio attraverso le sue azioni. Dopo questo risveglio incredibile, Lutero diventò il messaggero di Dio in Europa, la voce principale della Riforma protestante. I suoi insegnamenti aiutarono a liberare milioni di persone dalle catene degli insegnamenti non biblici come le indulgenze, i confessionali sacerdotali, le penitenze, l’idolatria, i sacramenti e l’infallibilità papale. Non c’è davvero niente di più liberatorio di un incontro personale con Gesù Cristo.

La traduzione tedesca della Bibbia di Lutero, la prima basata sull’originale greco ed ebraico, fu la strada della libertà per un popolo a lungo tenuto sotto la morsa delle vecchie superstizioni. Ovunque la Scrittura è stata pubblicata nella lingua del popolo, quel popolo è stato reso libero, spesso con grande sgomento di quelli che hanno mantenuto il loro potere limitando la conoscenza.

Lutero aveva sfidato la struttura di potere più forte del suo tempo. Prevedibilmente dovette vedersela con fanatici che emersero in seguito e cercarono di ridefinire la Riforma con forme di libertà contraffatte. Nuovi maestri come Thomas Müntzer trovarono un ampio seguito formato da persone che erano irrequiete, stanche della moderazione e sovversive verso l’autorità del governo civile. Per Lutero: «L’opposizione del papa e dell’imperatore non gli avevano provocato i dubbi e la sofferenza che provava ora. I suoi pretesi amici erano diventati i peggiori nemici della Riforma. Quelle stesse verità che erano state fonte di gioia e di consolazione, venivano sfruttate per istigare alla lotta e creare confusione nella chiesa». La lezione di questa settimana esplorerà l’essenza della libertà offerta da Gesù e perché molti la rifiutano a favore delle contraffazioni.

### inScribe

**Sul quaderno**

Scrivi Giovanni 8:31-47 con la traduzione di tua scelta. Se hai poco tempo, scrivi i versetti 31-38. Puoi anche riscrivere il brano a parole tue, con uno schema o una mappa mentale del brano.

` `