---
title:  I nostri diritti
date:   21/02/2024
---

### inVite

Il discernimento di Paolo tra quando rinunciare ai suoi diritti e quando abbracciarli si estendeva alla sua opera missionaria. In una situazione con la chiesa di Corinto in particolare, Paolo scelse di rinunciare al suo diritto di chiedere sostegno economico alla chiesa perché alcune persone misero in dubbio le sue motivazioni, chiedendosi se predicasse per suo guadagno personale (1 Corinzi 9:1-14). Questa ovviamente era un’accusa ridicola dato che Paolo spesso lavorava come fabbricante di tende per mantenersi (Atti 18:3), ma sapeva che confrontare questo pettegolezzo a parole non sarebbe bastato. Scelse di non chiedere una remunerazione alla chiesa così che nessun falso pettegolezzo potesse diventare un «ostacolo al vangelo» (1 Corinzi 9:12).

Paolo supplicò i credenti di Corinto di seguire il suo esempio nel favorire il benessere degli altri al di sopra dei loro diritti (1 Corinzi 11:1). In un caso sostenne che anche se sapevano che gli idoli non hanno potere, non avrebbero dovuto mangiare il cibo offerto a essi per evitare di confondere gli altri credenti (soprattutto i nuovi convertiti) e ostacolare così la loro opera missionaria (1 Corinzi 10:28, 29). Paolo apprezzava i diritti, i privilegi e le libertà, ma valorizzava di più la salvezza degli altri, e questa è l’essenza della sua posizione. Ogni volta che Paolo prendeva una decisione, era più preoccupato dell’impatto finale che la sua scelta avrebbe avuto sugli altri che di come avrebbe potuto preservare i suoi diritti. I cristiani dovrebbero difendere i loro diritti solo quando giova agli altri o protegge il loro servizio a Dio, mai a spese degli altri. Conoscere le motivazioni più profonde di Paolo spiega perché a volte rinunciasse e altre volte difendesse i suoi diritti.

Gesù diede un esempio simile riguardo la difesa di se stesso. Anche se restò in silenzio per gran parte del suo processo finale (Isaia 53:7; Marco 15:5), certamente non era silenzioso durante il suo ministero. Giovanni 5:19-47 riporta una difesa molto sistematica della sua opera divina e Matteo 22 dettaglia le risposte schiette di Gesù di fronte alle domande dei farisei e degli erodiani. Quando arrivò il momento del suo processo finale, la foga della folla e la rabbia dei capi erano fuori controllo. Se si fosse trovato davanti a un gruppo più ricettivo come Paolo ai suoi processi, forse avrebbe risposto ai suoi accusatori, ma restò in silenzio perché sapeva che non erano alla ricerca di risposte, ma di sangue. Non c’erano più orecchie per ascoltare le sue parole.

L’esempio offerto da Cristo e da Paolo dovrebbe sfidare ognuno di noi a esaminare profondamente le motivazioni dietro le nostre scelte e la nostra disponibilità a lasciare tutto a Dio. Paolo rinunciò a tutto per il vangelo, ma era anche disposto a sostenere la sua posizione quando portava avanti la missione di Dio, che mostra forse un tipo diverso di affidamento e certamente un tipo di discernimento guidato da Dio. Quando i credenti abbracciano quel livello di sottomissione alla volontà di Dio, niente potrà inibire la sua opera per mezzo di noi.

**Sul quaderno**

Medita ancora sul brano principale e cerca dov’è Gesù.

`Considerando che Paolo si sforzava di imitare Gesù, la sua sottomissione e difesa cosa ci insegnano di Cristo?`

`Come vedi Gesù diversamente o nuovamente?`

`Risposta alla preghiera:`