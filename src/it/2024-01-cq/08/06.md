---
title:  La nostra forza come testimoni
date:   22/02/2024
---

### inSight

«Gli apostoli soffrirono molto a causa della dolorosa posizione che era stata imposta. Dalla loro bocca non uscì neppure un lamento. La loro cella era buia e tetra, eppure non mancavano d’incoraggiarsi pregando e cantando inni di lode a Dio perché erano stati reputati degni di soffrire tali pene per amor suo. I loro cuori erano confortati da un profondo e ardente amore per la causa del loro Redentore. Paolo pensò a come aveva perseguitato i cristiani, e gioì per il fatto che Dio gli aveva rivelato il suo errore e fatto apprezzare la potenza delle gloriose verità che una volta aveva disprezzato».

«La severità con la quale il carceriere aveva trattato gli apostoli non suscitò in loro alcun risentimento. Paolo e Sila erano ispirati dallo spirito di Cristo e non da uno spirito di vendetta. I loro cuori erano pieni di amore per il Salvatore, e non odiavano i loro persecutori».

«La prima volta che Paolo visitò Corinto, si trovò tra gente sospettosa e piena di pregiudizi. I greci che vivevano sulla costa erano abili commercianti. Essi avevano a lungo praticato l’astuzia derivante dalla loro arte. Questo fatto li aveva indotti a credere che fare buoni affari, sia con mezzi leciti che con mezzi illeciti, fosse raccomandabile. Paolo conosceva queste loro caratteristiche, da parte sua non avrebbe dato loro occasione di dire che egli predicava il Vangelo per arricchirsi; poteva giustamente esigere il sostegno dei credenti di Corinto ma rinunciò a questo diritto, affinché la sua efficacia e il suo successo come ministro, non venissero danneggiati dall’ingiusto sospetto che lui stesse predicando il Vangelo per guadagno. Avrebbe evitato qualsiasi occasione potesse fornire un pretesto per avanzare dei dubbi sulle sue reali intenzioni e sulle veridicità del suo messaggio».

«Quando saremo portati davanti ai tribunali, non dovremmo preoccuparci di far valere le nostre ragioni, a meno che ciò non contrasti con il volere di Dio. Non ci battiamo per i nostri diritti, ma per quello di Dio a ricevere il nostro servizio».

«Re, governatori e grandi uomini sentiranno parlare di voi per mezzo dei resoconti di quelli che vi sono ostili, e la vostra fede e il vostro carattere saranno presentati falsamente davanti a loro. Ma quelli che sono ingiustamente accusati avranno l’opportunità di comparire in presenza dei loro accusatori per rispondere per se stessi. Avranno il privilegio di portare la luce davanti a quelli che sono chiamati i grandi della terra, e se avete studiato la Bibbia, se siete pronti a rispondere a ogni uomo che vi chiede della speranza che è in voi con umiltà e timore, i vostri nemici non saranno in grado di negare la vostra saggezza».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali sono alcune applicazioni pratiche da attuare nella tua vita scolastica, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`