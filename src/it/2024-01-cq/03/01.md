---
title:  Ignorare i principi di Gesù
date:   13/01/2024
---

### inTro

**Leggi il brano di questa settimana: Matteo 13:24–43**

**Ignorare i principi di Gesù**

La fusione di chiesa e stato che iniziò sotto l’imperatore romano Costantino (306-337 d.C.) fu perfezionata durante il regno dell’imperatore Giustiniano (527-565 d.C.). Costantino lavorò diligentemente per istituire un impero in cui tutti i cittadini fossero uniti sotto un unico stato e una sola religione. In questo periodo la chiesa e lo stato diventarono così interconnessi che è difficile distinguere tra i due. Dall’inizio alla fine, il regno di Giustiniano costituì uno sforzo incrollabile per unire tutti sotto un’unica fede cattolica.

Giustiniano soppresse implacabilmente ogni voce che non fosse allineata con il cattolicesimo e privò i dissidenti dei diritti fondamentali. L’imperatore non solo richiese ai suoi cittadini di abbandonare tutte le loro convinzioni religiose precedenti, ma ordinò loro di essere battezzati e frequentare la chiesa con le loro mogli e i loro figli. La legge era esposta pubblicamente in tutte le città di provincia e tutti dovevano osservare la domenica come giorno santo di Dio a prescindere dalle loro convinzioni personali. Se un cittadino si rifiutava di conformarsi, era costretto a fuggire dall’impero.

Di tutti quelli che soffrirono sotto il regno di Giustiniano, la persecuzione contro i cristiani che erano ritenuti eretici fu la più implacabile. Il codice giuridico di Giustiniano definiva l’eresia come «ogni pensiero e culto contrario alla Chiesa cattolica e apostolica e alla fede ortodossa». Gli edifici ecclesiastici che appartenevano alle congregazioni dissidenti venivano confiscati e distrutti. Ai mercanti era proibito comprare e vendere agli eretici. Tutti i beni degli eretici potevano essere confiscati in qualsiasi momento. Le persone sorprese a insegnare concetti eretici venivano messe a morte e tutti quelli che offrivano loro rifugio condividevano la loro punizione. I governatori che non applicavano queste leggi venivano multati pesantemente e rimossi dal loro incarico.

Molti probabilmente credono che un’intolleranza religiosa così estrema sia improbabile nel mondo di oggi, ma le profezie indicano che certi elementi di questa storia si ripeteranno. Sfortunatamente, molti cristiani che rivendicano il nome di Gesù sono tentati a ricorrere alla violenza e alla coercizione per ottenere la conformità. La lezione di questa settimana esplora ciò che Gesù insegnò sulla pratica dell’intolleranza religiosa verso i dissidenti.

### inScribe

**Sul quaderno**

Scrivi Matteo 13:24-43 con la traduzione di tua scelta. Se hai poco tempo, scrivi i versetti 24-30. Puoi anche riscrivere il brano a parole tue, con uno schema o una mappa mentale del brano.

` `