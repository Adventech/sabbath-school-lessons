---
title:  E la disciplina di chiesa?
date:   15/01/2024
---

### inTerpret

La parabola del grano e della zizzania non significa che la chiesa non può radiare i membri che hanno scelto il peccato aperto o che hanno rinnegato aspetti della fede. Anzi, Gesù fornì passi chiari che la chiesa deve seguire quando un membro ha ostinatamente scelto di continuare sulla sua strada di peccato (Matteo 18:15–20). Queste persone non devono essere punite con strumenti di crudeltà, perché la misura più severa contro un membro impenitente è distaccarlo dalla comunità di credenti. Cristo disse: «Se rifiuta di ascoltarli, dillo alla chiesa; e se rifiuta di ascoltare anche la chiesa, sia per te come il pagano e il pubblicano» (Matteo 18:17). Guardando il ministero di Gesù per vedere come si relazionava con i pagani e con i pubblicani, troviamo che stava sempre cercando di conquistarli. Attirava nella sua cerchia più intima quelli che erano disposti a imparare e pronti al cambiamento. Una cosa è abbondantemente chiara: Gesù non punì mai neanche i pubblicani e i pagani più degeneri con sanzioni, prigionia, tortura o morte. Non usò mai alcun tipo di coercizione per plasmare e far crescere la sua chiesa. Le linee guida per la disciplina di chiesa in Matteo 18 quindi corrispondono alle linee guida che Gesù stabilì nella parabola del grano e della zizzania. L’obiettivo in ogni passo della disciplina di chiesa è sempre la reintegrazione e la riconciliazione.

1 Corinzi 5 offre un grande esempio di come applicare questi princìpi in situazioni difficili all’interno della chiesa. In questo caso piuttosto scioccante, il membro di chiesa in questione era coinvolto in una relazione sessuale con la sua matrigna e non mostrava segni di rimorso. Paolo diede istruzioni affinché questa persona venisse rimossa dalla chiesa con decisione (vv. 1-8). Esortò i membri rimanenti a non frequentare i credenti sessualmente immorali, anche se si assicurò che capissero che non intendeva dire che non dovevano socializzare con le persone del mondo sessualmente immorali (vv. 9-11). Più avanti, quando quest’uomo si pentì di quello che aveva fatto, Paolo incoraggiò la chiesa a riaccoglierlo nella comunità (2 Corinzi 2:6-8). Da questa storia e dalle istruzioni di Gesù sappiamo che una chiesa responsabile occasionalmente dovrà radiare qualcuno.

Alcune persone pensano che avere libertà religiosa significhi che un membro può credere qualsiasi falsa dottrina e continuare a essere un membro della chiesa. Questo è uno stravolgimento orribile. In realtà, la libertà religiosa concede a una persona l’autonomia di credere quello che vuole e unirsi a un’organizzazione che la pensa in modo simile, purché non metta in pericolo gli altri. La libertà religiosa non è il via libera per obbligare un’organizzazione a lavorare con persone che non si conformano ai suoi insegnamenti dottrinali. Paolo supportò quest’idea, consigliando ad alcuni responsabili della chiesa di «evitare» quelli che stavano insegnando dottrine opposte (Romani 16:17) e insegnando agli altri di chiudere la bocca a questi falsi maestri (Tito 1:10, 11). Paolo non intendeva che dovessero chiamare la polizia per impedire a questi falsi maestri di condividere le loro idee in altri luoghi; semplicemente avvertì i responsabili di non dare a questi oratori una piattaforma nella loro chiesa. Se avessero voluto diffondere le loro idee false, sarebbero dovuti andare altrove e non appropriarsi della piattaforma della chiesa. Tali consigli sono rilevanti per la chiesa ancora oggi.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Perché la disciplina di chiesa è necessaria per mantenere la salute spirituale della congregazione?`