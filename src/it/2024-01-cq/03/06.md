---
title:  Libertà di scelta
date:   18/01/2024
---

### inSight

«Nonostante il chiaro monito di Cristo, ci sono stati uomini che hanno cercato di estirpare la zizzania. Per punire coloro che riteneva essere dei malfattori, la chiesa ha fatto ricorso alle autorità civili. Uomini che pretendevano di agire nel nome di Cristo hanno fatto imprigionare, torturare e mettere a morte chi dissentiva dalle dottrine ufficiali. Ma è lo spirito di Satana, e non certo quello di Cristo, a ispirare simili oscenità. È il metodo personale di Satana per sottomettere il mondo al suo dominio e controllo. Dio è stato così mal rappresentato da quelle frange della chiesa che hanno trattato in tale modo i presunti eretici».

«Cristo ha più volte sottolineato come coloro che persistono apertamente e ostinatamente nel peccato debbano essere allontanati dalla chiesa. Egli, però, non ci ha affidato il compito di giudicarli né per il loro carattere né per le loro motivazioni. Conosce troppo bene la nostra natura per affidare a noi quest’opera. Se cercassimo di allontanare dalla chiesa coloro che riteniamo falsi cristiani, commetteremmo sicuramente degli errori pesantissimi. Spesso giudichiamo gli altri in modo superficiale. A volte etichettiamo senza alcuna possibilità di speranza persone che Cristo stesso sta già chiamando a sé per altre vie. Valutando secondo i nostri parametri imperfetti non facciamo altro che spegnere anche l’ultimo barlume di speranza. Molti che si credono cristiani alla fine saranno trovati mancanti. Molti altri, al contrario, ritenuti da tutti inadeguati e immeritevoli, si troveranno in cielo. L’uomo giudica dall’apparenza, ma lo sguardo di Dio arriva fino al cuore. Le zizzanie e il grano devono crescere insieme fino al raccolto. E il tempo del raccolto segnerà la fine del tempo di grazia».

«La politica di Roma consisteva nel cancellare ogni traccia di dissenso nei confronti delle sue dottrine e dei suoi decreti. Tutto ciò che potesse far pensare all’eresia, che si trattasse di persone o di scritti, Roma cercava di eliminarlo. Espressioni di dubbio od obiezioni circa l’autorità dei dogmi papali, erano un motivo sufficiente per mettere in pericolo la vita di ricchi e poveri, di gente importante o di umili condizioni. Roma cercava anche di distruggere qualsiasi notizia relativa alla sua crudeltà nei confronti dei dissidenti. I concili papali decretarono che libri e scritti contenenti tali ricordi fossero dati alle fiamme. Poiché prima dell’invenzione della stampa i libri scarseggiavano ed era difficile conservarli, divenne facile per le autorità di Roma attuare il loro obiettivo».

«Anche se creati santi e innocenti, i nostri progenitori non furono preservati dal pericolo di compiere errori. Dio li aveva dotati di una responsabilità morale indipendente; essi erano capaci di comprendere la sua generosità e sapienza e quindi la legittimità delle sue richieste. Erano liberi di accettare o rifiutare di ubbidirgli».

«Dio non vuole forzare la volontà di nessuno; alla creazione, egli conferì all’uomo la capacità di compiere scelte moralmente consapevoli. Come gli altri abitanti dell’universo, egli deve superare una prova di ubbidienza. Tuttavia, non si troverà mai in una situazione che lo costringa a compiere il male, né dovrà mai affrontare una tentazione o una prova a cui non possa resistere. Dio ha fatto in modo che l’uomo abbia sempre la possibilità di non essere sconfitto dal male».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali sono alcune applicazioni pratiche da attuare nella tua vita scolastica, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`