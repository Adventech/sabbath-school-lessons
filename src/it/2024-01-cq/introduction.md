### Gesù e libertà

Alcuni mesi fa ho partecipato a un piccolo incontro interreligioso che discuteva di libertà religiosa. A questo evento ero seduto tra un maestro buddista e un prete cattolico romano; persone le cui convinzioni religiose sono molto diverse dalle mie. Sono felice di aver avuto l’opportunità di condividere alcune opinioni avventiste del settimo giorno sulla libertà religiosa con questo pubblico variegato. I miei commenti a questa tavola rotonda hanno toccato quattro argomenti:

La chiesa deve seguire l’esempio di Gesù nel vincere con l’amore e con l’esempio invece che combattere con armi di violenza e forza (Giovanni 18:36).

Per le agenzie governative c’è la tentazione di ridurre la priorità della libertà religiosa. Per esempio, una di queste agenzie recentemente ha impedito a una coppia cristiana di adottare la loro nipote perché non volevano accettare di appoggiare terapie di transizione di genere se le avesse richieste prima dell’età adulta. La profonda convinzione di questa coppia riguardo la protezione della salute sessuale della nipote era sufficiente perché l’agenzia governativa negasse loro la custodia (vedi www.youtube.com/watch?v=S0yhbikRRuI).

L’avventismo aderisce fortemente alla dottrina della separazione tra chiesa e stato, seguendo la tradizione del pastore battista Roger Williams che era un pioniere della libertà religiosa in America. Williams sosteneva che il governo e le sue leggi non dovessero interferire con la nostra relazione con Dio come definita nei primi quattro comandamenti (Esodo 20:3-11; Matteo 22:37, 38). Williams era convinto che il ruolo del governo dovesse essere limitato agli ultimi sei comandamenti, che affrontano la civiltà nelle relazioni con il prossimo (Esodo 20:12-17; Matteo 22:39). Gli avventisti hanno una lunga storia di sostegno della separazione tra chiesa e stato.

I cristiani in tutto il mondo probabilmente si sentono feriti e arrabbiati dopo aver sofferto le chiusure e il conseguente isolamento provocato dalla pandemia di COVID-19. In posti dove le chiese erano chiuse mentre i casinò e i bar restavano aperti, si può capire perché i cristiani si possano sentire sotto pressione o persino attaccati dal secolarismo. Tuttavia, dobbiamo anche restare vigili contro i cristiani che reagiscono in maniera eccessiva fino a un punto di rottura nell’equilibrio politico. Ciò può risultare nella tirannia religiosa, che è un male equivalente o persino peggiore della tirannia secolare. Nei duemila anni passati, sono state perse più vite a causa dello zelo religioso che del dispotismo secolare.

Questa tavola rotonda era la prima del suo genere nella nostra area locale. Persone in molti luoghi si stanno preoccupando sempre di più per le crescenti minacce alla libertà religiosa, da qui il numero crescente di eventi simili attraverso varie organizzazioni e chiese. I giovani oggi possono aspettarsi che questo sia un argomento di tendenza nei prossimi anni.

La comprensione avventista delle profezie bibliche ci porta a credere che la libertà religiosa diventerà una questione centrale di dibattito popolare e di interesse pubblico. Se la libertà religiosa è effettivamente una crisi incombente, è necessario che tutti i credenti si attrezzino con opinioni bibliche su questo argomento importante. Ellen White esorta: «Dovremmo sforzarci di sfatare i pregiudizi mettendoci in piena luce dinanzi al mondo e indicando la reale portata del problema in discussione, esprimendo una vibrata protesta contro una misura che intende reprimere la libertà di coscienza. Dovremmo esaminare le Scritture ed essere capaci di esporre le ragioni della nostra fede».

La libertà religiosa non dovrebbe mai essere relegata a una semplice filosofia, o gergo legale; è una questione biblica che tocca le persone di ogni cultura in ogni parte del mondo. Trascurare questo argomento vuol dire trascurare la missione e il messaggio avventista. «La bandiera della verità e della libertà religiosa che allora venne difesa dai fondatori della chiesa evangelica e dai testimoni di Dio durante i secoli, in questo ultimo conflitto è stata affidata nelle nostre mani. La responsabilità per questo grande dono rimane su coloro che Dio ha benedetto con la conoscenza della sua Parola».

Lo studio di questo trimestre esplora i princìpi biblici che possono preparare ogni persona a comprendere meglio Gesù e la libertà. I primi capitoli esaminano da vicino la vita di Gesù, perché Gesù è centrale alla nostra comprensione della libertà religiosa. Un capitolo esamina il modo in cui la vita di Paolo dimostrava i princìpi di Gesù e i capitoli rimanenti si occupano delle implicazioni delle profezie bibliche e come estendere la libertà ci aiuta a prepararci per la seconda venuta.

Ogni capitolo inizia con una lezione storica, spostandosi dalla chiesa dei primi tempi a Roma fino alla riforma protestante in Europa per arrivare alle origini dell’avventismo nel nord America. Queste storie illustrano le sfide che le persone in tutto il mondo affrontano ancora oggi. Possa questo studio portarti più vicino a Cristo e prepararti meglio a essere un suo rappresentante dovunque Dio ti abbia posto!

_Joe Reeves, redattore_