---
title:  Opporsi alle leggi domenicali
date:   16/03/2024
---

### inTro

**Leggi il brano di questa settimana: Apocalisse 14:1–13**

**Opporsi alle leggi domenicali**

Gli sforzi negli anni 1880 di nazionalizzare il cristianesimo negli Stati Uniti inclusero una forte spinta per definire legalmente la domenica come giorno di riposo nazionale. Il 21 maggio 1888 il senatore Henry W. Blair presentò «The Sunday-Rest Bill», che fu lanciato come «un disegno di legge per garantire al popolo il godimento del primo giorno della settimana, comunemente noto come il giorno del Signore, un giorno di riposo, e per promuoverne l’osservanza come giorno di culto religioso». Questo disegno di legge avrebbe proibito il lavoro non necessario e le attività ricreative che disturbavano gli altri di domenica, e avrebbe limitato tra le altre cose le attività postali, il commercio, i trasporti e le parate militari. Il 13 dicembre 1888 il senato statunitense tenne un’udienza pubblica su questo disegno di legge in cui Alonzo T. Jones, autore prolifico, oratore e difensore della libertà religiosa, espresse le preoccupazioni degli avventisti del settimo giorno e di altre minoranze religiose: «La nostra costituzione nazionale incarna lo stesso principio annunciato da Gesù Cristo, secondo il quale il governo civile non deve avere niente a che fare con la religione o con ciò che riguarda Dio; ma lascerà tutto ciò alla coscienza di ogni uomo e al suo Dio». Negò che il governo avesse il diritto di legiferare su tutto ciò che riguarda i nostri doveri verso Dio. Su questa base dichiarò le leggi domenicali non solo incostituzionali, ma anche anticristiane.

Questa posizione portò gli avventisti in opposizione contro gli altri cristiani e in temporaneo allineamento con le organizzazioni ebraiche, le agenzie laiche e i proprietari dei saloon che erano contrari alla chiusura domenicale. Nell’edizione del dicembre 1888 di American Sentinel Jones difese l’avventismo dicendo, «Anche noi siamo cristiani». Riconobbe che molti cristiani erano «pronti a chiamarci liberali». A questo Jones rispose che siamo «abbastanza liberali da sostenere che tutti gli altri uomini possiedono tutti gli stessi diritti inalienabili umani, civili e religiosi posseduti dai cristiani». Nello stesso anno Ellen White pubblicò la sua edizione ampliata del Gran conflitto, un libro che mostrava l’importanza profetica e storica della legislazione domenicale. Il disegno di legge di Blair fu bocciato, ma ancora oggi continua a esserci interesse per la questione della legislazione domenicale. La lezione di questa settimana esplorerà l’importanza profetica di tutti i tentativi di legiferare sull’osservanza della domenica.

### inScribe

**Sul quaderno**

Scrivi Apocalisse 14:1-13 con la traduzione di tua scelta. Se hai poco tempo, scrivi i versetti 1-5. Puoi anche riscrivere il brano a parole tue, con uno schema o una mappa mentale del brano.

` `