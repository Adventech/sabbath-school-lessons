---
title:  Il primo angelo
date:   03/03/2024
---

### inGest

I messaggi dei tre angeli di Apocalisse 14:6-12 che costituiscono l’avvertimento finale di Dio al mondo hanno sempre avuto una grande importanza per la chiesa avventista del settimo giorno. I primi due messaggi in particolare fornivano un forte obbligo morale a opporsi alla schiavitù. Per ora ci concentreremo sul primo e guarderemo il secondo più avanti nel corso di questa settimana.

Il messaggio del primo angelo inizia con il comando «Temete Dio» (v. 7). Uno studio veloce della Bibbia mostra come una persona che teme Dio non sarà mai capace di opprimere o approfittarsi di un altro essere umano. Il timore di Dio porta un vero credente a trattare gli altri con gentilezza, anche quando potrebbe facilmente abusare di loro o imbrogliarli. Per esempio, dobbiamo mostrare un riguardo speciale verso i disabili e gli anziani:«Non maledirai il sordo, e non metterai inciampo davanti al cieco, ma temerai il tuo Dio. Io sono il Signore... Àlzati davanti al capo canuto, onora la persona del vecchio e temi il tuo Dio. Io sono il Signore» (Levitico 19:14, 32).

Temere Dio ci impone di opporci e combattere ogni forma di oppressione (Levitico 25:17). Non c’è il timore di Dio dove esiste l’oppressione, e non c’è oppressione dove c’è il timore di Dio. Levitico 25 parla dell’anno del giubileo, che avveniva ogni cinquant’anni (v. 10). Il giorno dell’espiazione di quell’anno, Israele doveva proclamare «la liberazione nel paese per tutti i suoi abitanti» (v. 10). Solitamente associamo il giorno dell’espiazione con il giudizio, ma esso include anche la promessa della libertà. La nostra proclamazione del giudizio imminente di Dio non dovrebbe essere solo costituita da avvertimenti, dovrebbe anche dichiarare la libertà.

Il messaggio del primo angelo si conclude con l’invito: «Adorate colui che ha fatto il cielo, la terra, il mare e le fonti delle acque» (Apocalisse 14:7). Le persone che sono schiave di solito non hanno la libertà di sentire il messaggio, per non parlare dell’opportunità di ricevere un’istruzione per poter studiare la Bibbia per conto loro, e questo invito indirizzato a tutte le persone ad adorare il Dio creatore minaccia quelli che ottengono il loro potere opprimendo gli altri. Gli schiavi in America dovettero ottenere la libertà prima di potersi unire in adorazione e riposare il giorno di sabato come previsto dai comandamenti. Opporsi alla schiavitù era una parte necessaria della proclamazione del messaggio dei tre angeli per i primi avventisti. L’opera dei tre angeli resterà incompleta finché i messaggi non raggiungeranno il mondo intero: «ogni nazione, tribù, lingua e popolo» (Apocalisse 14:6). Questo mandato divino scavalca tutte le leggi umane che cercano di proibire a certi gruppi di persone di ricevere il messaggio. Oggi dobbiamo tutelare attivamente l’autonomia e le risorse necessarie per lo studio personale della Bibbia per quelle persone che non possono ottenerli da soli, proprio come fecero i primi avventisti del settimo giorno.

**Sul quaderno**

Torna al testo che hai scritto e studia il brano.

- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare la memorizzazione.

` `

`Cosa significa temere Dio?`

`Quali sono alcuni gruppi di persone nel mondo di oggi che hanno bisogno di aiuto per ottenere l’autonomia? Come possiamo aiutarli?`