---
title:  Ignorare i principi di Gesù
date:   30/12/2023
---

### inTro

**Leggi il brano di questa settimana: Luca 9:43–56**

**Ignorare i principi di Gesù**

L’editto di Milano del 313 d.C. pose fine a 150 anni di intensi periodi di persecuzione cristiana per mano dell’impero romano. Prima di questo decreto, i credenti che si rifiutavano di dichiarare che Cesare fosse un dio e di giurargli fedeltà in quanto tale erano cacciati, sanzionati, imprigionati, dati in pasto ai leoni, crocifissi, bruciati vivi e sottoposti a molte altre atrocità. I cristiani si nascosero in grotte e fuggirono in regioni remote per salvarsi la vita e proteggere le loro famiglie. I luoghi di culto venivano rasi al suolo e le proprietà confiscate. Le Scritture, che venivano copiate a mano lentamente e dolorosamente, venivano requisite e bruciate. I cristiani stanchi accolsero con entusiasmo l’editto di Milano, che era il primo proclama a garantire la libertà religiosa per ogni cittadino dell’impero romano.

Se solo i professi discepoli di Gesù Cristo fossero rimasti soddisfatti della loro posizione e fedeli ai nobili princìpi di questo decreto, il mondo avrebbe potuto risparmiarsi i millenni successivi di tirannia religiosa. Chi avrebbe potuto prevedere che nell’arco di pochi anni quelli che si dichiaravano cristiani avrebbero reclamato il controllo politico e il dominio sulle altre religioni e anche sui cristiani che avevano credenze contrastanti? Durante il regno dell’imperatore romano Costantino (306-337 d.C.), le chiese cristiane formarono con l’imperatore delle alleanze che concedevano loro grandi favori governativi. La chiesa nel suo insieme diventò corrotta dalle ambizioni politiche ed economiche che erano in diretta opposizione ai principi di Gesù. Se la chiesa fosse rimasta fedele agli insegnamenti e allo spirito di Cristo, avrebbe impedito l’orrenda unione di chiesa e stato che portò alla tirannia religiosa del Medioevo.

Nel giro di pochi secoli, la chiesa era ironicamente diventata un esempio eccellente di quello che Gesù aveva detto di non essere. Aveva preso l’abitudine di fare esattamente ciò che Gesù ci aveva insegnato di evitare. Nel sedicesimo secolo, la Riforma protestante iniziò lentamente a riscoprire i fondamenti della libertà religiosa. Oggi è fondamentale per la missione della chiesa conoscere e promuovere i principi originali che Gesù aveva stabilito.

### inScribe

**Sul quaderno**

Scrivi Luca 9:43-56 con la traduzione di tua scelta. Se hai poco tempo, scrivi i versetti 54-56. Puoi anche riscrivere il brano a parole tue, con uno schema o una mappa mentale del brano.

` `