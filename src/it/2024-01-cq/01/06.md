---
title:  Nessuna alleanza forzata
date:   04/01/2024
---

### inSight

«La terra era nelle tenebre perché non comprendeva Dio. Perché le cupe ombre fossero rischiarate e il mondo si riconciliasse con Dio, occorreva che la potenza ingannatrice di Satana fosse infranta. Ma ciò non poteva avvenire con la forza. L’uso della forza è contrario ai princìpi del governo di Dio, il quale accetta solo un servizio d’amore; e questo non può essere imposto; non può venir conquistato con la forza o con l’autorità. Solo l’amore suscita amore. Conoscere Dio significa amarlo. Si doveva manifestare il suo carattere che è l’opposto di quello di Satana: un solo essere in tutto l’universo avrebbe potuto farlo. Solo colui che conosceva la profondità e l’altezza dell’amore di Dio avrebbe potuto farlo conoscere. Allora sull’oscura notte del mondo sarebbe sorto il Sole di giustizia. “Ma per voi che temete il mio nome si leverà il sole della giustizia, e la guarigione sarà nelle sue ali” (Malachia 4:2)».

«In netto contrasto con l’ingiustizia e l’oppressione così universalmente praticate, si oppone la missione e l’opera di Cristo. I regni terreni sono stabiliti e sostenuti dalla forza fisica, ma questo non sarebbe stato il fondamento del regno del Messia. Nell’instaurazione del suo governo non dovevano essere usate armi fisiche, non doveva essere praticata coercizione; non sarebbe stato fatto alcun tentativo di forzare le coscienze umane. Questi sono i princìpi usati dal principe delle tenebre per il governo del suo regno. I suoi servi sono attivamente all’opera, cercando con la loro indipendenza umana di promulgare leggi che siano in diretto contrasto con la misericordia e la bontà di Cristo».

«Gesù non costringe mai gli uomini ad accettarlo. Solo Satana e gli uomini guidati dal suo spirito opprimono le coscienze. Con il pretesto dello zelo per la giustizia, fanno soffrire altri uomini per convertirli alle loro idee religiose, mentre il Cristo dimostra sempre misericordia e cerca di conquistare gli uomini con la manifestazione del suo amore. Gesù non tollera nessun rivale nella sua opera in favore degli uomini; inoltre non accetta un servizio parziale, ma desidera un servizio volontario, la spontanea consacrazione del cuore motivato dell’amore. La tendenza a danneggiare e a distruggere coloro che non apprezzano la nostra opera o agiscono contro le nostre idee, è la prova più evidente che possediamo lo spirito di Satana.

Ognuno, nella totalità del suo essere, anima e spirito, è proprietà di Dio. Il Cristo è morto per redimere tutti. Niente addolora di più Dio del vedere uomini che per fanatismo religioso fanno soffrire coloro che sono stati riscattati con il grande sacrificio del Salvatore».

«Poiché la legge dell’amore era il fondamento del governo di Dio, la felicità di tutti gli esseri creati dipendeva dal loro perfetto accordo con i grandi princìpi di questa legge. Dio chiede a tutte le sue creature un servizio dettato dall’amore e desidera il rispetto che deriva da un intelligente apprezzamento del suo carattere. Egli non ama un’ubbidienza forzata e accorda a tutti il libero arbitrio affinché possano servirlo volontariamente».

**Sul quaderno**

`Dopo lo studio del brano di questa settimana, quali sono alcune applicazioni personali per la tua vita?`

`Quali sono alcune applicazioni pratiche da attuare nella tua vita scolastica, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`