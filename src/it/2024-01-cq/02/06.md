---
title:  Orgoglio nazionale
date:   11/01/2024
---

### inSight

«In Palestina i pubblicani erano le persone più odiate fra tutti gli ufficiali romani. Il fatto che un potere straniero imponesse le tasse irritava continuamente gli ebrei e ricordava loro la perdita dell’indipendenza. Coloro che raccoglievano le tasse non erano soltanto strumenti dell’oppressione romana, ma estorcevano anche del denaro per il loro proprio interesse e si arricchivano a spese del popolo. Un ebreo che accettava questo compito dai romani era considerato come un traditore della sua nazione. Era disprezzato come un apostata e considerato tra le persone più spregevoli della società».

«La chiamata rivolta a Matteo, perché diventasse discepolo del Cristo, fece sorgere una grande indignazione. Il fatto che un maestro religioso scegliesse come suo collaboratore un pubblicano, era considerata una grave offesa contro i costumi religiosi, sociali e nazionali. Facendo leva sui pregiudizi del popolo, i farisei speravano di volgere contro Gesù i sentimenti popolari».

«Nonostante i farisei avessero una così alta opinione di se stessi, in realtà si trovavano in una condizione peggiore di quella dei pubblicani e dei Gentili. I pubblicani erano meno fanatici e orgogliosi, più aperti all’azione della verità».

«Ai tempi di Cristo l’orgoglio, il pregiudizio e l’egoismo avevano elevato una barriera insormontabile fra i custodi ufficiali dei sacri oracoli e tutti gli altri popoli del mondo. Ma Cristo è venuto per cambiare questa situazione. Le parole che pronunciava non assomigliavano affatto a quelle che il popolo aveva l’abitudine di udire da sacerdoti e rabbini. Egli ha abbattuto il muro di separazione e i pregiudizi razziali insegnando alla famiglia umana l’amore universale. Egli ha liberato gli uomini dal circolo vizioso del loro egoismo; ha abolito le frontiere e le distinzioni sociali. Non ha fatto differenze fra concittadini e stranieri, amici e nemici. Ci ha insegnato a considerare come nostro prossimo tutti coloro che hanno bisogno e il mondo come il nostro territorio di lavoro».

«La nazione rigettò e crocifisse il Signore di gloria, perché nella loro mondanità, superbia e fanatismo non riuscirono a comprendere le scritture che predicevano la sua venuta. Erano troppo assorbiti dalle loro lotte meschine per il potere per studiare la Parola di Dio con un cuore devoto. E per lo stesso motivo, molti in quest’epoca non riusciranno a prepararsi per la seconda venuta di Cristo».

«Gli scribi e i farisei si erano separati da Dio con il loro orgoglio nazionale. In Giudea c’erano scuole formative e i capi di quelle scuole erano pieni di autoesaltazione. Pensavano di avere tutta la luce che fosse stata data al mondo. La loro immagine del Messia futuro era quella di un principe terreno che sarebbe venuto a esaltare la nazione ebraica al di sopra di tutte le altre nazioni della terra. Con l’aumento della loro fiducia in se stessi, la loro dipendenza da Dio diminuiva. Camminavano secondo le loro vie ed erano pieni di autosufficienza e di ipocrisia».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali sono alcune applicazioni pratiche da attuare nella tua vita scolastica, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`