---
title:  Una chiesa politicamente compromessa
date:   06/01/2024
---

### inTro

**Leggi il brano di questa settimana: Luca 5:27–39**

**Una chiesa politicamente compromessa**

Durante il regno dell’imperatore romano Costantino (306-337 d.C.), i dirigenti della chiesa furono sempre più coinvolti nella politica nazionale. I vescovi apprezzavano lussuosi banchetti nei palazzi imperiali dove elargivano lode e lusinghe a Costantino per i favori che concedeva al cristianesimo. Costantino emanò leggi che favorivano la chiesa, offriva l’esenzione fiscale per il clero, nominava cristiani in posizioni di potere nell’impero e usava le entrate dello stato per pagare gli enti di beneficenza e nuovi edifici ecclesiastici. Le ambizioni della chiesa per la ricchezza e la potenza terrena rivelavano i suoi fallimenti morali e la carenza di potenza spirituale. I compromessi con la cultura pagana portarono a una chiesa irriconoscibile che nascondeva molte forme di paganesimo sotto l’egida del cristianesimo.

I vescovi pronunciavano preghiere pubbliche per l’esercito e per il successo politico di Costantino, parlando di lui come il salvatore della chiesa e del suo rivale, Licinio, come l’acerrimo nemico del cristianesimo. Temevano che Licinio potesse risvegliare le vecchie persecuzioni contro la chiesa, e nella loro ostilità contro di lui la loro devozione a Costantino divenne fanatica. Uno storico descrisse la situazione in questo modo: «L’obiettivo di Costantino era di rendere la teologia un ramo della politica; la speranza di ogni vescovo nell’impero era di rendere la politica un ramo della teologia». Una nuova versione del cristianesimo nacque da questo strano matrimonio tra teologia e politica; una versione che con il tempo diventò tirannia religiosa. La lezione di questa settimana esplorerà i princìpi biblici che avrebbero dovuto impedire alla chiesa di unire teologia e politica. Dobbiamo continuare ad ascoltare questi avvertimenti oggi.

### inScribe

**Sul quaderno**

Scrivi Luca 5:27-39 con la traduzione di tua scelta. Se hai poco tempo, scrivi i versetti 27-32. Puoi anche riscrivere il brano a parole tue, con uno schema o una mappa mentale del brano.

` `