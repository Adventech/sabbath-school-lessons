---
title:  Messaggeri del ventunesimo secolo
date:  13/06/2019
---

Nel suo libro The Message, una parafrasi della Bibbia, Eugene Peterson sostituisce sempre la parola «messaggio» a «vangelo», ogni volta che quest’ultima compare nella Scrittura. La buona notizia di Gesù è realmente il messaggio di cui il mondo odierno continua ad avere bisogno. Le famiglie cristiane sono chiamate a viverlo insieme e a condividerlo, qualunque sia la cultura nella quale si trovano.

`In che modo sintetizzeresti «il messaggio» utilizzando i testi seguenti? Matteo 28:5-7; Giovanni 3:16; Romani 1:16-17; 1 Corinzi 2:2;`

`2 Corinzi 5:18-21.`

La prima notizia che i discepoli diffusero ovunque fu la risurrezione di Gesù. Le famiglie cristiane odierne si allineano a una lunga serie di messaggeri che annunciano, «Egli è risuscitato», come lui stesso aveva anticipato. (Mt 28:7). 

La realtà della sua risurrezione rende credibile qualsiasi altra cosa pronunciata da Gesù a proposito della propria persona, di Dio e del suo amore per i peccatori, del perdono e della certezza della vita eterna mediante la fede in lui.

La passione per il vangelo. La Scrittura mostra segni dell’effetto dirompente che il vangelo ha avuto nella vita dei primi fedeli di Cristo. Essi aprirono le loro case per lo studio della Bibbia, pregarono e mangiarono insieme, condivisero denaro e risorse, si presero cura gli uni degli altri; interi nuclei familiari abbracciarono il messaggio. Si trattava di persone improvvisamente diventate immacolate? No. Esistevano in mezzo a loro conflitti e dissidi? Sì. Ma questi fedeli di Cristo erano in qualche modo diversi, ammettevano che avevano bisogno di Dio e dell’aiuto del prossimo. Dettero priorità all’unità e all’armonia nelle loro case e nella chiesa, sforzandosi di adempiere la preghiera del Getsemane (Gv 17:20-23). Essi testimoniavano a vicenda e ai non credenti con fierezza, disposti a mettere a repentaglio le proprie vite per le loro idee.

Lo stesso deve essere per noi. Anche oggi, pur nel cinismo imperante verso le cose sacre, le persone entusiaste per qualcosa riescono ancora a suscitare interesse e ascolto. Lo spirito non aspetta altro che poter invadere i cuori degli uomini di entusiasmo per il vangelo. Quando assimiliamo con sincerità la buona notizia come ci giunge dalla Parola, la condivisione sarà spontanea e inarrestabile.

`Dove credi che la tua famiglia debba cambiare per poter essere un più efficace «messaggero» del vangelo che siamo stati chiamati a condividere?`