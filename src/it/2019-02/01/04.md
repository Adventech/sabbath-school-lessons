---
title:  L’inaspettato
date:  02/04/2018
---

`Leggere Giobbe 1:13-19; 2:7-9. Cosa succede a Giobbe? In che misura la sua esperienza è speculare, per un verso o per l’altro, a quella di ciascuno di noi?`

Il filosofo greco Eraclito dichiarò che «nulla è permanente tranne il cambiamento». Quando sembra che tutto vada per il meglio accade l’inaspettato, che può presentarsi sotto forma della perdita di lavoro o di un arto, di una malattia che ci costringe a letto o di una morte prematura, di un incendio del proprio appartamento o di un incidente stradale, magari di una brutta caduta mentre si sta portando fuori il cane.

Naturalmente non tutti i cambiamenti sono per definizione negativi. Un avanzamento di carriera può significare migliori condizioni economiche; un incontro imprevisto può risultare determinante per la scelta del proprio coniuge. Questi sono cambiamenti che molti accoglierebbero volentieri.

In ogni caso, anche quando la nostra vita ci sembra scorrere regolarmente, secondo una routine tutto sommato gradevole, improvvisamente tutto può essere sconvolto in maniera inattesa. Giobbe non si aspettava certo questa nuova stagione della sua vita. La Bibbia lo descrive come uomo «integro e retto, che temeva Dio e fuggiva il male» (1:1). Sappiamo inoltre che era sposato, aveva sette figli maschi e tre femmine ed era decisamente benestante (vv. 2,3). Prima di raggiungere la metà del libro a lui intitolato, ha già subito sei terribili perdite: le proprietà, la forza lavoro, i figli, la salute, il sostegno della moglie, l’incoraggiamento degli amici. Il suo mondo è stato capovolto e la sua vita familiare devastata.

Seppure la vicenda di quest’uomo sia decisamente estrema, chi può dire di non aver subito eventi inaspettati in senso negativo? La vita può scorrere positivamente quando, bruscamente e senza preavviso, tutto cambia repentinamente e da quel momento per noi e i nostri familiari niente sarà uguale a prima.

Non c’è nulla di nuovo in tutto ciò. Abele, con ogni probabilità, non si aspettava di essere ucciso e Giuseppe non ipotizzava certo che sarebbe stato venduto in Egitto come schiavo. In questi due casi, i familiari sono stati dei traditori e le famiglie sono state pesantemente condizionate da quello che è successo. La Scrittura è ricca di esempi di persone le cui vite e famiglie sono state profondamente trasformate da eventi imprevisti.

`In che modo la tua fede ti ha sorretto quando hai dovuto affrontare prove improvvise che hanno interrotto i ritmi della tua esistenza?`