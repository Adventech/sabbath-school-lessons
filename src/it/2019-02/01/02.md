---
title:  Nel principio
date:  31/03/2018
---

La Bibbia comincia dal principio, come lascia intendere a scanso di equivoci il primo versetto (che poi in ebraico è una sola parola): «Nel principio…» (Ge 1.1). L’interesse particolare del capitolo, ovviamente, è la trasformazione della terra da una condizione «informe e vuota» (v. 2) a quel mondo che, Dio in persona, il sesto giorno, dichiarò «molto buono» (v. 31). Questo principio coincide con l’inizio del mondo.

`Leggere Genesi 1. Noti una qualsiasi componente di casualità, oppure ogni cosa viene fatta in modo molto ordinato, nel tempo e nel luogo più appropriato?`

Ellen G. White ha scritto che «l’ordine è la prima legge del cielo» (Signs of the times, 8 giugno 1908); a quanto pare, vale anche per la terra. Nonostante il peccato abbia scombussolato il mondo naturale, continuano a esistere, in una certa misura, ordine, ritmo e regolarità. 

`Leggere Genesi 8:22. Come si manifesta in questo caso l’ordine?`

Anche dopo la caduta, le stagioni continuano ad andare e venire generalmente secondo uno schema ordinato. Quindi, insieme alle luci nel cielo, come il sole e la luna, preposti a «separare il giorno dalla notte» (Ge 1:14), ci sono anche le stagioni a far parte del ritmo naturale del mondo creato da Dio. In effetti, anche se oggi lo possiamo solo intravedere, un passo come quello di Isaia 66:23 lascia intendere che il senso del ritmo esisterà anche nei nuovi cieli e nella nuova terra.

`Pensiamo al sabato, in particolare al suo impatto sulla nostra vita personale e familiare. Quali sono i chiari vantaggi della sua regolare ciclicità?`