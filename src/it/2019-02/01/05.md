---
title:  Transizioni
date:  03/04/2019
---

Il punto è che gli esseri umani spesso sono creature abitudinarie. Siamo fatti in un certo modo e più passano gli anni, più diventa difficile modificare quel modo di essere e di fare. In effetti, non cambiamo facilmente. Quante volte abbiamo sentito mogli lamentarsi dicendo «ho provato a cambiare mio marito ma…». Eppure Dio è impegnato a cambiarci, se non nella personalità, quanto meno dal punto di vista caratteriale. Il piano della salvezza è in buona parte incentrato proprio su questo aspetto: Dio che ci trasforma in nuove persone a sua immagine.

`Di quale grande trasformazione fu protagonista Saulo da Tarso e come si verificò? Atti 8:1,3; 9:1-22; Galati 1:15-17.`

«Mentre Saulo si sottometteva al convincente influsso dello Spirito Santo, comprese gli errori della propria vita e riconobbe la meta alla quale guidava tutta la legge di Dio. Lui, che era stato un orgoglioso fariseo, sicuro di essere giustificato dalle proprie buone opere, ora si inginocchiava davanti a Dio con l’umiltà e la semplicità di un fanciullo, confessando la propria indegnità e supplicando i meriti del Salvatore crocifisso e risorto. Saulo desiderava riconciliarsi con il Padre e il Figlio; e desiderando intensamente il perdono, offriva ferventi supplicazioni al trono della grazia. Le preghiere di questo penitente fariseo non furono vane. I suoi più intimi pensieri e le sue emozioni furono trasformati dalla grazia divina; e le sue più nobili facoltà furono portate in armonia con l’eterno obiettivo di Dio. Cristo e la sua santità diventarono tutto il mondo di Saulo» - AA, pp. 119,120 [75].

Anche se le vicende delle nostre conversioni non sono nemmeno lontanamente eclatanti come quella vissuta da Saulo, tutti noi dovremmo avere la nostra storia, un’esperienza che testimoni di come il Signore ha operato nella nostra vita per cambiarci, per trasformarci in quel tipo di persona che auspichiamo diventare. Il processo può essere lungo e a volte viene naturale chiedersi se riusciremo davvero mai a cambiare. In momenti come questi, ci sono due passi biblici da meditare e assimilare.

`Leggere Filippesi 1:6 e Romani 8:1. Quali sono le due grandi promesse contenute in questi versetti e in che modo si completano a vicenda nell’esperienza di un cristiano?`