---
title:  I ritmi della vita
date:  01/04/2019
---

Gli scienziati parlano di cicli circadiani, ovvero i ritmi biologici (detti anche orologio biologico) che regolano le funzioni nel nostro organismo. In altre parole, anche nel corpo umano è presente un certo livello di regolarità. Dunque, per certi versi, i ritmi ci circondano ma sono anche insiti in noi stessi.

`Quali sono le prevedibili stagioni della vita citate nei seguenti passaggi biblici e in che modo si collegano direttamente alla vita familiare?`

`Ecclesiaste 3:2; Genesi 21:8; Giudici 13:24; Salmo 71:5; Proverbi 5:18; Genesi 15:15; Giudici 8:32; Salmo 90:10`

In mezzo ai due fermalibri della vita, la nascita e la morte, tutti noi attraversiamo una varietà di stagioni, diverse per ciascun singolo individuo. Ci sono bambini che non sopravvivono a lungo dopo la nascita; altri che fortunatamente diventano adulti e poi anziani. I bambini crescono e maturano ciascuno secondo il proprio ritmo. Alcuni imparano a camminare e a parlare più velocemente di altri; qualcuno potrà frequentare la scuola con profitto fino ad acquisire delle professionalità e qualcun altro invece dedicherà il proprio tempo ad altre forme di lavoro. Alcuni avranno una famiglia, altri non si sposeranno mai o non avranno dei figli.

La terra è popolata da miliardi di persone e, sebbene ci siano molti tratti comuni tra noi esseri umani (At 17:26), ciascuno individuo ha delle peculiarità e questo significa che comunque esisteranno sempre delle differenze.

Differenze che, per certi versi, sono importanti, perché ci rendono unici, quindi ognuno di noi ha qualcosa da condividere che altri non hanno. In sintesi, le nostre differenze ci consentono di essere una benedizione per il prossimo. Facciamo un esempio: tanto i giovani quanto gli anziani possono trarre beneficio da ciò che uno offre all’altro: «La bellezza dei giovani sta nella loro forza, e l’onore dei vecchi nella loro canizie» (Pr 20:29). Qualunque sia la fase della vita che stiamo attraversando, e nonostante le differenze, tutti abbiamo qualcosa da offrire al Signore ma anche tra noi esseri umani, a vicenda.

`Indipendentemente dalle contingenze nelle quali ti trovi adesso, in che modo puoi dimostrare di essere una benedizione per qualcun altro? Perché non ti impegni consapevolmente in tal senso, in particolare verso un tuo familiare?`