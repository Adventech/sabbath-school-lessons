---
title:  Interazioni
date:  04/04/2019
---

La Bibbia è un libro di relazioni. Dio ci ha creati per avere dei rapporti con i nostri simili. In effetti, solo pochissimi individui vivono in totale isolamento. Se esistiamo, lo dobbiamo ad altri. Anche dopo la nascita abbiamo bisogno che qualcuno si prenda cura di noi, almeno fino a una certa età, dopo di che iniziamo a diventare autonomi. Ma se anche fossimo in grado di autodeterminarci prima, chi sceglierebbe mai di farlo? La maggior parte degli esseri umani necessita e desidera la compagnia dei propri simili. Certo, anche gli animali domestici, in particolare i cani, possono essere compagni splendidi, ma alla fine le interazioni più significative e profonde, quelle che davvero cambiano una vita, possono arrivare solo da altre persone. Nessuna meraviglia quindi se la famiglia e le relazioni al suo interno sono così determinanti ai fini della nostra esistenza.

Dato che la maggior parte di noi interagisce quasi costantemente con gli altri, tali interazioni spesso condizionano i nostri cambiamenti e i nostri ritmi. Il meccanismo ha un duplice funzionamento: gli altri, interagendo con noi, hanno un impatto sulla nostra esistenza; noi, dal canto nostro, possiamo averlo sulla loro. E indipendentemente dal fatto di rendersene o meno conto, quelle interazioni possono prendere la direzione del bene come del male. È fondamentale da parte nostra essere quindi ogni volta proattivi e fare in modo che il nostro inevitabile influsso risulti positivo, in particolare con chi ci è più vicino, generalmente i nostri familiari.

`Leggere i passi a seguire. Cosa ci rivelano a proposito delle nostre interazioni con gli altri? Romani 15:7; Efesini 4:2,32; 1 Tessalonicesi 3:12; Giacomo 5:16.`

Il principio è semplice. Se agiamo educatamente e gentilmente, mostrandoci compassionevoli, avremo un influsso positivo sugli altri, al punto da poterne cambiare in meglio la vita. Così come Gesù trasforma positivamente tante esistenze, anche noi abbiamo il privilegio di poter fare qualcosa di simile per il nostro prossimo. Ricordiamoci una volta di più che il nostro influsso può indirizzare al bene ma anche al male, talvolta in maniera subdola; in nessun altro contesto come quello familiare tale influsso si manifesterà in maniera così marcata.

`Leggere Luca 11:34 e Marco 4:24-25. Cosa ci dicono questi passi in merito all’importanza della nostra interazione con gli altri?`