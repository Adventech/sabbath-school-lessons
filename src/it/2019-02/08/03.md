---
title:  Genitori single
date:  20/05/2019
---

Uno dei fenomeni più comuni della nostra epoca è quello dei genitori single, spesso ma non sempre, coinvolge una donna. Talvolta identifichiamo queste persone pensando che il bambino sia frutto di una relazione non matrimoniale. Ma non è sempre così. Agar ricevette pressioni per dare un figlio ad Abraamo e poi fu costretta ad andarsene con il suo bambino (Ge 16:3-4; 21:17). Bat-Sceba restò incinta per le avance sessuali di un uomo potente ( 2 S 11:4,5). Elia fu inviato in un villaggio chiamato Sarepta per aiutare una madre single che era vedova (1 R 17:9). Prima che Gesù cominciasse il suo ministero, Giuseppe, suo padre adottivo, lasciò Maria vedova, quindi madre single. «La morte le aveva tolto Giuseppe, che aveva condiviso con lei il segreto della nascita di Gesù. Non le restava nessuno a cui confidare le sue speranze e i suoi timori. Gli ultimi due mesi erano stati molto penosi» - DA, p. 145 [98].

Fare il genitore single è forse uno dei ruoli più complessi da assolvere. Possono esserci difficoltà di ogni genere, economiche, di rapporti con l’altro genitore o semplicemente di tempo da dedicare a se stessi e a Dio, con il tarlo del dubbio che si insinua sulla possibilità di conoscere nuovamente una persona da cui essere amati.

`Quali promesse sono racchiuse nei seguenti testi? Geremia 29:11; 31:25; 32:27; Matteo 11:28; Proverbi 3:5-6; Isaia 43:1-2.`

In quanto chiesa, abbiamo la responsabilità di aiutare i genitori single. «La religione pura e senza macchia davanti a Dio e Padre è questa: soccorrere gli orfani e le vedove nelle loro afflizioni» (Gm 1:27) e, in armonia con il principio espresso, si potrebbe aggiungere anche «i genitori single con i loro problemi». L’aiuto che possiamo offrire non deve limitarsi all’aspetto economico; possiamo consentire loro di avere un po’ di tregua magari occupandoci ogni tanto dei loro figli: quel tempo che così potranno dedicare a occuparsi di altre cose fondamentali ma anche al riposo, alla preghiera e allo studio della parola di Dio. Si può aiutare anche dando ripetizioni scolastiche oppure facendo delle riparazioni in casa. Abbiamo la possibilità di essere le mani di Dio in svariati modi per dare un supporto ai genitori single.

`Senza emettere alcuna forma di giudizio relativa alla loro condizione, quali cose specifiche puoi fare per incoraggiare e aiutare dei genitori single?`