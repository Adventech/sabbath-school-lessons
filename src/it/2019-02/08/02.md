---
title:  Genitore senza figli
date:  19/05/2018
---

`Leggere Genesi 18:11; 30:1; 1 Samuele 1:1-8; Luca 1:7. Che cosa hanno in comune questi personaggi? In che modo il Signore rispose ai loro desideri?`

I figli sono una benedizione. Ma per qualche ragione non sempre Dio benedice tutte le coppie con la nascita di un bambino. Qualcuno spera e prega per avere una famiglia e il Signore accoglie questa richiesta, a volte, quasi miracolosamente, come nel caso di Sara; altre volte, invece, preghiere altrettanto ferventi portate ai piedi del trono divino ottengono solo un assordante silenzio. Ogni volta che queste coppie vedono i loro amici ringraziare il Signore per una gravidanza e poi accogliere questi bambini, il dolore della ferita di una propria culla vuota si acuisce. Persino domande innocenti tipo «quanti figli avete?» hanno il potere di ricordare dolorosamente che non si appartiene al club esclusivo di chi ha figli, pur desiderandolo profondamente.

Chi ha vissuto una simile esperienza dovrebbe accettare il fatto che Dio comprende il loro dolore. Il salmista dichiara: «Tu conti i passi della mia vita errante; raccogli le mie lacrime nell’otre tuo; non le registri forse nel tuo libro?» (Sl 56:8). Anche se apparentemente resta in silenzio, «come un padre è pietoso verso i suoi figli, così è pietoso il Signore verso quelli che lo temono» (103:13).

C’è poi chi, per vari motivi, semplicemente sceglie di non averne. È comprensibile che in un mondo come il nostro, inquinato dalla sofferenza, dal dolore, dal male e da potenziali calamità, una coppia decida di non portare alla luce altri infelici. In alcuni casi, si opta per l’adozione piuttosto che per la procreazione; in quel modo si allevano bambini già nati, spesso offrendo loro l’opportunità di un’esistenza migliore rispetto a quella che altrimenti avrebbero avuto.

Il nostro mondo è un luogo dove nel campo della maternità e paternità è più che plausibile imbattersi in ogni sorta di persona e nelle più disparate situazioni.

Quale che sia la nostra personale esperienza al riguardo, possiamo essere certi dell’amore che Dio prova per noi, e del fatto che egli desidera assicurarci solo il meglio. Allo steso tempo, ricordiamoci di essere sensibili verso chi, per qualsiasi ragione, non ha figli.

`Gesù non ha mai avuto figli naturali; cosa ci insegna questo dato di fatto?`