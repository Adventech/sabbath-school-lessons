---
title:  Lottare per il tuo figlio prodigo
date:  23/05/2019
---

`Leggere Proverbi 22:6. Come interpreti questo passo? Siamo in presenza di una garanzia, di una promessa o di una probabilità?`

Talvolta, da genitore, fai tutto quello che dovresti per i tuoi figli - dedichi loro del tempo insegnando le cose giuste, vivi coerentemente in base alla tua conoscenza di Dio, frequenti con regolarità la chiesa, dai il tuo contributo alla missione - per poi dover prendere atto dell’abbandonano da parte loro di quella fede nella quale li hai allevati. Il dolore è straziante e non smetti mai di preoccuparti per la loro salvezza. La causa non è necessariamente un errore da parte del genitore. I figli hanno la loro testa e in ultima analisi risponderanno a Dio delle loro azioni. Per qualcuno, le parole «quando sarà vecchio non se ne allontanerà» rappresentano una promessa, la garanzia che chi avrà assolto al meglio il ruolo di genitore vedrà i propri figli salvati. Ma spesso il libro dei Proverbi afferma dei principi e non sempre promesse incondizionate. Quello che possiamo trarre da questo testo è la certezza che gli insegnamenti appresi durante l’infanzia resteranno per tutta la vita. Ciascun figlio raggiunge un’età nella quale si trova a un bivio: accettare e fare propria l’eredità dei genitori, oppure rifiutarla. Quei padri e quelle madri che hanno offerto un’educazione sacra hanno la certezza che i loro insegnamenti accompagneranno per sempre i figli e che se anche dovessero allontanarsi dal cammino con Dio, i semi piantati nei loro cuori continueranno a essere un richiamo per farli tornare a casa. Essere bravi genitore è una nostra scelta; il futuro dei nostri figli è invece una loro responsabilità.

Cosa dovrebbe fare un genitore quando il figlio si perde? Cercare di ricondurlo al Signore affidandosi alla preghiera convinta. Se c’è qualcuno che può comprendere la vostra pena, quello è Dio, i cui figli hanno voltato le spalle proprio a lui, il genitore perfetto. Potete sostenere i figli allontanati con l’amore e la preghiera ed essere pronti a stare al loro fianco quando lotteranno con Dio.

Non vergognatevi di richiedere aiuto e preghiere, non condannatevi e non concentratevi sul figlio che si è allontanato al punto da trascurare il resto della famiglia. Gestire una situazione di questo tipo può dividere il focolare; allora, costruite un fronte unico con il vostro coniuge e stabilite dei limiti chiari per i vostri figli. Ricordatevi che Dio li ama più di voi stessi, siate fiduciosi in un futuro più luminoso e accettate il fatto che essi siano una sorta di work in progress da parte del Signore.

`Nelle situazioni di cui sopra è normale incolparsi. Ma anche se hai commesso degli errori, perché è meglio concentrarsi sul futuro e sulle promesse divine? Filippesi 3:13.`