---
title:  Sottomissione
date:  15/05/2019
---

`Qual è il consiglio di Paolo riguardo all’umiltà e al servizio nelle relazioni? Efesini 5:21. In che modo, secondo te, questo tipo di atteggiamento contribuisce all’unità nella chiesa, e perché è così importante anche in famiglia? Efesini 5:22-6:9.`

Il verbo «sottomettere» (Ef 5:21) significa porsi umilmente nei confronti di un’altra persona sulla base di una scelta volontaria. Questo principio unico ha avuto inizio con Cristo (Mt 20:26-28; Gv 13:4-5; Fl 2:5-8) e caratterizza tutti coloro che sono pieni del suo Spirito (Ef 5:18). La «riverenza a Cristo» è ciò che motiva le persone a sottomettersi in questo modo (v. 21). Il donarsi reciproco all’altro è stato, ed è ancora, un insegnamento cristiano rivoluzionario nell’ambito delle relazioni sociali, che dà vita alla realtà spirituale secondo cui siamo tutti uno in Cristo, senza eccezioni.

Il terreno di verifica della sottomissione cristiana è la famiglia. Se il principio si dimostra efficace in quel contesto, farà una sostanziale differenza anche nella chiesa. Paolo si sposta subito dalla presentazione teorica del principio all’applicazione pratica nelle famiglie. In Efesini 5:22-6:9 si parla di tre coppie di relazioni, le più comuni nella società ma allo stesso tempo le più impari. L’intenzione non è dare ulteriore forza a un ordine sociale già esistente, ma dimostrare come la cultura della fede di Cristo agisca laddove vi sia una sottomissione assoluta e volontaria da parte del credente nei confronti dell’altro credente, e viceversa.

`Perché credi che Paolo si rivolga costantemente prima alle persone considerate socialmente più deboli, ovvero mogli, figli e schiavi? Scrivi la frase di qualificazione allegata alla sottomissione di ciascuno di questi.`

`Efesini 5:22`

`Efesini 6:1`

`Efesini 6:5`

Quelli accreditati di maggior potere sociale - mariti, genitori, padroni - vengono sempre dopo. Ciascuno riceve una direttiva piuttosto insolita per quella cultura; disposizioni che devono avere stupito i credenti dell’epoca. Quelle direttive hanno spianato il terreno intorno alla croce e aperto la strada alla vera unità che deve essere sperimentata nelle relazioni.