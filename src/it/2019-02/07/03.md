---
title:  Diventare uno mediante il suo amore
date:  13/05/2019
---

`«E quanto a voi, il Signore vi faccia crescere e abbondare in amore gli uni verso gli altri e verso tutti, come anche noi abbondiamo verso di voi» (1 Te 3:12).`

`Gesù prega il Padre affinché i suoi fedeli siano «uno come noi siamo uno» (Gv 17:22). Cerca di interpretare le parole di Gesù, concentrandoti in particolare sul ruolo dell’amore, indispensabile se si vuole centrare l’obiettivo di questa unità.`

In questa preghiera, Gesù pensa all’unità tra i suoi seguaci. Per ottenerla è fondamentale sperimentare l’amore cosiddetto agape. «Agape» è una parola biblica che connota l’amore di Dio e viene utilizzata in questa preghiera come in tante altre circostanze nel Nuovo Testamento. Un simile amore fa parte della natura stessa di Dio (1 Gv 4:8) e identifica i fedeli di Cristo (Gv 13:35). L’amore di Dio non è naturale per il cuore corrotto dell’uomo, ma penetra nella vita di una persona nel momento in cui Gesù dimora attraverso il suo spirito (Ro 5:5; 8:9,11).

«Questo è il mio comandamento: che vi amiate gli uni gli altri, come io ho amato voi» (Gv 15:12). Il discepolo Giovanni, autore di queste parole, un tempo non era affatto amabile, anzi, era superbo, assetato di potere, critico e dal temperamento focoso (Mr 3:17; Lu 9:54-55). Solo più avanti si ricordò di come Gesù avesse continuato ad amarlo nonostante queste sue caratteristiche. L’amore di Gesù trasformò gradualmente Giovanni, permettendogli di amare a sua volta il prossimo nell’unità cristiana. «Noi amiamo perché egli ci ha amato per primo» (1 Gv 4:19), scrisse, e continua, «se Dio ci ha amato in questo modo, anche noi ci dobbiamo amare gli uni gli altri» (v. 11).

`Leggere 1 Corinzi 13:4-8. Prova a sostituire la parola «amore» con il tuo nome. È un adattamento realistico? Chiedi a Gesù di portare nella tua vita, attraverso lo Spirito, queste qualità dell’amore.`