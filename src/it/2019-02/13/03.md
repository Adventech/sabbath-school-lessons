---
title:  La famiglia si ricongiunge
date:  24/06/2019
---

L’introduzione in Israele del culto di Baal da parte di Izebel, moglie del re Acab, originaria di Sidone, accelerò la deriva morale della nazione. Gli insegnamenti di Dio che elevavano il matrimonio, la famiglia e la sessualità vennero oscurati da pratiche come l’incesto, la prostituzione e altre perversioni di natura sessuale. Elia, il cui vero nome era «Geova è il mio Dio», si inserisce in quest’arena di conflitto rimproverando Baal.

`Quale esperienza di Elia lo associa al ribaltamento delle credenze pagane e alla nascita di una nuova vita per le famiglie? 1 Re 16:29-17:24; cfr. Lu 4:25-26.`

Dopo avere annunciato la maledizione della siccità, Elia era un uomo segnato. Dio gli garantisce protezione in un luogo improbabile, presso l’abitazione di una vedova a Sarepta di Sidone, nei pressi della città natale di Izebel. Il profeta saluta la vedova sottoponendola a un macabro test: le chiede infatti di portargli gli ultimi avanzi di farina e olio per nutrirlo e le dice di confidare in Dio per il futuro. La fede di quella donna è divenuta leggendaria, al punto che Gesù stesso la citerà (Lu 4:26). Quando si accorgerà che il suo olio e la farina dureranno per molti giorni, la vedova conosce meglio Geova. Poi accade un evento tragico: il suo unico figlio si ammala e muore. Nell’esprimere a Elia la sua pena, la donna riflette il clima religioso che la circonda, le credenze distorte che stavano dilaniando Israele, secondo le quali il peccato commesso dalla persona poteva richiedere il sacrificio del figlio (1 Re 17:18; cfr. Gr 19:5; Mi 6:7).

`Quale effetto ebbe sull’esperienza spirituale della donna fenicia il ricongiungimento con il figlio? 1 Re 17:24. Cosa si può capire dalle sue osservazioni?`

La risposta di quella vedova rivela l’effetto del messaggio di Elia. La fede in Dio e nella sua Parola nasce nel suo cuore nel momento in cui, grazie alla sua potenza, la vita viene restituita e la famiglia si ricongiunge. Oggi, tante persone possono concordare con le dottrine predicate, ma risultano poi tiepide nella loro esperienza spirituale. Tuttavia, quando le verità della parola di Dio vengono sperimentate personalmente e in famiglia le relazioni vengono ripristinate e rivitalizzate, la convinzione si farà strada in un cuore sempre più permeabile.

`Ci sono ricongiungimenti familiari che ancora stai attendendo? A quali promesse divine ti aggrappi per continuare a sperarci?`