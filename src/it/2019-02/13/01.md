---
title:  Convertire i cuori nei tempi finali
date:  22/06/2019
---

### Letture
Malachia 4:5-6; Matteo 3:2; 11:14-15; 17:10; 1 Re 16:29-17:4; 18:20-45

> <p></p>
> «Ecco, io vi mando il profeta Elia, prima che venga il giorno del SIGNORE, giorno grande e terribile. Egli volgerà il cuore dei padri verso i figli, e il cuore dei figli verso i padri, perché io non debba venire a colpire il paese di sterminio», Malachia 4:5-6.

La vita è fatta di stagioni, che a volte vengono vissute positivamente, altre meno. Ci sono fasi in cui la famiglia è compatta e solida, e altre nelle quali essa è fragile e sparpagliata. A prescindere dalla fase o stagione che sta attraversando attualmente la tua famiglia, puoi e devi vivere alla luce delle promesse divine, aggrappandoti a esse con tutta la forza perché, in definitiva, rappresentano la tua unica speranza. La parola di Dio trasuda di promesse che puoi rivendicare per te stesso, i tuoi cari, la tua famiglia e la tua comunità, indipendentemente dal tipo di fase che stai vivendo. In questa settimana conclusiva del trimestre, esamineremo alcuni episodi, promesse ed esperienze bibliche provenienti dai più disparati contesti. Cerca di trarne degli insegnamenti utili per la tua vita attuale. Perché, chiunque tu sia, ovunque ti trovi e a prescindere dalla stagione della tua esistenza, di certo anche tu combatti, vivi paure e preoccupazioni. Fortunatamente, adoriamo un Dio che non solo conosce bene le prove che dobbiamo affrontare ma, soprattutto, possiamo starne certi, avrà il netto sopravvento su di esse.