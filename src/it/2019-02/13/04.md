---
title:  Volgere il cuore all’altare
date:  25/06/2018
---

`Leggere 1 Re 18:20-45. Di cosa parla sostanzialmente questo episodio? Nonostante un contesto completamente diverso, in che modo i principi che emergono si possono applicare alla vita di famiglia?`

Elia, sul monte Carmelo, auspicava un patto di rinnovamento da parte della sua nazione, un ritorno alla fede dei padri che avrebbe significato la guarigione per le loro vite, le famiglie e la terra.

L’ora del sacrificio serale. Dopo che i sacerdoti pagani avevano fallito il loro tentativo di sacrificio, fu il turno di Elia; il momento era intenzionale, perché quell’ora del giorno attirò l’attenzione al piano redentivo di Dio rivelato nel sacrificio del santuario (cfr. Es 29:41). L’invito «Avvicinatevi a me» (1 R 18:30) ci ricorda il Salvatore che accoglie i peccatori (Mt 11:28). I genitori disperati per l’atteggiamento ribelle del figlio hanno la certezza che Dio lo ama così come ha amato gli Israeliti. Il Signore agisce senza sosta per riportare a sé i ribelli.

La concentrazione di Elia sull’altare di Geova trova un equivalente nel nostro tempo, quando Gesù e la sua grazia salvifica penetrano nelle famiglie. Il culto di adorazione familiare è un’opportunità per potergli parlare in preghiera, per dialogare gli uni con gli altri di lui, per ricevere nuovamente il suo dono gratuito della salvezza e per dare ai nostri cuori il tempo necessario per riflettere sui suoi insegnamenti.

La risposta richiesta da Elia avrebbe rappresentato il segnale che Dio aveva ricondotto a sé i suoi. «Rispondimi, Signore, rispondimi, affinché questo popolo riconosca che tu, Signore, sei Dio e che tu sei colui che converte il loro cuore!» (1 R 18:37). Noi non possiamo volgere i nostri cuori al Signore, ma solo rispondere alla sua grazia e a ciò che gratuitamente ci dona.

Il fuoco divoratore scese dal cielo, non sui colpevoli ma sul sacrificio, tipo quello di Gesù, il quale è stato fatto «diventare peccato per noi, affinché noi diventassimo giustizia di Dio in lui» (2 Co 5:21). La confessione e la lode proruppero dalle labbra del popolo. I falsi sacerdoti, non avendo risposto all’appello di Dio, furono giustiziati. Dopo di che cadde la pioggia rinfrescante che significò la fine della maledizione sulla terra.

`In quali condizioni si trova oggi la tua casa «altare»? In che modi specifici puoi «ricostruire quell’altare» nella tua famiglia, sempre ammesso che ci sia necessità di ricostruirlo?`