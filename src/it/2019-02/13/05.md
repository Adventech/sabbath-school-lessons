---
title:  Voltare i cuori verso il Giordano
date:  26/06/2019
---

Oltre alla predizione di Gabriele (Lu 1:17) e alla conferma da parte di Gesù di ciò che aveva annunciato Elia (Mt 11:14; 17:12-13), gli autori del vangelo affermano che era Giovanni il battista quel «messaggero» a dover preparare la strada al Signore (Mt 11:10; Mr 1:2; Lu 7:27; cfr. Ml 3:1).

`Individuare i principali aspetti del messaggio di Giovanni.`

`In che modo era proclamato l’invito a riconvertirsi? Matteo 3:2,8; 14:4; Mr 1:4; Lu 3:3,8-9,11,13-14.`

Come un agricoltore che ara il suolo duro perché possa ricevere il seme, Giovanni denunciò il peccato ed esortò i peccatori a ravvedersi. La natura dell’uomo è tale che, in mancanza di un’auto-disamina, della consapevolezza di quale sia la propria vera condizione, egli non avverte la necessità di migliorare. Il messaggio di Giovanni il battista indirizzava le persone alla santità dei requisiti richiesti da Dio e al bisogno di ottenere la sua perfetta giustizia. Il ravvedimento genuino è sempre contraddistinto dall’umiltà e da uno sguardo rivolto verso Dio, perché egli ci aiuti a cambiare il nostro comportamento. Smascherando l’ipocrisia vuota e autoreferenziale di quanti reclamavano Abraamo come loro padre, Giovanni il battista tentò di schiudere il significato più profondo della fede dei loro avi.

`In che senso il messaggio di Giovanni il battista preparò la strada a Gesù? Giovanni 1:35-37; 3:27-30.`

A Giovanni era stato mostrato che Gesù era l’Agnello di Dio. Quando lo presentò secondo quest’immagine (Gv 1:29,36), riportò letteralmente le persone al Signore. Andrea e un altro dei discepoli di Giovanni, suo omonimo, l’autore del vangelo che narra gli eventi di quella giornata, lasciarono il battista e divennero discepoli di Gesù. Il messaggio di Elia non rimanda solo alla necessità del ravvedimento, ma identifica anche colui che ci salva dal peccato, genera passione intorno alla sua persona e introduce gli altri a sé.

`Se Giovanni il battista ti venisse a trovare cosa ti direbbe?`