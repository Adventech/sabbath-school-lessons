---
title:  Volgere i cuori negli ultimi giorni
date:  27/06/2018
---

Per certi versi, noi avventisti riteniamo di avere assunto oggi il ruolo che fu di Giovanni il battista. Il messaggero della riforma e del ravvedimento cercò di preparare la strada alla prima venuta di Gesù; noi, intesi come movimento, riteniamo di dovere fare la stessa cosa in vista del suo ritorno.

`Leggere Luca 1:17. In che modo queste parole catturano l’essenza del nostro messaggio?`

Il Padre celeste ha fatto in modo di orientare nuovamente a sé i cuori dei suoi figli e, per mezzo della croce di Cristo, di volgerli gli uni verso gli altri. Il messaggio di Elia implora le famiglie affinché credano a questa incredibile buona notizia (2 Co 5:18-21; cfr. Ef 2:11-18), perché diventino persone ricolme di grazia mentre lo Spirito di Gesù raccoglierà nei loro cuori una mietitura ricca d’amore.

Il mondo ha disperatamente bisogno di una dimostrazione di altruistica premura, di impegno duraturo e incrollabile devozione nei confronti di Dio. È per merito della sua grazia se famiglie cristiane possono offrire una tale dimostrazione. Ricordiamo però che il messaggio destinato al mondo vale anche per noi stessi. Fino a quando non applicheremo concretamente i principi del vangelo, dell’unità, dell’amore, della disponibilità al sacrificio, in particolare nelle nostre famiglie, la condivisione di questo messaggio con il prossimo sarà priva di efficacia. I sermoni espressivi, i ragionamenti logici e le presentazioni bibliche non sono sufficienti: il mondo ha bisogno di vedere chiaramente manifestati nei fatti, soprattutto a livello di nucleo familiare, quel pentimento, quel cuore convertito, quell’amore e quell’impegno che predichiamo a parole. Se Giovanni il battista ebbe la forza di trasformare delle vite e rendere efficace la sua predicazione, anche noi possiamo ottenere gli stessi risultati con l’intervento della grazia divina, ma solo se saremo disposti a collaborare. 

Grazie a Gesù, noi facciamo parte della famiglia celeste (Ef 3:15), quindi, comunque sia il nostro nucleo composto da una, due o più persone, siamo chiamati a essere testimoni del Dio che professiamo di servire; nulla renderà più efficace la nostra testimonianza se non la dimostrazione concreta di dove una famiglia possa arrivare attraverso la potenza del vangelo.

`Cosa puoi fare per dimostrare alle persone che ti sono più vicine l’amore e l’interesse che nutri per esse?`