---
title:  La profezia dei cuori «orientati»
date:  23/06/2019
---

`Confronta la predizione della venuta di Elia con i riferimenti del Nuovo Testamento a questo evento. Malachia 4:5-6; Matteo 11:14-15; 17:10; Mr 6:15; Lu 1:17.`

Ai tempi di Malachia, l’appello di Dio alla nazione, «“Tornate a me e io tornerò a voi”, dice il Signore degli eserciti», ottenne una risposta arrogante: «Ma voi dite: “In che modo dobbiamo tornare?”» (Ml 3:7). Il profeta frustrato annuncia che verrà offerta un’ulteriore opportunità di risveglio. Richiamando la conversione dei cuori di Elia (1 Re 18:37), Malachia ne annuncia il ritorno, con l’obiettivo di volgere «il cuore dei padri verso i figli, e il cuore dei figli verso i padri» (4:6).

Nasce così una tradizione ebraica secondo cui Elia sarebbe personalmente apparso quale messaggero del Messia (cfr. Mt 17:10; Mr 6:15). Tuttavia, nel Nuovo Testamento si evince che l’adempimento di quella profezia è Giovanni il battista (Mt 11:14-15; Lu 1:17).

`Cosa pensi voglia dire l’espressione «volgere i cuori»?`

Ci sono diverse applicazioni possibili per questo testo: esso fa riferimento alla riconciliazione del popolo di Israele con il Signore. Dio in quanto Padre (Is 63:16), ha ritirato la sua ira contro i suoi figli (Mi 7:18-19) e li invita a ritornare a lui (Is 44:22; Ml 3:7). Si riferisce al ricongiungimento delle ultime generazioni con i loro fedeli antenati attraverso un patto di rinnovamento. La chiamata profetica rivolta al popolo di Dio, affinché segua la fede dei patriarchi, riecheggia ripetutamente nell’Antico Testamento. Se la terra continua a essere una dimora benedetta, tale chiamata è direttamente collegata al rispetto del patto (De 4:29-31).

Si riferisce alla restaurazione e al rinnovamento delle relazioni familiari. I rapporti genitore-figlio sono un’espressione concreta del patto di fedeltà con Dio. Anche in questo caso, infatti, l’adempimento delle responsabilità verso genitori e figli si intreccia con le continue benedizioni di Dio e l’eredità della terra (Pr 2:21).

`Qual è il legame tra una relazione ripristinata con Dio e una all’interno del nucleo familiare? Per quale motivo l’una deve precedere l’altra?`