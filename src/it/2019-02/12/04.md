---
title:  La pace che vince
date:  18/06/2019
---

`Qual è il consiglio del Nuovo Testamento in caso di matrimoni divisi dalla religione? 1 Corinzi 7:12-15; 1 Pietro 3:1-2.`

In 1 Corinzi, Paolo risponde alle preoccupazioni dei convertiti, i quali ritengono che l’unione con un coniuge non credente sia offensiva agli occhi di Dio e contamini essi stessi e i loro figli. Non è così, spiega l’apostolo. La condizione sacra del matrimonio e della sua intimità deve proseguire anche dopo la conversione di uno dei coniugi. La presenza di un partner cristiano «santifica» l’altro e i figli della coppia. Il verbo «santificare» deve essere inteso nel senso dell’opportunità, per lo sposo non credente, di accedere alle benedizioni della grazia in virtù dell’unione con il coniuge cristiano. 

Pur essendo una decisione straziante, il coniuge non credente può decidere di abbandonare il vincolo matrimoniale. Pur in presenza di gravi conseguenze, la misericordiosa parola del nostro Signore - che sostiene sempre, non dimentichiamolo, la libertà di scelta dell’uomo - dice «lasciatelo andare». In questi casi il credente non è obbligato a rimanere con chi vuole andarsene (1 Co 7:15).

L’evidente preferenza espressa dalla parola di Dio è che, nonostante i pericoli di una casa spiritualmente divisa, si possa trovare un modo affinché la pace di Cristo regni. La speranza è quella di tenere in piedi il matrimonio, per affermare il trionfo del vangelo anche nelle avversità e favorire la consolazione del coniuge con il quale il cristiano ha formato una sola carne, anche se l’altro non crede.

`Quali potrebbero essere i limiti alla responsabilità di un coniuge nei confronti del partner non credente?`

Amore e rispetto, fedeltà incrollabile, umile servizio e testimonianza vincente: ecco gli atteggiamenti del credente, che creeranno le condizioni ideali per la conversione dell’altro coniuge. La sottomissione nell’ambito del matrimonio cristiano nasce dalla riverenza per Cristo (Ef 5:21). Quando un coniuge si confronta con la sottomissione cristiana nei confronti del partner non credente, la precedenza spetta sempre a Cristo. La fedeltà alle disposizioni che Dio ci ha lasciato non richiede a un coniuge di sopportare l’abuso da parte di un partner violento.

`Conosci qualcuno nella tua comunità in difficoltà nei confronti del coniuge non credente? In che modo potresti essergli davvero di aiuto?`