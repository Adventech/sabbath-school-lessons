---
title:  La vita familiare richiede condivisione
date:  19/06/2018
---

`Cerca di individuare, nei versetti indicati di seguito, i verbi «seguire» e «imitare». Cosa ci suggeriscono in relazione al processo di conversione e crescita cristiana? Cosa, rispetto al rapporto tra esempio e testimonianza? 1 Corinzi 4:16; Efesini 5:1; 1 Tessalonicesi 1:6; Ebrei 6:12; 13:7; 3 Giovanni 11.`

L’enfasi posta dal Nuovo Testamento sul termine «imitazione» riconosce l’importante ruolo dell’esempio nel processo di apprendimento. Le persone tendono a diventare come chi o cosa osservano. Questo principio si applica alle relazioni in generale e alla famiglia in particolare, dove l’imitazione è normale. In quel contesto, i figli imitano genitori e fratelli, mentre i coniugi spesso si imitano a vicenda. Questo concetto offre un indizio importante per le coppie e le famiglie che vogliono trasferire la testimonianza cristiana ad altre coppie e ad altri nuclei familiari.

Diventiamo testimoni dalle nostre case nel momento in cui offriamo agli altri delle opportunità di osservarci e di condividere in qualche modo la nostra esperienza familiare. Molti, semplicemente, non hanno buoni esempi di matrimonio o relazioni familiari da imitare. Nelle nostre famiglie potranno rendersi conto che lo Spirito di Cristo fa la differenza. «L’influsso sociale», scrive Ellen G. White, «è una forza meravigliosa: possiamo usarlo, se vogliamo, per aiutare coloro che ci circondano» - MH, p. 354 [191].

Quando coppie sposate ne invitano altre a pranzo o a cena, per stare in compagnia o studiare la parola di Dio, o per condividere insieme un programma di crescita coniugale, l’ospite osserva un modello. La manifestazione di reciprocità, comunicazione, risoluzione del conflitto e appianamento delle differenze attesterà l’esistenza di una vita familiare in Cristo.

`Tuttavia, in un simile contesto, a cosa dovremo prestare estrema attenzione? Geremia 17:9; Giovanni 2:25; Romani 3:23.`

Ogni esempio umano è imperfetto. La testimonianza della casa cristiana non consiste nell’offrire un modello di perfezione assoluta. La nozione di imitazione del Nuovo Testamento equivale a un appello rivolto agli individui, secondo cui è bene seguire i credenti che a loro volta seguono Cristo. I primi accoglieranno la fede cristiana quando la vedranno dimostrata praticamente nella vita di altre persone, fallibili come loro.

`Cosa potresti fare per rendere la tua casa un modello migliore di testimonianza cristiana?`