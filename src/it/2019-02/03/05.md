---
title:  Preparazione alla fase della terza età
date:  17/04/2018
---

«I giorni dei nostri anni arrivano a settant’anni; o, per i più forti, a ottant’anni; e quel che ne fa l’orgoglio, non è che travaglio e vanità; perché passa presto, e noi ce ne voliam via» (Sl 90:10). Queste parole di Mosè ci ricordano l’inesorabile avanzare del tempo. Mentre gli anni passano e si susseguono, iniziamo ad avvertire e a notare i cambiamenti nel nostro corpo. I capelli si ingrigiscono, l’andatura rallenta, dolori e malesseri diventano nostri compagni quotidiani. Se siamo sposati e con figli, forse saremo anche nonni. Le stagioni precedenti della nostra vita ci avranno preparato a vivere l’ultima.

`Leggere il Salmo 71. Che cosa ci insegna?`

Il Salmo 71 è scritto da una persona anziana che ha affrontato le difficoltà e le sfide tipiche di un’esistenza, ma che è felice perché ha riposto in Dio la propria fiducia. Il modo migliore per invecchiare è confidare in lui quando ancora si è giovani. In termini generali, l’autore di questo Salmo condivide tre importanti insegnamenti appresi lungo il cammino della sua vita.

1. Ha approfondito una conoscenza personale e profonda di Dio, suo rifugio sicuro e Salvatore (Sl 71:1,2,7); sin dalla sua gioventù (v. 17) Dio è rocca e fortezza (v. 3), sua speranza e fiducia (v. 5). L’autore parla dei suoi grandi prodigi e meraviglie (vv. 16,17), della sua forza e onnipotenza (v. 18), di tutte le grandi cose fatte. Alla fine esclama, «o Dio, chi è simile a te?» (v. 19). Quei dialoghi quotidiani con il Signore, mentre studiamo la sua Parola e ci fermiamo a riflettere su tutto quanto ha fatto per noi, renderanno più profonda la nostra esperienza con lui.

2. Ha sviluppato buone abitudini. Alimentazione sana, esercizio, acqua pura, luce solare, riposo, ecc., ci aiuteranno ad apprezzare meglio e più a lungo la vita. Da notare in particolare come il salmista faccia riferimento all’idea di rifugio (v. 3), lode (v. 6) e speranza (v. 14).

3. Accrescere la passione per la missione di Dio. L’autore di questo Salmo non attende la vecchiaia per poter finalmente oziare, perché anche in quella fase vuole continuare a rendere lode al Signore e a parlare agli altri di lui (vv. 15-18).

`Per chi ne è testimone, quali sono i benefici derivanti dall’invecchiare? Quali cose che da giovane ignoravi hai imparato e vorresti condividere?`