---
title:  La preparazione al matrimonio
date:  15/04/2019
---

Uno dei cambiamenti più sostanziali che riguardano l’individuo è il matrimonio.

Certo, non tutti si sposano; lo stesso Gesù, nostro supremo modello, non lo ha mai fatto, così come vari altri personaggi biblici.

Non di meno, sono tante le persone che invece vivono questa esperienza ed è il motivo per cui la Bibbia affronta il tema; siamo certamente davanti a uno dei principali fattori di cambiamento in un’esistenza.

Il primo accordo sociale citato nella Scrittura è proprio il matrimonio. 

Dio lo considera talmente importante che le medesime parole che rivolge ad Adamo ed Eva a tal riguardo compaiono in tre altre circostanze: «Perciò l’uomo lascerà suo padre e sua madre e si unirà a sua moglie, e saranno una stessa carne» (Ge 2:24; cfr Mt 19:5, Mr 10:7 ed Ef 5:31). 

Questi passi dicono che una volta sposata, la relazione più importante della vita per la persona sarà quella con il proprio coniuge, prima ancora che con i genitori. Tra i motivi dell’assoluto rilievo che Dio attribuisce a questa istituzione, c’è il fatto che esso rappresenta la relazione esistente tra il Figlio, Gesù e la chiesa, sua sposa (Ef 5:32).

Prima di costruire una casa occorre fermarsi a considerare i costi (Lu 14:28-30); allora, quanto tempo dovremo dedicare alla riflessione prima di edificare una famiglia? Per fare una casa ci vogliono mattoni e malta, legno e ferro, fili e vetro. Ma un focolare è costruito con cose che non sono necessariamente materiali.

`Quali sono quei tratti importanti in tutti gli aspetti della vita, ma soprattutto per chi si sta preparando al matrimonio? 1 Corinzi 13:4-8; Galati 5:22-23.`

La preparazione al matrimonio deve iniziare su un piano personale e individuale. Quindi, occorre procedere a una valutazione attenta di quello che sarà il nostro futuro coniuge per capire se con lui/lei ci potremo completare positivamente. Si tratta di una persona abituata a lavorare con impegno (Pr 24:30-34)? Ha un brutto carattere (22:24)? Condividiamo convinzioni comuni (2 Co 6:14-15)? Cosa pensano i miei familiari e amici del futuro partner (Pr 11:14)? Sto basando la mia scelta sulla fede o sui soli sentimenti (3:5,6)? Le risposte a questi interrogativi possono significare un futuro felice o lastricato di dispiaceri.

`Pensa ad alcuni matrimoni felici. Quali principi che li hanno caratterizzati possono essere applicati anche alle altre relazioni interpersonali?`