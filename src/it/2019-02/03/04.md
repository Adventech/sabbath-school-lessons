---
title:  Preparazione al ruolo di genitore
date:  16/04/2019
---

Pochi altri avvenimenti possono cambiare la nostra vita come la nascita di un figlio, perché da quel momento nulla sarà più come prima. «Come frecce nelle mani di un prode, così sono i figli della giovinezza. Beati coloro che ne hanno piena la faretra! Non saranno confusi quando discuteranno con i loro nemici alla porta» (Sl 127:4-5).

Quando arriva un figlio, non esiste un manuale di istruzioni che spieghi ai genitori quello che dovranno fare per prendersene cura nel migliore dei modi e risolvere i problemi che si presenteranno. Persino padri e madri esperte talvolta si scoprono sconcertati davanti al modo di agire, alle parole o agli atteggiamenti dei propri figli.

Se la preparazione al matrimonio è importante, lo è anche quella di chi spera di diventare genitore e di assumersi questa straordinaria responsabilità.

`I versetti a seguire raccontano storie uniche, ma contengono principi utili alla preparazione dei genitori. Quali? 1 Samuele 1:27; Giudici 13:7; Luca 1:6, 13-17, 39-55, 76-79.`

Questi genitori ebbero responsabilità e opportunità eccezionali. Tre di loro sarebbero stati padri e madri di profeti e capi di Israele, uno dei loro figli sarebbe diventato il precursore del Messia promesso e uno, addirittura, Cristo.

Anche se i nostri figli non sono destinati a rivestire il ruolo di profeti, come genitori dobbiamo comunque prepararci ai cambiamenti radicali che si manifesteranno nelle loro esistenze. «I genitori non devono dimenticare che i loro figli dovranno affrontare queste tentazioni e occorre che essi li preparino a superarle prima ancora di nascere. Prima della nascita, se la madre segue il suo istinto, se è egoista, impaziente ed esigente, questi tratti del carattere si ritroveranno nella sua piccola creatura. È in questo modo che molti bambini hanno ereditato alla nascita delle tendenze al male quasi insuperabili» - ED, p. 256 [186].

`Sia che si tratti della cura dei nostri figli o di responsabilità nei confronti di altri individui, cosa possiamo fare per assolvere nel miglior modo possibile questi compiti?`