---
title:  Impreparati
date:  14/04/2018
---

Una cosa è certa: la parola di Dio non sorvola sulle realtà della vita umana. 

Al contrario, le espone in tutta la loro asprezza e, talvolta, sottolineandone la sofferenza e la disperazione. In effetti, con l’eccezione delle prime pagine e delle ultime, la Bibbia dipinge un quadro spiacevole del genere umano. Paolo non esagera quando scrive: «Tutti hanno peccato e sono privi della gloria di Dio» (Ro 3:23).

`Leggere 1 Corinzi 10:1-13. Quali avvertimenti, ma anche quali promesse sono contenute in questi versetti?`

Per certi versi, molte delle nostre azioni sono semplicemente reazioni al cambiamento che siamo costantemente chiamati ad affrontare; la sfida per il cristiano è quella di attraversarlo per mezzo della fede, confidando in Dio e rivelando quella fede mediante l’ubbidienza, nonostante la tentazione di agire altrimenti.

«Il più grande bisogno del mondo è il bisogno di uomini che non si possono né comprare né vendere; uomini che sono leali e onesti fino nell’intimo del loro animo; uomini che non hanno paura di chiamare il peccato con il suo vero nome; uomini la cui coscienza è fedele al dovere come l’ago magnetico lo è al polo; uomini che stanno per la giustizia anche se dovessero crollare i cieli» - ED, p. 57 [37]. Queste parole erano vere per l’antico Israele come ai tempi di Ellen G. White, e continuano a esserlo tutt’oggi.

`Quali errori commisero le persone citate in questi passi davanti al cambiamento, e come possiamo imparare dai loro errori?`

`Atti  5:1-10`

`Genesi 16:1-2,5-6`

`Matteo 20:20-22`

I cambiamenti sono ineluttabili e spesso accompagnati da tentazioni, sfide, talvolta da timori e paure. Per saper fronteggiare tutto ciò nel modo corretto è fondamentale indossare l’armatura spirituale richiesta. Si tratti di cambiamenti inattesi o di fasi tipiche della vita, occorre farsi trovare sempre pronti.