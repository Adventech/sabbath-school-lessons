---
title:  Preparazione per la morte
date:  18/04/2019
---

A meno di non essere in vita quando Cristo tornerà, il cambiamento più dirompente in assoluto che ognuno deve aspettarsi è sicuramente il passaggio dalla vita alla morte. Oltre al matrimonio e alla nascita di un figlio, quale altro evento ha un impatto sconvolgente per una famiglia come il decesso di un congiunto?

`Leggere 1 Corinzi 15:24-26. Cosa ci insegnano questi passi a proposito della morte?`

La morte, purtroppo, giunge spesso in maniera tragica e inaspettata. Quanti uomini, donne e bambini si svegliano come di consueto la mattina di una giornata, al termine della quale chiuderanno i loro occhi non per dormire ma perché defunti? E quanti quelli che prima della fine di quella stessa giornata avranno perso un familiare senza alcun preavviso? Non è possibile prepararsi per una morte inattesa, sia che ci riguardi di persona sia che coinvolga un nostro caro; la sola cosa che possiamo assicurarci è rimanere connessi per fede al Signore ed essere coperti dalla sua giustizia istante dopo istante (Ro 3:22). Ma se per ipotesi tu sapessi che ti restano solo pochi mesi da vivere, cosa faresti? Non possiamo sapere con esattezza quando la morte sopraggiungerà, ma di certo percepire che si sta avvicinando. Per questo è fondamentale preparare noi stessi e la nostra famiglia in vista dell’inevitabile.

`Leggere 1 Re 2:1-4; sono le ultime parole che Davide pronunciò a suo figlio Salomone. Che cosa ci insegnano?`

Di primo acchito, qualcuno potrebbe ribattere: Da che pulpito! Davide, che aveva ucciso Uria dopo aver messo incinta la moglie commettendo adulterio (cfr. 2 S 11), raccomanda al figlio di camminare nelle vie del Signore! D’altronde, forse è proprio a motivo di quella colpa e delle sue terribili conseguenze che le parole di Davide risultano così efficaci. Egli sta senza dubbio, a suo modo, cercando di ammonire il figlio ad astenersi dalla follia che gli ha causato tanta pena. Davide ha appreso sulla propria pelle, e nella maniera più cruda, alcuni duri insegnamenti riguardanti il prezzo del peccato e certamente sperava di risparmiare al figlio alcune sofferenze da lui stesso vissute.