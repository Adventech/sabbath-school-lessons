---
title:  Spiritualmente single
date:  25/04/2019
---

Una giovane di nome Natalie era sposata da sette anni quando, invitata da un’amica, prese parte a delle conferenze evangelistiche presso la Chiesa Cristiana Avventista del Settimo Giorno locale. Convinta da quello che aveva appreso, donò il suo cuore a Cristo, conobbe l’esperienza della nuova nascita e, nonostante le strenue obiezioni del marito, si unì a quella comunità di fede. Modificò inoltre il suo stile di vita, coerentemente ai principi della sua nuova convinzione. 

Com’è facile immaginare, incontrò tante resistenze e rifiuti, il più duro dei quali fu quello del marito che le contestò (ed è anche comprensibile): «non è quello che ho sottoscritto quando ci siamo sposati. Sei una persona nuova e io rivoglio quella di un tempo». Seppure sposata, è quella che potremmo definire una «spiritualmente single».

`Quali parole di incoraggiamento troviamo nei passi a seguire per chi si sente spiritualmente single? Isaia 54:5; Osea 2:19-20; Salmo 72:12.`

Esistono delle «Natalie» in tante comunità avventiste del mondo intero. Queste persone, uomini o donne, sono coniugate ma frequentano la chiesa da sole o al massimo insieme ai figli. Forse hanno sposato un partner di una fede diversa o magari, una volta unitesi alla chiesa non sono state seguite. Può anche presentarsi il caso di due coniugi entrambi avventisti, uno dei quali, a un certo punto, ha abbandonato o magari è addirittura diventato ostile nei confronti della chiesa. Stiamo parlando di uomini e donne che si recano in solitudine nella chiesa, prendono parte da soli alle agapi e seguono il servizio di adorazione e le attività sociali ed evangelistiche senza poterle condividere in famiglia. Si sentono tristi quando non possono contribuire economicamente al ministero della chiesa come vorrebbero perché il loro coniuge è contrario. Sono sposati, ma è come se da un punto di vista spirituale fossero vedovi o vedove. Probabilmente ciascuno di noi avrà incontrato casi di questo genere nella chiesa; ebbene, hanno bisogno del nostro aiuto e del nostro supporto.

`Cosa può fare la famiglia della chiesa per aiutare i membri che si sentono single da un punto di vista spirituale?`