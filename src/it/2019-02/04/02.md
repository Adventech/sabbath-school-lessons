---
title:  Compagnia
date:  21/04/2019
---

`Leggere Ecclesiaste 4:9-12. Qual è il concetto basilare che emerge da questo brano? Di quale principio generale della vita si parla?`

Sono davvero pochi quelli che possono farcela da sè. Anche le persone asociali, che amano stare sole, prima o poi non solo proveranno il desiderio di compagnia ma la ricercheranno, soprattutto in caso di necessità. La realtà è che siamo stati fatti per vivere in comunità. Devono ritenersi privilegiate tutte quelle persone che hanno familiari vicini pronti a offrire consolazione e sostegno, soprattutto nei momenti difficili.

La realtà, però, è che nella nostra stessa chiesa, nel luogo in cui lavoriamo e nella società in cui viviamo, ci sono individui che non sanno a chi rivolgersi, non solo per chiedere aiuto, ma anche semplicemente per conversare al termine di una giornata.

La sensazione di solitudine può manifestarsi in qualsiasi momento. «Il giorno più difficile per me», disse uno scapolo, «è la domenica. Nel corso della settimana sono circondato dai colleghi di lavoro, il sabato vedo persone in chiesa, ma la domenica mi sento davvero solo».

Cosa ci insegnano i seguenti passaggi, specialmente quando attraversiamo un periodo di solitudine? Giovanni 16:32-33; Filippesi 4:11-13.

Noi credenti in Cristo abbiamo l’opportunità di godere della realtà di Dio e della comunione con lui. E questo senso di vicinanza può darci conforto. Eppure, la prossimità di Dio con Adamo nell’Eden non gli impedì di affermare: «Non è bene che l’uomo sia solo; io gli farò un aiuto che sia adatto a lui» (Ge 2:18). Il Signore sapeva che Adamo, pur gratificato dalla comunione con lui in un ambiente incontaminato, aveva però bisogno della compagnia di un altro essere umano. Se era una sua necessità allora, tanto più risulta impellente per noi oggi.

Attenti però a non giungere a una conclusione falsata: siccome esistono un sacco di persone che ci circondano, un individuo non potrà mai sentirsi isolato. Tra gli individui più soli, alcuni vivono proprio nelle metropoli, dove hanno frequenti interazioni con gli altri. Essere circondato dai nostri simili non impedisce a qualcuno di sentirsi solo, alienato e disperatamente alla ricerca di compagnia.

`Non è sempre facile individuare una persona che si sente sola, alienata, respinta o semplicemente bisognosa di parlare con qualcuno. In che modo puoi provare a essere sensibile nei confronti di queste criticità?`