---
title:  Una vita da single
date:  22/04/2018
---

Una giovane donna esaltava i vantaggi della propria condizione di single. «Per due volte ho avuto l’opportunità di servire nel campo della missione e ho risposto senza alcuna esitazione». Una persona sposata, con famiglia, potrebbe aver bisogno di più tempo prima di prendere una decisione simile, che coinvolge anche il coniuge e i figli.

`Quali sono, secondo Paolo, alcune valide motivazioni per non sposarsi? 1 Corinzi 7:25-34.`

La maggioranza ritiene che il matrimonio rappresenti la volontà divina per ciascuno di essi. Non ha forse detto «non è bene che l’uomo sia solo?». Eppure, nella Bibbia troviamo tanti esempi di personaggi che non si sono sposati, compreso il protagonista per eccellenza: Gesù Cristo.

A Geremia fu detto di non sposarsi (Gr 16:1-3); si trattava di un’imposizione giustificata da una circostanza storica. Non sappiamo se quella restrizione sia poi stata rimossa, ma è evidente che Geremia sia stato un grande profeta mentre era single.

Lo stato coniugale di Ezechiele non sembrava avere grande rilevanza, anche se sua moglie morì all’improvviso. Non gli fu nemmeno concesso di piangerla perché doveva proseguire il ministero che il Signore gli aveva affidato (Ez 24:15-18). Anche il profeta Osea vide il proprio matrimonio andare a pezzi, eppure proseguì il mandato. La vicenda può sembrarci singolare, perché Dio gli ordinò di sposare una prostituta che sapeva lo avrebbe lasciato per altri uomini (Os 1-3). Con il senno di poi, comprendiamo che il Signore stava cercando di spiegare il suo amore unilaterale per Israele e per noi tutti, ma per Osea deve essere stata un’esperienza estremamente dura e dolorosa rappresentarne la dimostrazione pratica.

In tutti questi esempi, la questione non riguardava lo stato coniugale. Dio era interessato all’integrità della persona, alla sua ubbidienza e capacità di dire le cose che egli desiderava. Dobbiamo essere certi che la nostra vita non sia delimitata in base alla condizione coniugale. Oggi si alzano tante voci per dirci che senza una vita matrimoniale non possiamo considerarci completi. Paolo risponderebbe così: «Non conformatevi a questo mondo, ma siate trasformati mediante il rinnovamento della vostra mente, affinché conosciate per esperienza quale sia la volontà di Dio, la buona, gradita e perfetta volontà» (Ro 12:1-2).

`Da un punto di vista pratico, che servizio puoi rendere nei confronti dei single, appartenenti o meno alla chiesa?`