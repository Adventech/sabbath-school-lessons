---
title:  La solitudine
date:  20/04/2019
---

### Letture
Ecclesiaste 4:9-12; Filippesi 4:11-13; 1 Corinzi 7:25-34; Matteo 19:8; Genesi 37:34; Isaia 54:5

> <p></p>
> «Poi Dio il SIGNORE disse: “Non è bene che l'uomo sia solo; io gli farò un aiuto che sia adatto a lui”», Genesi 2:18.

Una vicenda singolare, seppure dolorosa, che alcuni anni fa ha fatto notizia. 

Una giovane donna era stata ritrovata senza vita nel proprio appartamento. In un contesto già di per sé drammatico, il peggio fu scoprire che quel decesso risaliva a dieci anni prima. La gente si pose dunque legittimamente la domanda: «Come può succedere che in una grande città come questa e con tutti i mezzi di comunicazione di cui disponiamo, una donna che non vive per la strada muoia senza che nessuno lo sappia per così tanto tempo?».

Si tratta di una storia estrema, ma è l’esempio di una triste realtà: molte persone soffrono di solitudine. Nel 2016, il quotidiano New York Times pubblicò un articolo dal titolo «I ricercatori fronteggiano un’epidemia di solitudine». 

Il problema è reale.

L’essere umano, fin dal principio, non è stato creato per vivere da solo. Dall’Eden in poi, in un modo o nell’altro, abbiamo sempre vissuto in comunione con i nostri simili. Certo, è comparso il peccato e da quel momento niente è stato più come prima. Questa settimana analizzeremo il tema della compagnia e della solitudine nelle varie fasi della vita, probabilmente comune a ciascuno di noi. Se non ti riguarda, puoi ritenerti fortunato.