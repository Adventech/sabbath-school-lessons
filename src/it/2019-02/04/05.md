---
title:  Morte e solitudine
date:  24/04/2018
---

Qualcuno una volta si è posto questa domanda: che differenza passa tra gli esseri umani e le galline di fronte alla morte? La risposta è che, diversamente dalle galline, noi umani ne siamo consapevoli. Ed è proprio la conoscenza di questa sorte ineluttabile che condiziona fortemente il nostro modo di vivere. Sappiamo anche che tutte le relazioni, matrimonio compreso, un giorno o l’altro termineranno per via del nemico supremo: la morte. Non conta la profondità di un’unione, di un amore, il tempo trascorso insieme, noi esseri umani (a differenza delle galline) sappiamo che prima o poi la morte arriverà (sempre che Gesù non ritorni prima) e in quel momento ogni rapporto cesserà. Dal momento in cui è stato commesso il primo peccato, quello è sempre stato il nostro fato e lo sarà fino al ritorno di Gesù.

La Bibbia non dice chi sia morto prima tra Adamo ed Eva ma di sicuro sarà stata un’emozione particolarmente straziante per il coniuge sopravvissuto, perché la morte non era prevista al principio. Se, come abbiamo visto in precedenza, la caduta di una sola foglia è stata per loro motivo di lutto, immaginiamo quello che devono aver provato per la morte del coniuge.

Il problema, oggi, è che siamo talmente assuefatti dall’idea della morte da darla per scontata. Eppure nelle intenzioni originali non avrebbe mai dovuto far parte dell’esperienza umana. E così, fino a oggi, lottiamo per trovare un senso quando, semplicemente, un senso non ha.

`Cosa ci dicono i passi a seguire sulla morte? Isaia 57:1; Apocalisse 21:4; 1 Tessalonicesi 4:17-18; Matteo 5:4; 2 Samuele 18:33; Genesi 37:34.`

Una cosa è certa: tutti dobbiamo affrontare la realtà della nostra morte e non solo, anche di quella che riguarda il prossimo, i nostri cari, magari il compagno o la compagna che ci sta accanto. Di conseguenza, prima o poi, conosceremo una stagione di solitudine perché non avremo più accanto la persona con la quale abbiamo condiviso il nostro percorso di vita. È dura, fa male, possiamo e spesso dobbiamo fare nostre le promesse divine perché, dopo tutto, in un mondo caratterizzato dal peccato, dal dolore e dalla morte, che cos’altro ci resta?

`In che modo la tua chiesa può aiutare chi si sente solo per la perdita della persona amata?`