---
title:  Una vita davvero ricca
date:  02/05/2019
---

`Il libro dei Proverbi si chiude con una lode dedicata a una moglie dotata di un carattere nobile. Identificare le caratteristiche e le qualità elogiate. Proverbi 31:10-31.`

La donna descritta è davvero speciale, così come il poema a lei dedicato. A partire da Proverbi 31:10, ogni versetto inizia con una delle 22 lettere che compongono l’alfabeto. Da questo tributo a un’esistenza virtuosa, si percepisce che nemmeno l’alfabeto di una lingua è sufficiente a celebrarla come meriterebbe!

L’enfasi che il libro dei Proverbi pone sull’importanza della scelta di un buon coniuge si riflette in un detto dei rabbini: «La casa di un uomo è sua moglie».

«La donna virtuosa è la corona del marito, ma quella che fa vergogna gli è un tarlo nelle ossa» (Pr 12:4). Al termine di questo libro, idealmente raccolti nella descrizione di un unico personaggio, troviamo svariati talenti: cucire, acquistare dei beni immobili, lavorare i campi, gestire l’economia domestica. Ma in tutto ciò, quella moglie si prende cura al meglio dei suoi familiari, che la amano e la celebrano. Questi variegati talenti non rappresentano ciò che ci si deve attendere da ogni donna né il modello sulla base del quale i mariti devono valutare le proprie mogli. Piuttosto, descrivendo queste qualità, il libro dei Proverbi comunica ciò che, sia per le donne che per gli uomini, sono le caratteristiche universalmente ritenute più importanti: l’affidabilità, la compassione, la credibilità, la fedeltà, la dolcezza e l’operosità. Il segreto di tutte queste doti, secondo i Proverbi, sta nel fatto che ella «teme il Signore».

Al capitolo 31, versetto 10, la parola tradotta con «virtuosa» può significare «forza», «potenza», oppure «ricchezza». Nel Salmo 62:10 viene resa con «ricchezze» ed è riferito ai «guerrieri valorosi» di Giosuè (Gs 1:14). Boaz elogia Rut con l’aggettivo «virtuosa» (Ru 3:11). Il versetto 10 di Proverbi 31 gioca sul concetto di «ricchezza». La vera ricchezza risiede nel carattere, nell’integrità e nel timore del Signore, che valgono molto più di qualsiasi pietra preziosa. 

`Quali sono le figure femminili che hanno avuto un influsso positivo sulla tua vita grazie ai valori dimostrati?`