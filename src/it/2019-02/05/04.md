---
title:  Correzione con amore
date:  30/04/2019
---

`Cosa insegna il libro dei Proverbi a proposito dell’importanza della disciplina e della correzione di un figlio? Proverbi 10:17; 23:13-14; 29:1,15.`

I genitori a volte puniscono i figli per far capire loro che un dato comportamento è socialmente inaccettabile, ma anche per esprimere dispiacere o imbarazzo. Ma qual è l’intento di Dio rispetto all’esercizio della disciplina nei confronti dei componenti più giovani della sua famiglia? Il libro dei Proverbi lo colloca nel contesto della speranza per il futuro (19:18). I genitori consapevoli sanno che i loro figli hanno una natura peccatrice; una sola risorsa potrà aiutarli in tal senso, Gesù Cristo. La missione della genitorialità cristiana, compreso l’uso della disciplina, è condurre i figli al Signore. 

Supportare una tenera pianticella. La disciplina, attraverso Cristo, non viene percepita come punizione né come abuso di autorità, ma come correzione redentiva. Il piano divino prevede che i genitori amorevoli, coscienti della forza intrinseca che ha il peccato, indirizzino le orme dei loro figli verso Gesù, così li riprenderanno con dolcezza ma anche con fermezza, frenandoli e guidandoli nei loro primi anni di vita, un po’ come fa l’orticultore che cura la pianticella appena innestata, fin quando emergerà l’autonomia e il giovane inizierà a confidare in Dio e a collaborare con il piano divino per la salvezza, la crescita e la maturità.

`Quale messaggio rivolto ai genitori si trova in Proverbi 13:24; Proverbi 23:13-14?`

Tutto sommato, solo pochi versetti citano la «verga» (dall’ebraico sheblet) applicandola alla correzione dei figli. Nel contesto della letteratura cristiana dedicata al ruolo di genitori, è molto popolare il concetto secondo cui l’utilizzo del bastone sia assimilabile al pastore celeste che lo usa per guidare il suo gregge (Sl 23:4). Altrove, la Scrittura consiglia l’insegnamento paziente, l’esempio coerente, la buona comunicazione e le relazioni strette per influenzare un cambiamento nei figli (De 11:18-19). La sensazione di essere amati dai propri genitori è vitale per i figli, se si vuole che la disciplina sortisca gli effetti desiderati, risulti correttiva e redentiva (Pr 13:24).

`Quando la disciplina fallisce nel suo intento perché troppo dura o fraintesa, in che modo i genitori possono riparare?`