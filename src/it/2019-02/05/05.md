---
title:  La vita su un tetto è migliore?
date:  01/05/2018
---

`Come si esprime il libro dei Proverbi per tentare di sprizzare umorismo su alcuni dei principali motivi di irritazioni della vita domestica?`

`Proverbi 21:9,19; 27:15-16. Quali effetti può produrre questo humor?`

Tutta una serie di Proverbi prende in esame le dinamiche che riguardano le nostre relazioni più intime. Lo fanno aggiungendo un tocco di leggerezza e umorismo, per esempio quelli dedicati agli amici insensibili che cantano «delle canzoni a un cuore dolente» (25:20), oppure quando il componente della famiglia si alza di buon mattino e «benedice» chi dorme «ad alta voce» (27:14). Le mogli che leggono i versetti che parlano di donne litigiose, avrebbero voglia di aggiungere qualche proverbio dedicato agli uomini, magari rivendicando il fatto che tali detti non fanno altro che perpetuare il vero problema: le donne diventano bersaglio unico quando i mariti, che condividono la responsabilità di un clima positivo nella famiglia, sono altrettanto capaci di essere litigiosi.

Un cuore allegro aiuta. Possedere una buona dose di umorismo nel ménage familiare aiuta. L’umorismo lubrifica il macchinario della quotidianità, contribuendo a ridurre lo stress e le tensioni. «Un cuore allegro è un buon rimedio, ma uno spirito abbattuto fiacca le ossa» (Pr 17:22). I Proverbi dispensano medicinali attraverso questa raccolta e ci consentono di sorridere di fronte ad alcuni di quegli atteggiamenti che irritano e infastidiscono. Quando sorridiamo abbiamo forse uno stato d’animo migliore per parlare di quelle abitudini che tanto ci innervosiscono. Dall’altro lato, l’umorismo non deve mai scadere fino a minimizzare o sorvolare su problemi che richiedono assoluta attenzione.

Una febbriciattola può essere sintomo di un’infezione cronica. Litigi, contenziosi e recriminazioni possono rappresentare il segnale di una rabbia repressa presente in uno o più componenti della famiglia, forse legata a difficoltà sulla reciprocità oppure alla comunicazione relazionale. Il partner che si lamenta tenta di compensare l’autorità, il controllo e la non disponibilità a comunicare percepiti nell’altro. Se l’infezione viene guarita i sintomi scompariranno. I membri di un nucleo familiare, piuttosto di evitare un problema o di ignorarsi a vicenda, sono propositivi e costruiscono sul loro amore per il Signore e sul loro impegno reciproco, determinati a comunicare bisogni e sentimenti, scoprire le radici del malessere e fare pulizia.

`Perché i sorrisi sono così importanti in una famiglia?`