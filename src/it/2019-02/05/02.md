---
title:  Amare la donna giusta
date:  28/04/2018
---

`Elencare i problemi e le conseguenze di una relazione sessuale prematrimoniale o extraconiugale, secondo quello che leggiamo in Proverbi 5:3-14.`

La persona devota riserva (se celibe) o preserva (se sposata) i suoi affetti più profondi e l’intimità sessuale per il matrimonio. Il libro dei Proverbi si rivolge nello specifico ai maschi, ma il medesimo concetto viene applicato alle donne nel Cantico dei Cantici (4:12-15). L’attrazione irresistibile dell’amore non lecito va soppesata alla luce delle terribili conseguenze di questo peccato. Le relazioni sessuali occasionali non comportano impegno e sono dunque prive della vera intimità. Le risorse materiali, fisiche ed emotive vengono dilapidate e, cosa più grave, tutti dovremo poi rispondere al Signore delle scelte fatte nella nostra vita.

L’intimità sessuale, uno dei doni più grandi fatti all’umanità, è privilegio esclusivo del matrimonio (Mt 19:5; 1 Co 7:3-4; Eb 13:4). Nel libro dei Proverbi, in particolare, l’immagine della fonte e dell’acqua viva che disseta e alimenta, viene usata come simbolo delicato del piacere e della soddisfazione che ogni coppia sposata dovrebbe riuscire a provare nel rapporto. E si contrappone al rifiuto che si manifesta là dove c’è l’infedeltà. L’espressione «la sposa della tua gioventù» (Pr 5:18) indica che, anche in vecchiaia, l’impegno reciproco dei due coniugi proseguirà. Un marito continua a essere estasiato («rapito» v. 19) dal fascino della moglie.

Nella condizione dell’umanità caduta, gli istinti sessuali possono allontanare gli individui rispetto al progetto divino per la sessualità. Ma il Signore ha altresì donato all’uomo la facoltà del pensiero e della scelta. Queste tentazioni, se non vengono continuamente soppresse, possono avere il sopravvento. Un fermo impegno nei confronti del disegno divino per la sessualità può prevenire la nascita di relazioni sessuali non lecite. La scelta di una fedeltà ininterrotta al progetto del matrimonio che Dio ha istituito, è non solo prudente ma anche accompagnata da copiose gratificazioni.

`Nel caso tu conosca qualcuno fortemente tentato da pulsioni non lecite di tipo sessuale, in grado di distruggere un matrimonio, quale consiglio ti sentiresti di dargli?`