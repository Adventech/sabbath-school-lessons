---
title:  Amore al momento giusto
date:  08/05/2018
---

`Leggere Cantico dei Cantici 4:8-5:1.`

I passi 4:16 e 5:1 rappresentano la vera essenza del libro e ne segnano, per così dire, l’apice, ovvero il momento in cui il matrimonio tra Salomone e la Sulamita viene consumato.

`A cosa si riferisce Salomone nei seguenti testi? 4:12,16; 5:1; 8:8-10.`

Nel libro che stiamo studiando si trovano alcune tra le prove più evidenti che dimostrano come il piano divino preveda la castità fino al matrimonio. Una delle più efficaci è il riferimento all’infanzia della Sulamita, quando i suoi fratelli si domandavano se ella fosse «un muro» o «una porta» (8:8,9). In altre parole, se si sarebbe conservata casta fino allo sposalizio (un muro) o se invece avrebbe ceduto alla promiscuità (una porta). Ora che è adulta, dichiara di aver conservato la castità e di presentarsi pura a suo marito: «Io sono un muro» (v. 10). Il coniuge conferma che ella è ancora vergine la prima notte di nozze quando, riferendosi a lei, parla di «un giardino serrato, una sorgente chiusa» (4:12). Forte della propria esperienza, la Sulamita consiglia alle amiche di approcciarsi con molta prudenza al percorso dell’amore e del matrimonio. Per tre volte si rivolge infatti a un gruppo di donne definite «figlie di Gerusalemme» (2:7; 3:5; 8:4), per consigliare loro di non suscitare la passione intensa dell’amore fino al momento appropriato, quello del matrimonio, appunto.

Per la seconda volta nella raccolta, l’amata invita il suo sposo ad andare da lei (2:10; 4:8). Prima del matrimonio, la donna non avrebbe potuto accettare il suo invito, ora è la Sulamita stessa a farlo e a chiamare Salomone nel suo giardino (v. 16), il quale accetta con gioia (5:1). Egli non è attratto solo dalla sua bellezza, lei ha rapito il suo cuore (4:9), lui si sente inebriato dal suo amore (v. 10) e dimostra tutto il suo entusiasmo all’idea che adesso e per sempre lei sarà sua e di nessun altro: «O mia sorella, o sposa mia, tu sei un giardino serrato, una sorgente chiusa, una fonte sigillata» (v. 12). Nell’unione con questa donna perfetta è come se fosse entrato nella terra promessa: «le tue labbra stillano miele, miele e latte sono sotto la tua lingua» (v. 11).

`Qual è la buona notizia per quelle persone che rimpiangono di aver fatto scelte sbagliate nell’esprimere la loro sessualità? Giovanni 1:9; 8:11; Salmo 103:12; Isaia 55:7.`