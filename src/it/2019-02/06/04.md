---
title:  Una conoscenza edificata sull’amore
date:  07/05/2019
---

Diversi studiosi hanno ritenuto il Cantico dei Cantici una sorta di ritorno all’Eden. Nonostante la coppia descritta non sia certo la riproduzione del primo uomo e della prima donna, il poema riporta la mente al primo giardino. Il piano divino secondo cui i due dovevano essere «una stessa carne» (Ge 2:24-25) viene riproposto attraverso delicate metafore e simboli.

`In che senso il Cantico dei Cantici presenta un impegno alla mutualità nella vita intima della coppia sposata? Ca 4:7-5:1. Quali sono le similitudini con le istruzioni di Paolo in 1 Corinzi 7:3-5?`

Salomone invita la Sulamita: «Vieni con me» (Ca 4:8) e la sposa risponde. 

Più tardi è lei a invitare il marito: «Venga l’amico mio nel suo giardino» (v. 16) ed egli accoglie l’invito. La Scrittura ci insegna qui che non deve sussistere alcuna manipolazione o costrizione in questo intimo contesto. È una relazione alla quale entrambi i coniugi accedono liberamente e mossi dall’amore. «Il mio giardino» è «il suo giardino».

Salomone e la Sulamita sono nomi che derivano dall’ebraico shalom, «pace», o «integrità». La loro ammirazione è reciproca (4:1-5; 5:10-16). L’equilibrio nel loro rapporto viene evidenziato anche dallo stile poetico. L’espressione che fa riferimento a un patto, «Il mio amico è mio e io sono sua» (2:16), richiama il linguaggio dell’Eden, «questa, finalmente, è ossa delle mie ossa e carne della mia carne» (Ge 2:23).

`In che modo l’uso del verbo «conoscere», che descrive l’unione coniugale, arricchisce la nostra comprensione della relazione che abbiamo con Dio? Genesi 4:1,25; 1 Samuele 1:19; Luca 1:34; Giovanni 17:3; 1 Corinzi 8:3.`

La Bibbia usa il verbo «conoscere» anche per quanto riguarda l’unione intima tra moglie e marito. All’interno di questa «amorevole conoscenza», i lati più profondi e segreti del proprio essere vengono offerti all’altro/a. Non sono solo due corpi, ma anche due cuori che si fondono in «una stessa carne». «Conoscere» è usato anche per illustrare la relazione tra gli individui e Dio. Al credente cristiano dotato di discernimento, la conoscenza unica e tenera del matrimonio, accompagnata dalla condivisione, dall’impegno, dall’amicizia e da un piacere illimitato, offre una profonda introspezione nel più sublime e sacro dei misteri, l’unione tra Cristo e la chiesa.