---
title:  Piccoli problemi quotidiani
date:  01/06/2018
---

### Letture
Matteo 7:5,12; Efesini 1:7; 4:26,27; Filippesi 2:4-8; Giacomo 1:19-20; Colossesi 3:19

> <p></p>
> «Adiratevi e non peccate; il sole non tramonti sopra la vostra ira», Efesini 4:26.

Anche nelle migliori case si attraversano periodi di lotte e conflitti. È semplicemente un dato di fatto che caratterizza la vita di questo nostro mondo caduto. Cose semplici, tipo stabilire a chi tocca gettare l’immondizia, verificare se la figlia adolescente ha fatto i compiti a casa e il maschio le faccende domestiche; sono situazioni fastidiose ma minori, che generalmente possono essere risolte con trascurabile disagio. Ma altre circostanze rischiano di minare il ménage familiare. La suocera, il cui atteggiamento a metà tra l’invadenza e la manipolazione rischia di distruggere il matrimonio e la salute di una donna; il marito mentalmente malato che abusa dei figli; il figlio che abbandona l’educazione religiosa per dedicarsi a uno stile di vita promiscuo; la figlia che inizia a fare uso di sostanze stupefacenti.

Nel Nuovo Testamento si raccomanda ripetutamente di amarci gli uni gli altri (Gv 13:34; Ro 12:10) di vivere in pace e armonia tra di noi (Ro 15:5; Eb 12:14), di essere pazienti, gentili e sensibili nei confronti del prossimo (1 Co 13:4), di pensare all’altro prima che a noi stessi (Fl 2:3) e di farsi carico dei pesi dell’altra persona (Ef 4:2). Tutto ciò, ovviamente, è più facile a dirsi che a farsi, anche tra componenti dello stesso nucleo familiare. In questa lezione prenderemo in esame alcune modalità utili ad ammorbidire quei periodi infarciti di piccoli problemi, particolarmente in ambito familiare.