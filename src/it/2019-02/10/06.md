---
title:  Perdono e pace
date:  06/06/2019
---

`«Tutte le cose dunque che voi volete che gli uomini vi facciano, fatele anche voi a loro; perché questa è la legge e i profeti» (Mt 7:12). Pensiamo a tutte le circostanze in cui questo principio deve essere applicato e proviamo a elencarle di seguito.`

L’autore dell’epistola agli Ebrei consiglia: «Impegnatevi a cercare la pace con tutti e la santificazione senza la quale nessuno vedrà il Signore» (12:14). Anche quando facciamo tutti i passi indispensabili, ci sarà comunque qualcuno che ci ha fatto del male che non ascolterà né cambierà. Alcuni ci chiederanno scusa, altri no. Ma a prescindere, faremo solo il nostro personale bene se ci appresteremo a percorrere il cammino del perdono di cui abbiamo parlato in precedenza.

In effetti, il perdono è una componente essenziale per la risoluzione di un conflitto, soprattutto in famiglia. Quando qualcuno pecca contro la nostra persona, il nemico ama erigere un muro tra i due soggetti, un blocco stradale che ci impedisce di amare l’altro come Cristo ha amato noi. Il perdono consiste nella scelta di aggirare quel blocco.

«Noi non siamo perdonati in quanto perdoniamo, ma per come perdoniamo. 

Il fondamento di ogni perdono si basa sull’amore di Dio gratuito e incondizionato; ma il nostro atteggiamento verso gli altri rivela se abbiamo fatto nostro questo amore. Perciò Gesù ci ricorda: “perché con il giudizio con il quale giudicate, sarete giudicati; e con la misura con la quale misurate, sarà misurato a voi” (Mt 7:2)» - COL, p. 251 [183].

Quando invece sono io a essere in torto, devo cercare di ristabilire la relazione interrotta, ammettendo davanti all’altro di rammaricarmi per quello che ho fatto e chiedendo perdono. Gesù ha detto: «Se dunque tu stai per offrire la tua offerta sull’altare e lì ti ricordi che tuo fratello ha qualcosa contro di te, lascia là la tua offerta davanti all’altare, e va’ prima a riconciliarti con tuo fratello; poi vieni a offrire la tua offerta» (Mt 5:23-24). È bello quando qualcuno che ci ha ferito ci domanda scusa e chiede il nostro perdono. È altrettanto bello quando dimostriamo all’altro lo stesso tipo di attenzione.

`La consapevolezza di essere stato perdonato mi aiuta a perdonare l’altro?`