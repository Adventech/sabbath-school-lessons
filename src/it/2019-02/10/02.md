---
title:  Conflittualità
date:  02/06/2018
---

`Leggere Matteo 7:5 e Proverbi 19:11. Quali sono i due importanti`

`principi che ci aiutano a evitare la conflittualità con il prossimo?`

L’autore dei Proverbi propone un’osservazione molto arguta: «Cominciare una contesa è dar la stura all’acqua; perciò ritirati prima che la lite s’inasprisca» (17:14). Una volta scoppiato, è estremamente difficile sedare un conflitto. Secondo Romani 14:19, possiamo prevenirlo in due modi: facendo le cose che contribuiscono alla pace e quelle che edificano reciprocamente. Pensiamo a quanto questi due principi siano ancora più rilevanti applicati al contesto familiare e alla sua armonia.

A volte, quando si ammettono le proprie responsabilità nel contesto di una situazione conflittuale, può accadere che la controparte si ammorbidisca. È bene fare un passo indietro e valutare se valga la pena combattere quella battaglia. Nel libro dei Proverbi è scritto: «Il senno rende l’uomo lento all’ira, ed egli considera un suo onore passare sopra le offese» (19:11). Allo stesso tempo, proviamo a valutare quanto questo cambio di atteggiamento possa incidere nella nostra vita personale nell’arco di tre giorni. Meglio ancora, quale impatto potrà avere in cinque o dieci anni. Per fare un esempio, quanti matrimoni sono andati in crisi per problematiche che a distanza di tempo sembrano banali?

Invece di permettere a un conflitto di trascinarsi a lungo, quando parlate con un vostro interlocutore, sia esso il coniuge, un figlio, un amico o un collega, la cosa migliore sarà inquadrare immediatamente e con precisione il problema o il conflitto e discutere sulla questione immediata. Spesso una conflittualità si deteriora nel momento in cui la situazione degenera in parole di rabbia e le questioni o le ferite del passato vengono messe nel frullatore; è un tipico meccanismo che può rivelarsi letale in particolare per i matrimoni. Un modo efficace per avviare una discussione con modalità più delicate è quello di affermare il valore della relazione. Fate in modo che l’altro sappia quanto tenete a lui e al vostro rapporto. Una volta messi in campo sentimenti positivi, potrete cambiare argomento e affrontare la problematica in gioco; in tutto ciò, evitate accuratamente di usare la parola «ma». Iniziare con un concetto positivo per poi dire «ma» vanifica tutto ciò che è stato appena espresso. Una volta condivise le vostre emozioni, ascoltate la prospettiva dell’interlocutore, riflettete sulle sue parole e solo a quel punto proporrete una soluzione che tenga conto dei migliori interessi di entrambi (Fl 2:4-5).

`Ripensa ad alcune situazioni conflittuali che oggi ti appaiono banali e prive di senso. Che cosa ti hanno insegnato quelle esperienze e in che modo possono aiutarti a prevenirne altre di tenore simile?`