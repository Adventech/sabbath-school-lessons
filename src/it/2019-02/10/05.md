---
title:  Conflitto, abuso, potere e controllo
date:  05/06/2019
---

A volte, la rabbia e un conflitto irrisolto possono trasformarsi in qualcosa di estremamente negativo, assumere dinamiche distruttive fino a trasformarsi in modo violento all’interno della relazione. L’abuso può essere perpetrato in molte forme: fisica, verbale, emozionale, psicologica, sessuale, ecc. Ma a prescindere dalla forma assunta è contraria al principio centrale del regno di Dio: l’amore disinteressato.

`Quali insegnamenti fondamentali sulle relazioni si trovano in 1 Giovanni 4:7-8 e in Colossesi 3:19?`

«Mariti, amate le vostre mogli, e non v’inasprite contro di loro» (Cl 3:19). Nel greco originale, il verbo «inasprire» è riferito alla rabbia o all’amarezza nei confronti del partner, che causa dolore continuo, ostilità intensa e manifestazione di odio nei confronti dell’altro. Paolo non usa mezzi termini: un coniuge non deve essere ostile né violento. L’abuso emozionale, sessuale e fisico non è un comportamento accettabile per un marito o un compagno cristiani. L’unica cosa che si può accettare è l’amore nei confronti del coniuge. Paolo spiega inoltre molto bene che l’amore è paziente e non invidia, non si vanta, non è rozzo, non ricerca il proprio appagamento, non si adira facilmente, non tiene il conto degli sbagli subiti, non si delizia nel male ma si rallegra nella verità. L’amore protegge sempre, confida sempre, spera sempre e sempre persevera. Nessuno degli attributi tipici dell’amore condona o accetta anche lontanamente l’abuso sotto qualsiasi forma.

Una relazione può dirsi sana quando entrambi i partner si sentono protetti e al sicuro, quando la rabbia viene gestita in maniera saggia e il reciproco servizio diventa norma e non eccezione. Le vittime di abusi spesso soffrono di sensi di colpa, come se si sentissero responsabili per aver provocato chi ha usato loro violenza o addirittura come se in qualche modo meritassero l’aggressione subita. Una persona che abusa è spesso manipolatrice e abile nel far sentire la vittima colpevole. La verità è che nessuno merita di subire una violenza o un abuso da un’altra persona e che quest’ultima sarà sempre responsabile e colpevole delle proprie scelte e azioni.

La cosa positiva è cha la Bibbia offre consolazione, non senso di colpa, per ciascuna di queste vittime. In alcune circostanze, quando la problematica è ingestibile, non si deve avere paura di chiedere aiuto all’esterno.

`È triste constatare che alcune culture condonano a prescindere la violenza contro le donne. Per quale ragione ogni cristiano deve astenersi da un simile atteggiamento?`