---
title:  Il ruolo della rabbia nel conflitto
date:  04/06/2019
---

Nessuno può dirsi immune da eccessi di ira, che diventa però ancora più insopportabile quando è rivolta contro un familiare. Abbinata al rifiuto del perdono, la rabbia può trasformarsi in un veleno che scatenerà tanto dolore e sofferenza per la famiglia e le relazioni.

`Leggere Efesini 4:26-27 ed Ecclesiaste 7:9. Come equilibrare il nostro concetto di rabbia in quanto emozione con quella che invece si trasforma in peccato? Qual è la differenza?`

`Quali sono le parole di Giacomo 1:19-20 che dovremmo sforzarci di applicare in ogni circostanza, ma soprattutto avendo a che fare con atteggiamenti e azioni di familiari che provocano la nostra rabbia?`

Se qualcosa ti ha fatto infuriare, non consentirle di aleggiare sulla tua vita come una nuvola scura, ma trasformala in positività. Prega per chi ti ha fatto del male o ha abusato di te, perdonalo e diventa per quella persona una fonte di benedizione. Di certo non sarà facile all’inizio, ma una volta presa questa decisione e perseguita con convinzione, il Signore si occuperà del resto.

A volte la radice dell’ira deriva dalla casa stessa nella quale siamo cresciuti. Le persone spesso sono arrabbiate perché provengono da famiglie conflittuali, nelle quali hanno appreso un ruolo e lo portano avanti nella propria esistenza, con il rischio di tramandarlo anche ai rispettivi figli. Capita che la rabbia sia il risultato di bisogni non soddisfatti, oppure della gelosia, come nel caso di Caino, che lo ha spinto addirittura a uccidere il fratello.

Forse hai dei buoni motivi per essere adirato ma non puoi utilizzarli come giustificazione per prolungare quello stato d’animo. Non fare finta di niente e non provare a cercare scuse. Chiedi piuttosto a Dio di aiutarti a gestire quella rabbia in maniera positiva. L’apostolo Paolo ci lascia un valido consiglio: «Non lasciarti vincere dal male, ma vinci il male con il bene» (Ro 12:21).

`Ciascuno di noi è particolarmente sensibile a cose che lo fanno arrabbiare fino alla sofferenza. E in alcuni casi, probabilmente, la nostra rabbia è anche giustificata. Il punto è: in che modo, con l’aiuto di Dio, bisogna evitare che essa ci renda esseri miseri?`