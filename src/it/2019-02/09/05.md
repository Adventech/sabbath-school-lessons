---
title:  La perdita della libertà
date:  29/05/2019
---

Dio solo sa quanti milioni di individui debbano lottare contro una qualsiasi forma di dipendenza. A oggi, gli esperti ancora non sanno da cosa siano provocate, anche se in alcuni casi riescono a capire in quale parte del nostro cervello risiedano i desideri e le pulsioni irrefrenabili. Purtroppo la scoperta della collocazione fisica di quelle dipendenze non equivale alla liberazione dalle stesse.

La dipendenza colpisce pesantemente tutti, non solo chi ne è vittima diretta, ma i genitori, il coniuge, i figli; tutti patiscono terribilmente quando un proprio congiunto si trova sotto la morsa di un potere dal quale sembra impossibile liberarsi.

Droghe, alcol, tabacco, gioco d’azzardo, pornografia, sesso e persino cibo diventano dipendenze per via del loro uso o abuso abituale e progressivo. Diventa impossibile astenersi anche se si è consapevoli del danno subito. Se da un lato hai goduto della libertà di scelta, dall’altro diventi schiavo della dipendenza; quindi, in realtà, non sei più libero. Pietro spiega in maniera semplice cosa sia una dipendenza e gli effetti provocati: «Promettono loro la libertà, mentre essi stessi sono schiavi della corruzione, perché uno è schiavo di ciò che lo ha vinto» (2 Pt 2:19).

`Che cosa può spingere una persona verso una dipendenza? Luca 16:13; Romani 6:16; Giacomo 1:13-15; 1 Giovanni 2:16.`

Peccato e dipendenza non necessariamente coincidono. Si può benissimo commettere un peccato non legato ad alcuna forma di dipendenza, anche se poi la reiterazione spesso la crea. La cosa più saggia, con il sostegno della potenza di Dio, è astenersi da quel peccato prima di non poterne più fare a meno. Naturalmente, l’unica soluzione duratura a questa problematica è la trasformazione di un cuore rinnovato. «Quelli che sono di Cristo hanno crocifisso la carne con le sue passioni e i suoi desideri» (Ga 5:24). Paolo spiega ai Romani cosa significhi morire rispetto a quella natura peccaminosa e poter così vivere per Cristo (Ro 6:8-13), poi aggiunge: «Ma rivestitevi del Signore Gesù Cristo e non abbiate cura della carne per soddisfarne i desideri» (Ro 13:14).

`Chi può dire di non aver mai conosciuto il dramma della dipendenza, se non personalmente, attraverso l’esperienza di qualche familiare o amico? Come si aiuta una persona a prendere consapevolezza del fatto che il bisogno di un sostegno professionale non equivale all’ammissione di un fallimento spirituale?`