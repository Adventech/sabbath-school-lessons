---
title:  Approfondimento
date:  31/05/2018
---

Tante persone hanno sofferto a causa delle dipendenze. Sono diventate schiave dei propri desideri, perdendo in questo modo denaro, lavoro, salute e libertà. Ma Gesù è venuto a liberarci dai nostri peccati e dalle dipendenze, e «se dunque il Figlio vi farà liberi, sarete veramente liberi» (Gv 8:36). Egli ci ha inoltre promesso che sarebbe rimasto per sempre con noi (Mt 28:20; Isaia 43:2).

Questa guerra non dobbiamo quindi combatterla in solitudine; ricordiamoci sempre che è la battaglia del Signore (1 Samuele 17:47), il quale ci promette la vittoria (1 P 1:3-9). Oggi puoi avviarti lungo la strada della vittoria su qualsiasi dipendenza, per ottenere la libertà desiderata e raggiungere gli obiettivi che Dio ha in mente per te. Questo non significa che potrai astenerti da lotte e, talvolta, da cadute. Ma la buona notizia è che fino a quando cercherai aiuto in lui, egli non ti abbandonerà. Occorre essere chiari: non c’è niente di sbagliato nel chiedere soccorso a una figura professionale. Così come il Signore può altresì servirsi di un medico per aiutarti a risolvere un problema di salute, può ricorrere a un consulente specializzato per supportarti nel tuo percorso di liberazione da una dipendenza.

«Quando siamo accerchiati dalle difficoltà e dalle prove, dovremmo rifugiarci in Dio e attendere fiduciosamente aiuto da colui il quale ha la potenza per salvarci e la forza per liberarci. Se vogliamo ricevere da lui le benedizioni, dobbiamo chiederglielo. La preghiera è un dovere e una necessità; ma non trascuriamo forse la lode? Non dovremmo ringraziarlo più spesso per le benedizioni ottenute? Abbiamo bisogno di coltivare la gratitudine, di contemplare ed esporre con maggiore frequenza la misericordia divina, di lodare e rendere gloria al suo nome sacro, anche quando attraversiamo una fase di dolore e afflizione» - 2SM, p. 268.