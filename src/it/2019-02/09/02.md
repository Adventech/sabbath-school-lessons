---
title:  La perdita della salute
date:  26/05/2018
---

L’albero della vita è lontano millenni e ce ne rendiamo conto ancora meglio se pensiamo alla salute fisica. Prima o poi tutti dobbiamo confrontarci con la realtà della salute che non c’è più, salvo i casi drammatici di giovani che perdono la vita in maniera drammatica. Realtà ancora più dolorosa quando riguarda non tanto noi stessi, ma qualcuno dei nostri familiari. Quanti genitori avrebbero voluto, di fronte alla malattia di un figlio, scegliere di farsi colpire al loro posto. Purtroppo, non abbiamo possibilità di scelta al riguardo.

`Cos’hanno in comune tutti questi episodi? Marco 5:22-24,35-43;`

`Matteo 15:22-28; Luca 4:38-39; Giovanni 4:46-54.`

In ciascuno di questi casi, e sicuramente in molti altri, c’è un membro della famiglia che va a cercare Gesù perché soccorra un suo congiunto. Riconosciamo che la nostra sofferenza dipende dal fatto di vivere in un mondo caduto. Quando il peccato è entrato sulla terra, non ha portato solo la morte ma anche il dolore cronico e la malattia. Nel momento in cui siamo davanti a una patologia cronica o terminale, le reazioni più prevedibili sono di shock, rabbia, disperazione e magari anche rivendicazione nei confronti del Signore «Dio mio, Dio mio, perché mi hai abbandonato? Te ne stai lontano, senza soccorrermi, senza dare ascolto alle parole del mio gemito!» (Sl 22:1). Così come Davide, anche noi faremmo bene a portare al Padre i nostri dubbi, la nostra rabbia e sofferenza.

Per molti aspetti, la malattia e il dolore resteranno misteri fino a quando la morte sarà finalmente sconfitta al ritorno di Gesù. Allo stesso tempo, la parola di Dio ci offre importanti verità. Mentre Giobbe sopportava una pena indescrivibile, sperimentò un’intimità più profonda con Dio, come infatti spiega: «Il mio orecchio aveva sentito parlare di te ma ora l’occhio mio ti ha visto» (Gb 42:5).

Paolo soffriva di una sorta di patologia cronica e il suo rapporto con la sofferenza ci dice che essa può forgiarci per consolare il prossimo, suscitando in noi compassione per altre persone che patiscono e consentendoci di servire ancora più efficacemente (2 Co 1:3-5) - questo solo se non le consentiremo di abbatterci.

`Quali promesse possiamo rivendicare in presenza di una malattia che colpisce noi o una persona amata? Perché, in queste circostanze, la consapevolezza di quello che Gesù ha patito sulla croce può essere per noi così rilevante?`