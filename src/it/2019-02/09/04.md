---
title:  La perdita della fiducia - II parte
date:  28/05/2019
---

Anche la violenza in famiglia determina la perdita della fiducia. Per quanto incredibile, le ricerche rivelano che la casa è il luogo più violento della nostra società. Quella familiare tocca tutti i nuclei, compresi quelli cristiani. Violenza significa aggressione di qualsiasi genere: verbale, fisica, emotiva, sessuale, ma anche l’istigazione di una o più persone contro un familiare.

`La Bibbia racchiude racconti di violenza familiare anche tra il popolo di Dio. Quali pensieri e sentimenti provi dopo la lettura di questi passi? Perché credi che queste storie siano state preservate all’interno della Scrittura?`

Genesi   37:17-28

2 Samuele 13:1-22

2 Re 16:3; 17:17; 21:6

L’esercizio dell’abuso consiste nella scelta consapevole da parte di una persona di esercitare potere e controllo su un’altra. Non può essere spiegato o giustificato con l’alcolismo, lo stress, la necessità di appagare gli appetiti sessuali, di controllare meglio la rabbia o con l’atteggiamento della vittima. Quest’ultima non ha alcuna responsabilità quando subisce un abuso. Chi abusa altera e deprava l’amore, perché «l’amore non fa nessun male al prossimo» (Ro 13:10). Una cura specialistica può facilitare un cambiamento nel comportamento di chi abusa, ma solo se la persona si assume la responsabilità dei propri errori e ricerca aiuto. Se si aprirà alla sua presenza, Dio fornirà aiuto in maniera straordinaria e abbondante a ogni persona violenta decisa a fermarsi, disposta a pentirsi dei propri atteggiamenti, a fare ammenda e ad abbracciare le qualità dell’amore agape per guarire il proprio cuore e imparare ad amare il prossimo (cfr. Ef 3:20).

`Prova a metterti nei panni di una persona traumatizzata per aver subito un atto violento. Quali parole ti piacerebbe che ti fossero rivolte? Perché è più importante trasmettere nell’altro il senso di sicurezza piuttosto che consigli su come gestire meglio il rapporto con chi si è macchiato dell’abuso?`