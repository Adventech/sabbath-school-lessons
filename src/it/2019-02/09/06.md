---
title:  La perdita della vita
date:  30/05/2018
---

L’essere umano conosce bene la realtà della morte: leggendone, 

essendone testimone diretto, o magari avendola scampata per un soffio.

`Leggere 1 Corinzi 15:26. Come viene descritta la morte e perché?`

Chiunque abbia perso una persona amata ha sperimentato sulla propria pelle quanto sia terribile questo nemico. Dall’altro lato, i defunti «stanno bene». Se hanno chiuso i loro occhi nel Signore si risveglieranno dopo quello che a essi sarà parso un istante e saranno rivestiti di immortalità… «Per il credente la morte è un’esperienza marginale… Per il cristiano la morte è soltanto un sonno, un riposo nel silenzio e nell’oscurità. La sua vita è nascosta con Cristo in Dio, e “quando Cristo, la vita vostra, sarà manifestato, allora anche voi sarete con lui manifestati in gloria” (Cl 3:4) » - DA, p. 787 [604].

Sono i vivi, soprattutto familiari e amici, a vivere in profondità il dolore e il sentimento di lutto causati da un decesso. L’afflizione è una risposta normale e naturale dopo una perdita, è la sofferenza emozionale che si prova quando ci viene portata via qualcosa o qualcuno che amiamo. Il processo di elaborazione del lutto non è uguale per tutti, in generale, si può dire che passa attraverso più fasi. Le prime e più comuni reazioni di fronte alla morte di una persona cara sono lo shock e la negazione, anche quando l’evento non sopraggiunge inatteso. Lo shock è la protezione emotiva che impedisce di essere sopraffatti dalla perdita e può protrarsi fino a due, tre mesi. È normale, inoltre, una fase durante la quale la persona viene costantemente assorbita nei ricordi dell’amato che non c’è più, anche durante lo svolgimento delle normali faccende quotidiane e ogni conversazione scivola spesso sull’argomento. Questo intervallo può durare da sei mesi a un anno.

Le fasi della disperazione e della depressione si trasformano in un lungo intervallo di dolore, forse quello più penoso e protratto per la persona che soffre, nel corso del quale, progressivamente, si arriva ad accettare la realtà della perdita. In questa fase può farsi strada un’ampia gamma di emozioni, dalla rabbia al senso di colpa, dal rimpianto allo sconforto, fino all’ansia. Lo scopo del lutto non è quello di rimuovere il dolore o il ricordo della persona cara; nell’ultima fase, quella che coincide con la ripresa, si comincerà a ritrovare un rinnovato interesse per la quotidianità e per un ritorno alla normalità.

`Quali pensieri consolanti si possono ritrovare nei seguenti passi?`

`Romani 8:31-39; Apocalisse 21:4; 1 Corinzi 15:52-57.`