---
title:  La perdita della fiducia - I parte
date:  27/05/2019
---

Siamo tutti peccatori, persone disfunzionali che prima o poi dimostreranno di non essere degne della fiducia che qualcuno riponeva in noi. Tutti, in un modo o nell’altro, abbiamo visto tradita la nostra fiducia in qualcuno. E la reazione è ancora più sconfortante quando tradiamo o siamo traditi da un familiare.

Talvolta può sembrare più facile limitare le perdite e scappare, se stabiliamo che la relazione non merita lo sforzo di essere ripristinata. Non è così agevole, però, quando la questione riguarda il proprio coniuge. Certo, si potrebbe anche dire che uno degli scopi del matrimonio è quello di insegnarci a ricostruire un rapporto di fiducia quando questa è stata tradita. 

`Quando la fiducia in una relazione è stata compromessa cosa si può fare per recuperare e sanare la situazione? 1 Pietro 5:6-7; 1 Giovanni 4:18; Giacomo 5:16; Matteo 6:14-15.`

Recuperare la fiducia persa è come un viaggio; occorre procedere tappa dopo tappa. Il viaggio inizia con la sincera ammissione del dolore e la confessione della verità, indipendentemente dall’offesa e da chi l’ha commessa. Quando la causa della spaccatura è l’adulterio, la guarigione parte dalla confessione di chi ha tradito. Nessuna verità può restare nascosta, perché nel momento in cui emergerà (e succederà) distruggerà definitivamente la fiducia faticosamente riconquistata. E la seconda volta diventa molto più arduo sanare una ferita.

Il recupero della fiducia richiede tempo e pazienza. Più l’offesa è stata grave, più tempo occorrerà per guarirla. Va accettato il fatto che talvolta vi sembrerà di avanzare due passi per poi arretrarne tre. Un giorno vi sembrerà di nutrire speranza per il futuro, l’indomani proverete la voglia di rinunciare e fuggire. Tanti riescono e sono comunque riusciti a recuperare un rapporto spezzato e a trasformarlo in un matrimonio più intimo, profondo e felice.

`Quali sono i principi che si adottano per recuperare un matrimonio applicabili anche ad altre relazioni interrotte?`