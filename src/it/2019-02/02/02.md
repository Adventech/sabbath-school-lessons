---
title:  Libero arbitrio, libera scelta
date:  07/04/2019
---

Alcuni cristiani sono convinti che Dio abbia già deciso, prima ancora della nascita, se un individuo si salverà o meno. In pratica, credono che i perduti per sempre lo dovranno al fatto che egli, nella sua saggezza (così afferma questa teologia), ha preso una decisione in tal senso. Questo significa che, indipendentemente dalle scelte fatte, quella persona sarà condannata.

Tiriamo un sospiro di sollievo: noi avventisti non attribuiamo alcuna attendibilità a questa dottrina. Crediamo invece che Dio abbia scelto la salvezza per ciascuno di noi e che, ancora prima di creare il mondo, siamo stati scelti in lui per avere la vita eterna.

`Leggere Efesini 1:1-4; Tito 1:1-2 e 2 Timoteo 1:8-9. Cosa ci dicono questi passi a proposito del fatto di essere stati scelti da Dio?`

Questa notizia, per quanto positiva, non eviterà ad alcuni individui di essere perduti per sempre (Mt 25:41); il motivo è dovuto al fatto che, nonostante il suo proposito, egli ha donato agli uomini il dono più sacro, quello del libero arbitrio, della libertà di scelta.

`Cosa dice Matteo 22:35-37 a proposito del libero arbitrio?`

Il Signore non ci costringe ad amarlo. L’amore, per essere tale, deve essere dispensato liberamente. È legittimo sostenere che la Bibbia presenta la storia di un Dio impegnato a cercare degli esseri umani perduti e a tentare, senza alcuna coercizione, di conquistare a sé i loro cuori. Una realtà tanto più visibile nella vita e nel ministero di Gesù e nella libera risposta delle persone con le quali entrò in contatto: alcune furono attratte da lui, altre lo vollero morto.

Sì, Dio ha scelto di salvarci, ma in definitiva siamo noi a dover decidere di accettare la sua offerta. Non c’è dubbio che tra tutte le scelte che siamo chiamati a fare, quella di servire il Signore sia di gran lunga quella più consequenziale, per noi e per chi viene toccato direttamente (i familiari stretti) dalla nostra vita e dalle nostre decisioni.