---
title:  Approfondimento
date:  12/04/2018
---

In tutta la Scrittura ci troviamo di fronte alla realtà del libero arbitrio umano. 

Persino Adamo ed Eva (Ge 3) ne erano dotati, ma purtroppo lo hanno sfruttato nel peggiore dei modi. Se esseri immacolati come loro sono riusciti a farne cattivo uso, pensiamo a quello che siamo capaci di fare noi, individui ormai radicati nel peccato.

Ricordiamoci che il libero arbitrio si caratterizza proprio per l’aggettivo «libero», a significare che, indipendentemente dalle pressioni esterne e interiori, non siamo costretti a scegliere ciò che è sbagliato. Grazie alla potenza di Dio che agisce in noi, abbiamo la possibilità di prendere le decisioni giuste e per questo è importante soppesarle bene, pensando soprattutto all’impatto che determineranno sulla vita familiare. La libera scelta di Caino, che si concluse con l’omicidio del fratello, devastò la sua famiglia. Quella fatta dai fratelli di Giuseppe, che lo vendettero come schiavo, distrusse la vita di Giacobbe, loro padre. «Egli la riconobbe e disse: “È la veste di mio figlio. Una bestia feroce l’ha divorato; certamente Giuseppe è stato sbranato”. Allora Giacobbe si stracciò le vesti, si vestì di sacco, e fece cordoglio di suo figlio per molti giorni. Tutti i suoi figli e tutte le sue figlie vennero a consolarlo; ma egli rifiutò di essere consolato, e disse: “Io scenderò con cordoglio da mio figlio, nel soggiorno dei morti”. E suo padre lo pianse» (Ge 37:33-35).

La Bibbia, come la vita, è ricca di esempi che dimostrano come le libere scelte dei componenti di una famiglia condizionino tutti gli altri; basti pensare alle scelte di Core, Datan e Abiram (Nu 16:1-32; cfr. Da 6:23; Ge 18:19).