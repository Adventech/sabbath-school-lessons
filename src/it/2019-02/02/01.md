---
title:  Le nostre scelte
date:  06/04/2018
---

### Letture
Efesini 1:1-4; Matteo 22:35-37; 7:24,25; Proverbi 18:24; 1 Corinzi 15:33; Ecclesiaste 2:1-11

> <p></p>
> «E se vi sembra sbagliato servire il SIGNORE, scegliete oggi chi volete servire: o gli dèi che i vostri padri servirono di là dal fiume o gli dèi degli Amorei, nel paese dei quali abitate; quanto a me e alla casa mia, serviremo il SIGNORE», Giosuè 24:15.

Ti sei mai accorto che la vita impone scelte continue? Qualcuno potrebbe affermare che ogni cosa fatta nell’arco della giornata, dal momento di alzarsi a quello di coricarsi, è frutto di scelte. Ne facciamo così tante che spesso nemmeno ci facciamo caso. Semplicemente le compiamo.

Alcune sono semplici e diventano routine, altre invece cambiano la vita e determinano conseguenze eterne, non solo per noi stessi ma anche per la famiglia di cui facciamo parte. È di fondamentale rilevanza, dunque, ponderare bene le nostre scelte, in particolare quelle sostanziali, quelle che possono condizionare noi e la nostra famiglia per il resto della vita.

Chi, tra quanti stanno leggendo, fino a oggi rimpiange le scelte fatte? Quanti sono costretti a convivere con le devastazioni provocate da decisioni prese anche tanto tempo prima? Per fortuna esistono il perdono, la redenzione e la guarigione, anche per la peggiore delle scelte fatte.

Questa settimana esamineremo ad ampio spettro il tema delle nostre scelte, la modalità che ci porta a compierle e l’impatto che possono provocare su noi e i nostri familiari.