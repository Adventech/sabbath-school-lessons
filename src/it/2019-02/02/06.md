---
title:  La scelta di una direzione
date:  11/04/2018
---

Arriva il momento in cui ciascuno di noi deve scegliere cosa fare della propria vita in termini di lavoro o carriera professionale. A meno che uno non sia ricco a prescindere, o lavori a tempo pieno in casa prendendosi cura della famiglia e di tutte le faccende domestiche (la più nobile delle occupazioni), le persone devono scegliere un percorso per guadagnarsi da vivere.

Naturalmente, tutti ci troviamo davanti a situazioni che possono, in larga misura, limitare le nostre scelte in tema di carriera. Ma al di là di ogni considerazione, possiamo prendere direzioni legate alla nostra occupazione che, soprattutto nella consapevolezza di essere salvati in Cristo, possono aggiungere significato e scopo alla nostra esistenza. In estrema sintesi, ogni nostra azione può essere compiuta alla gloria di Dio.

`Quali errori commise Salomone e come possiamo evitare di ripeterli? Ecclesiaste 2:1-11.`

Non c’è bisogno di essere ricchi per cadere nella stessa trappola di cui fu vittima Salomone. «Infatti l’amore del denaro è radice di ogni specie di mali; e alcuni che vi si sono dati, si sono sviati dalla fede e si sono procurati molti dolori» (1 T 6:10). Si può essere poveri e amare il denaro esattamente come un benestante. È vero, dobbiamo guadagnarci da vivere ma, indipendentemente dalla nostra occupazione, non è opportuno trasformare in idolo il perseguimento del benessere.

Molte famiglie hanno patito perché avevano un padre ossessionato dall’idea di fare soldi, al punto da trascurare i suoi cari. Quanti figli o spose avrebbero preferito vivere una vita più modesta invece di una relazione impoverita? Sicuramente, tanti avrebbero scelto la prima opzione.

Dalla creazione, Dio ha previsto che il lavoro avrebbe fatto parte della vita (Ge 2:15). Il pericolo subentra quando esso diventa il centro della nostra esistenza, oppure un mezzo funzionale esclusivamente all’arricchimento materiale. Ecco l’errore commesso da Salomone. Egli era alla ricerca di senso in quei progetti e anche se molti lo hanno discretamente appagato, alla fine si è reso conto che erano privi di significato.

`Qualcuno ha detto: «Quante persone, al termine della loro vita, avrebbero voluto trascorrere più tempo in ufficio e meno in famiglia?» Qual è il messaggio importante di questa affermazione?`