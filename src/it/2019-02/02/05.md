---
title:  La scelta del partner per la vita
date:  10/04/2019
---

Se si presume che la scelta di un amico dovrebbe essere ben ponderata, maggiore attenzione si dovrà dedicare a quella del futuro coniuge. Adamo fu benedetto per il fatto che Dio in persona formò con le proprie mani la sua compagna di vita. La decisione di Adamo fu facile dal momento che Eva non era solo l’unica donna, ma anche quella perfetta. Per noi la questione è un po’ più complessa, perché nessuno è perfetto e la platea all’interno della quale scegliere è molto più vasta.

Essendo questa una decisione così importante, Dio ha provveduto a fornirci una guida anche in merito a questo aspetto della nostra vita. Oltre a tutti i consigli utili che abbiamo esaminato nella giornata di lunedì, ce ne sono alcuni specifici che attengono alla questione del matrimonio. In effetti, esclusa la scelta di servire Dio, quella del coniuge si rivelerà quasi sempre la più consequenziale per chiunque.

`Quali principi generali utili a guidare nella scelta del partner giusto si trovano nei seguenti versetti? Salmo 37:27; 119:97; 1 Corinzi 15:33; Giacomo 1:23-25.`

Prima di cercare la persona giusta da sposare, sono io a dover diventare persona giusta. «Tutte le cose dunque che voi volete che gli uomini vi facciano, fatele anche voi a loro; perché questa è la legge e i profeti» (Mt 7:12). Può essere che io conosca un potenziale coniuge, dotato di tutte le qualità che cerco, ma se personalmente non possiedo quelle che ricerco nell’altro/a, sorgeranno dei problemi.

Non c’è niente di nuovo in tutto questo, e vale non solo per il matrimonio quanto per la vita in generale. Paolo dedica molto spazio in apertura della Lettera ai Romani nel rivolgersi a quelli che condannano gli altri per errori che essi stessi commettono. O, come disse Gesù: «Perché guardi la pagliuzza che è nell’occhio di tuo fratello, mentre non scorgi la trave che è nell’occhio tuo?» (v. 3).

`Quante volte ti è successo di pretendere dagli altri caratteristiche che tu stesso non possiedi?`