---
title:  La scelta degli amici
date:  09/04/2019
---

Una delle scelte più importanti riguarda gli amici da frequentare. Il più delle volte non stabiliamo un piano in tal senso; l’amicizia nasce in modo naturale mentre trascorriamo del tempo con persone che condividono i nostri stessi interessi e passioni.

`Quali principi utili nella scelta degli amici si trovano nei seguenti passi? Proverbi 12:26; 17:17; 18:24; 22:24-25.`

In Proverbi 18:24 è scritto che se vogliamo avere degli amici dobbiamo essere affabili. Le persone a volte si sentono sole, ma è proprio il loro atteggiamento cupo e negativo ad allontanare gli altri. «Anche i migliori tra noi hanno qualche tratto poco gradevole; e selezionando i nostri amici facciamo bene a non scegliere quelli che ci pianteranno appena avranno capito che neppure noi siamo perfetti. È necessaria una tolleranza reciproca. Dobbiamo amarci e rispettarci l’un l’altro, nonostante i difetti e le imperfezioni che potrebbero apparirci insopportabili; perché questo è lo spirito di Cristo. Dovremmo coltivare l’umiltà e l’autocritica, e una tenerezza paziente verso i difetti degli altri. Questo annullerà ogni ristrettezza d’animo e ci aiuterà a essere generosi e magnanimi» - PM, p. 95.

Una delle storie più conosciute in tema di amicizia è quella che vede protagonisti Davide e Gionatan. Se Saul, primo re di Israele e padre di Gionatan, fosse stato fedele e avesse ubbidito, il suo regno avrebbe potuto durare per varie generazioni e Gionatan gli sarebbe succeduto al trono. Quando Saulo dimostrò di non essere degno della sua chiamata, Dio scelse Davide quale nuovo sovrano di Israele, escludendo in questo modo Gionatan da quello che altrimenti sarebbe stato un suo diritto. Siamo davanti a un efficace esempio che dimostra come le scelte sbagliate di un componente familiare (Saul) ricadano su un altro (Gionatan).

Ma il figlio del re non era né arrabbiato né geloso di Davide. Scelse invece di proteggerlo dall’ira di suo padre: «Appena Davide ebbe finito di parlare con Saul, Gionatan si sentì nell’animo legato a Davide, e Gionatan l’amò come l’anima sua» (1 S 18:1). Uno straordinario esempio di vera amicizia.

`«Non v’ingannate: “Le cattive compagnie corrompono i buoni costumi”» (1 Co 15:33). Qual è stata l’esperienza che hai avuto con i tuoi amici, anche quelli che poi ti hanno ferito? In che misura scelte sbagliate in questo ambito possono avere delle ricadute sulle relazioni familiari?`