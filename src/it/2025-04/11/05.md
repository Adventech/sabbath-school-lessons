---
title:  Una risposta gentile
date:   10/12/2025
---

`Leggere Giosuè 22:21-29 alla luce di Proverbi 15:1. Cosa possiamo imparare dalla risposta delle tribù orientali?`

La risposta degli accusati, diretta e potente come l’accusa, costituisce sia tematicamente sia strutturalmente il nucleo centrale del capitolo. Finora le tribù non hanno risposto alle accuse loro comminate, ma le hanno ascoltate in silenzio. Data la gravità delle imputazioni, la loro pazienza è esemplare e mostra il vero significato del proverbio: «La risposta dolce calma il furore, ma la parola dura eccita l’ira» (Pr 15:1). La frase iniziale della difesa consiste in una serie di nomi divini attribuiti al Dio di Israele: El, Elohim, Yahweh (Gs 22:22). Viene ripetuta due volte con forza crescente, diventando un giuramento solenne per dissipare i dubbi e le false accuse che hanno quasi portato a una guerra civile in Israele. Sono fermamente convinti che Dio conosca e comprenda pienamente la situazione e sperano che la delegazione presente arrivi alla stessa conclusione. Le due tribù e mezzo riconoscono anche la loro responsabilità davanti al Signore, invocando la sua vendetta (cfr. De 18:19; 1 S 20:16) qualora fossero davvero colpevoli. Segue una rivelazione sorprendente, che da un lato dimostra la non validità della base d’accusa (un altare non può servire solo come luogo di sacrificio), dall’altro, svela la loro vera motivazione: la paura della separazione da Israele, non l’apostasia, era stata alla base della loro azione. Pertanto, la costruzione dell’altare non è prova di apostasia, come si era creduto. In realtà, è vero il contrario: hanno agito per timore del Signore, proprio come le tribù del Giordano occidentale. Il vero fondamento dell’unità d’Israele non era la topografia del territorio o l’estensione dell’eredità, ma la loro fedeltà spirituale alle esigenze del Signore. La sincera preoccupazione delle tribù della sponda occidentale del fiume si rivela anche nella reazione di gioia autentica quando viene accertata l’innocenza delle tribù della sponda orientale. Invece di sentirsi sconfitti dalle argomentazioni dei loro fratelli, mostrano un’autentica felicità perché i loro sospetti si sono rivelati sbagliati. La guerra civile in Israele è stata evitata e l’unità della nazione è stata preservata.

`Come gestisci le false accuse? Condividi quali sono i principi che guidano il tuo atteggiamento. Cfr. Salmo 37:3-6,34,37.`