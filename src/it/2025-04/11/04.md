---
title:  Ossessionati dal passato
date:   09/12/2025
---

`Rileggere Giosuè 22:13-15, ora alla luce di Numeri 25. Perché gli Israeliti scelgono Fineas come capo delegazione delle due tribù e mezzo?`

Prima di dare pieno credito alle voci di quella che potrebbe essere percepita come una dichiarazione d’indipendenza, le nove tribù e mezzo, etichettate due volte con l’appellativo «figli d’Israele», inviano una delegazione per chiarire l’intento e il significato dell’altare. La delegazione era composta da Fineas, figlio del sommo sacerdote Eleazar, al quale sarebbe succeduto dopo la sua morte (Gs 24:33).

Fineas si è già conquistato una certa visibilità essendo il sacerdote che ha posto fine alla dissolutezza d’Israele a Baal Peor (Nu 25).

«E Fineas, figlio di Eleazar, figlio del sacerdote Aaronne, lo vide, si alzò in mezzo alla comunità e afferrò una lancia; poi andò dietro a quell’Israelita nella sua tenda e li trafisse tutti e due, l’uomo d’Israele e la donna, nel basso ventre. E il flagello cessò tra i figli d’Israele» (Nu 25:7,8).

Sicuramente Fineas aveva una certa influenza. Gli altri emissari rappresentavano le nove tribù e mezzo a ovest del Giordano, e ciascuno di essi era il capo di una famiglia tribale (letteralmente, «capo della casa di suo padre»), all’interno dei clan d’Israele.

La delegazione apre il caso che ipotizza l’accusa di sacrilegio e ribellione con la formula profetica ufficiale «così dice». Il caso si distingue perché non è il Signore a parlare, ma «tutta la comunità del Signore» (Gs 22:16). Israele viene accusato di trasgressione, tradimento e ribellione.

Il termine ebraico «trasgressione» è lo stesso usato per descrivere il peccato di Acan (7:1) e compare più volte nei primi cinque libri di Mosè (Le 5:15; 6:2; Nu 5:6,12). Gli esempi di Acan e Baal Peor creano dei precedenti: uno per il tradimento e l’altro per la ribellione. Esprimono anche il timore delle nove tribù e mezzo che la costruzione di un altare non autorizzato generi apostasia, idolatria e immoralità, e scateni l’ira del Signore sull’intera nazione d’Israele.

`Le nostre esperienze negative del passato condizionano il modo di porci di fronte a eventi analoghi. In che modo la grazia di Dio può aiutarci a far sì che le tragedie del nostro passato non condizionino i rapporti con il nostro prossimo nel presente?`