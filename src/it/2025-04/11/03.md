---
title:  Accuse...
date:   08/12/2025
---

`Leggere in Giosuè 22:9-20 il racconto delle tribù che ritornano. Quelle stanziate sulla riva occidentale del Giordano, quali accuse rivolgono alle tribù del Giordano orientale? In che misura tali accuse erano fondate?`

A differenza del versetto 1, dove le tribù a est vengono nominate convenzionalmente (Rubeniti, Gaditi, ecc.), qui si usa un’espressione diversa: «figli di Ruben», «figli di Gad» e «la mezza tribù di Manasse», in contrapposizione con i «figli d’Israele» (Gs 22:11), descrivendo in tal modo un’entità diversa.

Nel racconto, l’espressione «tutta la comunità d’Israele» si riferisce solo alle nove tribù e mezzo della Giordania occidentale, sottolineando la frattura che si è sviluppata tra i due gruppi. In effetti, la questione di fondo del racconto che ne deriva è se le tribù della sponda orientale del fiume possano o meno essere considerate Israelite.

Ci aspetteremmo una conclusione tranquilla della vicenda; invece, sale la tensione quando si dice che le tribù dell’est hanno eretto un altare presso il Giordano. Il testo non offre alcuna ragione a tal riguardo, né descrive la funzione dell’altare o un’attività specifica a esso collegata. L’ambiguità sul significato di quest’altare aumenta ulteriormente facendo un passo indietro al primo attraversamento del Giordano, nei capitoli 3 e 4, dove tutto Israele arrivò ai margini del fiume per attraversarlo ed entrare nel paese di Canaan. Qui abbiamo una parte d’Israele che arriva nella regione del Giordano, ma per attraversare il fiume in direzione opposta. In entrambi i casi, viene edificata una struttura con delle pietre. La prima serviva da memoriale, mentre la seconda viene percepita come un imponente altare. La domanda che sorge spontanea è: «Che cosa significano queste pietre?» (cfr. Gs 4:6,22).

Quest’altare era stato costruito per i sacrifici o era solo un memoriale? Le altre tribù stavano già iniziando a cedere all’apostasia? La mancata consultazione con Giosuè, Eleazar o i capi tribù lascia spazio a un’incomprensione che può potenzialmente provocare un terribile conflitto.

`A cosa si riferiscono Gesù e Paolo quando ci ammoniscono a evitare di giudicare gli altri? Leggere Luca 6:37; Giovanni 7:24, 1 Corinzi 4:5. Perché è facile saltare a conclusioni sbagliate sulle motivazioni altrui?`