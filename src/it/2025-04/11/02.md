---
title:  Dedizione
date:   07/12/2025
---

`Leggere Giosuè 22:1-8. Cosa dicono questi versetti circa la dedizione di Rubeniti, Gaditi e della mezza tribù di Manasse?`

Giosuè afferma che le tribù provenienti dall’altra sponda del Giordano hanno soddisfatto pienamente gli obblighi stabiliti da Mosè e da egli stesso, il che ha significato notevole dedizione e sacrificio per la causa comune d’Israele. Essi combatterono a fianco dei loro fratelli per «molti giorni», in realtà, si tratta di circa sei o sette anni (cfr. Gs 11:18; 14:10; De 2:14). Le loro mogli e i loro figli erano rimasti a casa, sul lato orientale del Giordano, eppure gli uomini decisero di combattere lealmente insieme ai loro fratelli, affrontando il rischio di essere feriti o uccisi in battaglia. Questi versetti sottolineano indirettamente l’importanza dell’unità della nazione e della terra. Inoltre, preparano il terreno alla vicenda successiva, che in sostanza riguarda l’unità. Riusciranno le tribù israelite a restare unite, nonostante il marcato confine naturale formato dal Giordano? Consentiranno alla geografia di marcare la loro identità nazionale o lasceranno che la comune adorazione dell’unico Dio faccia di essi la nazione eletta, unita e forte sotto la sua guida teocratica?

Giosuè spiega l’unico modo che ha reso possibile una tale fedeltà: non hanno servito i loro compagni israeliti, ma Yahweh, il quale li ha incaricati di quella missione. Lo stesso principio lo ritroviamo nel Nuovo Testamento. L’apostolo Paolo esortava i cristiani a prestare servizio come se lavorassero per Dio e non solo per gli esseri umani (cfr. Ef 6:7; Cl 3:23; 1 Te 2:4). Quale vocazione più alta se non quella di servire il Creatore dell’universo?

Nella vita di tutti i giorni, spesso affrontiamo sfide e difficoltà che possono scoraggiarci e farci venire voglia di abbandonare la lotta. Talvolta è la decisione più facile da prendere. Tuttavia, possiamo fare appello alla forza del Signore, che promette di esserci accanto e ci offre le risorse per fare ciò che ci chiede. Mantenendo sempre la consapevolezza di quest’alta chiamata, saremo motivati ad andare avanti, nonostante le inevitabili sfide e gli scoraggiamenti che sono parte della nostra esistenza decaduta.

`Il nostro libro, al capitolo 22:5,6, riferisce che Giosuè si appellò alle tribù in partenza affinché rimanessero fedeli al Signore, e poi le benedisse. Come si trasformerebbero i nostri rapporti all’interno della chiesa se pregassimo per gli altri più di quanto riusciamo o siamo disposti a fare?`