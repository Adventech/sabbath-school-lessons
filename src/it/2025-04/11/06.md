---
title:  La risoluzione del conflitto
date:   11/12/2025
---

`Leggere Giosuè 22:30-34. Quali indicazioni sulla risoluzione dei conflitti e su come garantire l’unità della chiesa si può trarre da questo episodio? (cfr. Salmo 133; Giovanni 17:20-23; 1 Pietro 3:8,9).`

La vicenda narrata in Giosuè 22 contiene diversi principi relativi alla comunicazione, che possono essere applicati ai rapporti umani quotidiani nella famiglia, nella chiesa e nella società.

1. Quando le cose vanno male, o sembrano andare male, la scelta migliore è comunicare e non reprimere le nostre considerazioni fino a esplodere. È bene che il popolo di Dio non rimanga indifferente quando i problemi sembrano crescere. Naturalmente, se le tribù della Transgiordania avessero comunicato la loro intenzione di costruire un altare, l’intera problematica avrebbe potuto essere evitata.
2. Anche se si è convinti del proprio giudizio, non bisogna saltare a conclusioni affrettate, come invece fecero le tribù del Giordano occidentale, le quali furono pronte a credere alle voci giunte alle loro orecchie, arrivando alla conclusione che le tribù del Giordano orientale avessero già apostatato.
3. Parlate dei problemi reali o percepiti prima di agire in base alle vostre conclusioni.
4. Siate disposti a fare un sacrificio per raggiungere l’unità. Le tribù della Giordania occidentale erano disposte a rinunciare a parte della terra loro assegnata per accogliere le altre tribù, se il fatto di trovarsi dall’altra parte del Giordano fosse stata la causa della loro presunta apostasia.
5. Quando si è accusati, ingiustamente o giustamente, bisogna rispondere con gentilezza per scacciare la rabbia. Rispondere a un’accusa con una controaccusa non genererà mai la pace. Tentate di capire prima di cercare di essere capiti.
6. Gioite e benedite Dio quando viene ripristinata la pace. È meraviglioso vedere che la principale congregazione israelita provò vera gioia nell’apprendere la motivazione delle due tribù e mezzo. Non furono arroganti nel loro giudizio a tal punto da non ammettere di essersi sbagliati.

Se le tribù di stanza nel Giordano orientale avessero apostatato, il popolo d’Israele avrebbe applicato i requisiti del patto. L’unità non può mai essere un argomento per annacquare la verità o rinunciare ai principi biblici. Tuttavia, la disciplina di chiesa dovrebbe essere sempre l’ultima (e non la prima) risorsa da attuare solo quando i tentativi di riconciliazione e di assistenza pastorale basati sulla Parola di Dio sono falliti. Come sarebbero diverse le chiese se applicassimo questi semplici principi con coerenza!