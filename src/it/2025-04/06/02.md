---
title:  La rottura del Patto
date:   02/11/2025
---

`Leggere Giosuè 7. Quali furono le due cause principali della sconfitta inflitta a Israele dagli abitanti di Ai?`

È interessante osservare che il lettore è informato, fin dall’inizio, del motivo dell’ira di Yahweh e del nome del colpevole. In questo modo, la suspense della storia che svela la trasgressione di Acan deriva dalla tensione tra la prospettiva del lettore e quella di Giosuè e degli Israeliti. Come molti altri capitoli dell’Antico Testamento, Giosuè 7 ha una struttura chiastica. Il segmento centrale e saliente chiarisce sul perché gli Israeliti non siano riusciti a conquistare Ai al loro primo tentativo. Furono essenzialmente due le ragioni della sconfitta d’Israele da parte degli abitanti di Ai: il peccato di Acan e l’eccessiva fiducia nelle proprie forze. Quest’ultima ha portato alla negligenza di consultare la volontà del Signore prima dell’attacco contro Ai e alla sottovalutazione della forza del nemico.

Sulla base di Giosuè 7:1,11-13, vediamo che, sebbene Acan fosse responsabile dell’atto sleale d’infrangere il divieto, l’intera nazione fu ritenuta responsabile e subì le conseguenze del suo gesto. Dio svela il peccato di Acan mostrando progressivamente la gravità attraverso l’uso cumulativo, nel versetto 11, dell’avverbio «anche» (ebraico _gam_).

Prima viene utilizzato il termine più comune per indicare il peccato: khata. Poi l’atto trasgressivo descritto da cinque peccati più specifici introdotti dall’avverbio _gam_:

1. _‘abar_, «anche oltrepassare, trasgredire»;
2. Anche prendere (_laqakh_) dalle cose destinate alla distruzione (_kherem_);
3. Anche rubare (_ganab_);
4. Anche ingannare (_kakhash_);
5. Anche mettere (_sim_) l’interdetto rubato (_kherem_) tra i loro oggetti.

L’alleanza tra Yahweh e Israele coinvolgeva il popolo a livello individuale ma anche collettivo. Alla luce di quel patto, Israele è considerato un’unità indivisibile della nazione scelta da Dio; pertanto, il peccato di uno o solo di alcuni dei suoi membri, comporta una colpa per l’intera comunità. Come disse il Signore, «Israele ha peccato; essi hanno trasgredito il patto che avevo loro comandato di osservare» (v. 11).

`In quali circostanze, intere comunità possono soffrire e hanno sofferto, per le colpe di singoli membri? Quali esempi ti vengono in mente?`