---
title:  Il peccato di Acan
date:   03/11/2025
---

`Leggere Giosuè 7:16-19. La procedura nel suo complesso cosa ci rivela a proposito di Dio ma anche di Acan?`

Invece di svelare l’identità del trasgressore, Dio stabilisce una procedura che rivela la sua giustizia e anche la sua grazia. Dopo aver spiegato il motivo della sconfitta d’Israele e aver chiesto la santificazione del popolo (v. 13), lascia trascorrere un intervallo tra l’annuncio della procedura e la sua applicazione, dando ad Acan il tempo di riflettere, pentirsi e confessare il suo peccato. Allo stesso modo, la sua famiglia (se era a conoscenza dell’accaduto) ha l’opportunità di decidere se vuole essere coinvolta nell’insabbiamento o rifiutarsi di essere complice, come i figli di Core, che evitarono la distruzione rifiutando di schierarsi con il padre (cfr. Nu 16:23-33; 26:11).

La soluzione al problema segue la direzione opposta a quella in cui è entrato e ha afflitto Israele: la colpa collettiva è eliminata e limitata da Israele a una tribù; dalla tribù alla famiglia; dalla famiglia al nucleo familiare; e dal nucleo familiare ai singoli individui.

Oltre a rivelare l’autore del reato, il processo investigativo ha anche scagionato gli innocenti, un aspetto altrettanto importante della meticolosa procedura giuridica, in cui Dio stesso agisce da testimone del comportamento non visto di Acan. Il lettore può quasi avvertire la tensione mentre Dio si concentra su Acan. Come si fa a non meravigliarsi dell’ostinazione di quell’uomo che sperava di passare inosservato? Nulla si nasconde allo sguardo scrutatore del Signore (Sl 139:1-16; 2 Cr 16:9), il quale conosce cosa si nasconde nel cuore di un uomo (1 S 16:7; Gr 17:10; Pr 5:21).

È importante notare come Giosuè si rivolge ad Acan: «Figlio mio». Quest’espressione mostra non solo l’età e il ruolo di guida di Giosuè, ma anche lo spirito con cui questo grande guerriero si accosta alla giustizia. Il suo cuore era pieno di compassione per Acan, nonostante fosse chiamato a eseguire il giudizio sul colpevole. Attraverso il suo atteggiamento, Giosuè prefigurava ancora una volta la sensibilità, la gentilezza e l’amore di chi «non è stato mai rude, non ha mai pronunciato senza ragione una parola severa né ha fatto soffrire inutilmente un’anima sensibile. Non ha censurato la debolezza umana, ma ha denunciato senza timore l’ipocrisia, l’incredulità e la malvagità» - DA, 353 [p. 261].

`Come influisce sul tuo modo di vivere la consapevolezza che Dio conosce tutto ciò che fai, anche le tue cose più segrete?`