---
title:  Scelte fatidiche
date:   04/11/2025
---

`Leggere Giosuè 7:19-21. Cosa chiede Giosuè ad Acan? Qual è il significato di tale richiesta? Come interpretare la sua confessione?`

Giosuè chiede ad Acan di fare due cose: dare gloria a Dio e onorarlo; poi, confessare quello che ha fatto senza nasconderlo. Acan doveva dare gloria a Dio e ammettere la sua colpa. Il termine usato in questa circostanza (_todah_) può indicare sia il ringraziamento (Sl 26:7; Is 51:3; Gr 17:26) sia la confessione del peccato (Ed 10:11).

Purtroppo, il testo biblico non offre alcun indizio per far pensare che Acan abbia mostrato segni di sincero pentimento. Sperò fino all’ultimo di potersela cavare. Il suo atteggiamento di sfida lo qualifica come trasgressore di alto livello, per il quale, secondo la legge di Mosè, non era prevista espiazione (cfr. Nu 15:27-31).

Le parole di Acan in Giosuè 7:21 ricordano la caduta di Adamo ed Eva. Eva vide (ra’ah) che l’albero era appetibile (_khamad_) e alla fine prese (_laqakh_) del frutto (Ge 3:6). Nella sua confessione, Acan ammette di aver visto (ra’ah) nel bottino un bel mantello di Shinar, 200 sicli d’argento e un lingotto d’oro. Allora li desiderò (_khamad_) e li prese (_laqakh_). Come nel caso di Adamo ed Eva, la scelta di Acan rivela che il peccato di cupidigia è sostanzialmente una colpa d’incredulità. Sospetta che Dio non desideri il meglio per le sue creature e che nasconda loro alcuni piaceri prelibati, che appartengono solo al regno della divinità.

Oltre all’allusione alla caduta umana originale, il testo evidenzia un netto contrasto tra gli atteggiamenti di Raab (cfr. Gs 2:1-13) e Acan. La prima guidò le spie sul tetto e le nascose ai soldati; l’altro trafugò oggetti proibiti nascondendoli a Giosuè. Raab fu cortese con le spie israelite e le aiutò ad assicurarsi la vittoria; Acan causò guai a Israele con la sua avidità e si garantì la sconfitta. La prima strinse con gli Israeliti un’alleanza; l’altro infranse l’alleanza con Yahweh. Raab salvò se stessa e la sua famiglia, che divennero cittadini rispettati in Israele; Acan condannò a morte se stesso e la sua famiglia e divenne un esempio di ignominia.

`Pensa al peccato di cupidigia. Come possiamo evitare di soccombervi, a prescindere da ciò che possediamo o non possediamo? (cfr. Lu 12:15).`