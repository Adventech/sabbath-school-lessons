---
title:  Una testimonianza della potenza di Dio
date:   06/11/2025
---

Come abbiamo appreso (cfr. la quinta lezione), Dio aveva dato alle nazioni pagane l’opportunità di conoscerlo e di allontanarsi dalle loro vie malvagie. Ma quelle avevano rifiutato l’opportunità e ora stavano affrontando il giudizio divino.

`Leggere Giosuè 7:6-9, che tratta della reazione iniziale di Giosuè alla calamità che li ha colpiti. Concentrati soprattutto sul v. 9. Quale importante principio teologico si trova nelle sue parole?`

In un primo momento, le parole di Giosuè sembrano ricordare quelle dei figli d’Israele alle prese con i loro problemi dopo aver lasciato l’Egitto: «Fossimo pur morti per mano del SIGNORE nel paese d’Egitto, quando sedevamo intorno a pentole piene di carne e mangiavamo pane a sazietà! Voi ci avete condotti in questo deserto perché tutta questa assemblea morisse di fame!» (Es 16:3). Infatti, Giosuè disse: «Ahi, Signore DIO, perché hai fatto attraversare il Giordano a questo popolo, per darci in mano agli Amorei e farci perire? Oh, ci fossimo pur accontentati di rimanere di là dal Giordano!» (7:7). Subito dopo, però, mostra la forte preoccupazione per il danno che il nome e la reputazione di Dio subiranno da questa sconfitta: «I Cananei e tutti gli abitanti del paese lo verranno a sapere, ci accerchieranno e faranno sparire il nostro nome dalla terra; e tu che farai per il tuo gran nome?» (v. 9). Questo rivela un tema e un principio centrali nei propositi divini con Israele. Sebbene egli volesse che le nazioni pagane vicine vedessero le grandi cose che avrebbe fatto per il suo popolo che gli ubbidiva, esse potevano anche, come nel caso di Raab, conoscere il Dio d’Israele attraverso la potenza delle conquiste d’Israele. Dall’altro lato, se le cose fossero andate male, come in questo caso, le nazioni lo avrebbero ritenuto debole e inefficace, e magari incoraggiare la resistenza cananea. In altre parole, anche nel contesto degli Ebrei che conquistano la terra, erano in gioco grandi questioni e princìpi, che includevano portare onore e gloria a Dio, unica speranza sia per i pagani che per Israele.

`Leggere Deuteronomio 4:5-9. Si può cogliere un parallelismo tra Israele e la sua testimonianza al mondo, e la nostra testimonianza di avventisti del settimo giorno oggi?`