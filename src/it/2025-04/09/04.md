---
title:  La sﬁda della terra
date:   25/11/2025
---

`Leggere Giosuè 13:1-7. Anche se la terra di Canaan era un dono di Dio, quali sfide si presentavano per prenderne possesso?`

Dato che gli Israeliti avevano vissuto come schiavi per secoli, le loro capacità militari erano inadeguate per conquistare la terra. Nemmeno i loro padroni, gli Egiziani, con i loro eserciti esperti e ben equipaggiati, erano stati in grado di occuparla in modo permanente. Infatti, non conquistarono mai completamente Canaan a causa dell’inespugnabilità delle città fortificate. Ora viene comandato a una nazione di ex schiavi di conquistare una terra che i loro precedenti padroni non sono stati capaci di sottomettere. Se ci sono riusciti, è solo per l’intervento di Dio, non certo per i loro sforzi.

Giosuè da 13 a 21 tratta della ripartizione del territorio tra le varie tribù d’Israele. Questa dinamica indica a Israele non solo ciò che è stato loro assegnato, ma anche ciò che deve essere ancora occupato all’interno di quel territorio. Gli Israeliti possono vivere con sicurezza nella terra che Dio ha dato loro in eredità. Sono i legittimi inquilini di una proprietà che appartiene a Dio. Ma all’iniziativa divina deve corrispondere una risposta umana. La prima metà del libro narra il modo secondo cui Dio ha dato la terra espropriando i Cananei; la seconda racconta invece come Israele ha preso possesso di quella terra insediandosi in essa.

Questa complessità della conquista illustra le dinamiche della nostra salvezza. Come per Israele, non possiamo fare nulla per guadagnarcela (Ef 2:8,9). È un dono, proprio come lo fu la terra per Israele, sulla base del patto, non certo dei loro meriti (cfr. De 9:5). Tuttavia, per beneficiare del dono divino, gli Israeliti dovettero assumersi tutte le responsabilità che ne derivavano, proprio come noi dobbiamo passare attraverso il processo di santificazione ubbidendo ai requisiti indispensabili per essere cittadini del regno di Dio. Anche se non è la stessa cosa, il parallelismo che a loro sia stata concessa la terra per grazia e a noi la salvezza per grazia è abbastanza vicino. Ci è stato offerto un dono meraviglioso, ma se non stiamo attenti potremmo anche perderlo.

`In che modo, oggi, incontriamo sfide simili a quelle legate all’occupazione della terra promessa? Leggere Filemone 2:12 ed Ebrei 12:28.`