---
title:  Eden e Canaan
date:   23/11/2025
---

`Leggere Genesi 2:15 e 3:17-24. Quali furono le conseguenze della caduta, per quanto riguarda lo spazio vitale della prima coppia umana?`

Al momento della creazione, Dio collocò Adamo ed Eva in un ambiente perfetto che incarnava abbondanza e bellezza. La prima coppia umana incontrò il Creatore in uno spazio abitativo incantevole, in grado di provvedere a tutti i loro bisogni fisici. Oltre alla parola di Dio, il giardino di Eden servì come centro di apprendimento in cui Adamo ed Eva acquisirono una conoscenza efficace del carattere divino e della vita che intendeva offrire loro. Pertanto, quando infransero il rapporto di fiducia con il Creatore, cambiò anche quello con il giardino dell’Eden e, per effetto di quel rapporto infranto, i due furono costretti a lasciare il giardino, persero il diritto al territorio che Dio aveva dato loro. Così, il giardino di Eden divenne il simbolo della vita abbondante perduta a causa del peccato; ne riscopriremo i tratti nel tema della terra promessa.

`I patriarchi come hanno percepito la promessa della terra? (cfr. Ge 13:14,15; 26:3,24; 28:13) Cosa pensi che significhi per noi avventisti vivere come eredi delle promesse (Eb 6:11-15)?`

Quando Abramo entrò nella terra che Dio gli aveva mostrato, quella diventò per fede, ai suoi occhi e a quelli dei suoi discendenti, la terra della promessa, e rimase tale per quattrocento anni. I patriarchi non possedettero realmente la terra; non potevano consegnarla in eredità ai loro figli. Apparteneva infatti a Dio, come anche il giardino di Eden. Se Adamo ed Eva non avevano fatto nulla che conferisse loro alcun diritto in merito, anche Israele non aveva fatto niente per meritare la terra. La terra promessa era un dono di Dio frutto della sua iniziativa. Israele non poteva vantare alcun diritto o pretesa intrinseca del suo possesso (De 9:4-6); solo per grazia di Dio poteva fruirne.

I patriarchi furono eredi delle promesse fino al loro compimento. Noi, come seguaci di Cristo, abbiamo ereditato promesse ancora migliori (Eb 8:6) che si realizzeranno se diventeremo «imitatori di quelli che per fede e pazienza ereditano le promesse» (6:12).