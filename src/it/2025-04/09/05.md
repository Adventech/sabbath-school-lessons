---
title:  Il giubileo
date:   26/11/2025
---

La terra era talmente centrale per l’esistenza d’Israele, in quanto popolo di Dio, da non poter essere assegnata in blocco. Occorreva dividerla per tribù, clan e famiglie (Nu 34:13-18) per evitare che diventasse possesso di poche élite di spicco.

`Leggere Levitico 25:1-5, 8-13. Qual era lo scopo dell’anno sabatico e del giubileo?`

A differenza dell’Egitto, dove i cittadini perdevano regolarmente la loro terra e diventavano servi del faraone, lo scopo di Dio per gli Israeliti era che non venissero mai privati dei loro diritti a tempo indefinito. Nessuno, al di fuori del clan e della famiglia a cui era stata originariamente assegnata, poteva possedere la terra. Infatti, secondo il piano di Dio, essa non poteva essere letteralmente venduta, ma solo affittata in base al suo valore stabilito dal numero di anni che separavano dal giubileo successivo. Pertanto, i parenti di una persona obbligata a «vendere» la sua terra atavica avevano il dovere di riscattarla ancora prima del giubileo (Le 25:25).

L’assegnazione della terra diventa una finestra sul cuore di Dio. In quanto nostro Padre celeste, egli desidera che i suoi figli siano generosi con i meno fortunati e che consentano alle loro terre di nutrirli ogni settimo anno. L’anno sabatico applicava il principio del comandamento del sabato su scala più ampia. Oltre a valorizzare e incoraggiare il duro lavoro, la proprietà della terra richiede anche rispetto e premura nei riguardi di chi si trova in difficoltà economiche.

La legislazione sulla proprietà della terra offriva a ogni Israelita l’opportunità di liberarsi da circostanze opprimenti ereditate o autoindotte e di avere un nuovo inizio.

In sostanza, è questo lo scopo principale del vangelo: cancellare la distinzione tra ricchi e poveri, datori di lavoro e dipendenti, privilegiati e diseredati, ponendoci tutti sullo stesso piano e aiutandoci a riconoscere il nostro assoluto bisogno della grazia di Dio. Israele, purtroppo, trascurò la conformità ai parametri stabiliti da Dio e, dopo secoli, gli avvertimenti di espropriazione si concretizzarono (2 Cr 36:20,21).

`In che modo i principi della lottizzazione israelita e del sabato possono ricordarci che, agli occhi di Dio, siamo tutti uguali? Perché il sabato può aiutarci a dire «no» ai cicli viziosi di sfruttamento e consumismo delle nostre società?`