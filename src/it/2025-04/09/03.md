---
title:  La terra come dono
date:   24/11/2025
---

`Leggere Esodo 3:8; Levitico 20:22; 25:23; Numeri 13:27; Deuteronomio 4:1,25,26; 6:3; Salmo 24:1. Qual era la relazione speciale tra Dio, Israele e la terra promessa?`

La terra offre fondamentalmente un’identità geografica a una nazione, determinandone anche cultura, usi e costumi. Gli schiavi erano senza radici e non appartenevano a nessun luogo; qualcun altro beneficiava dei risultati del loro lavoro. Avere una terra significava libertà. L’identità del popolo eletto era fortemente legata alla sua dimora nella terra. Tra Dio, Israele e la terra esisteva una relazione speciale. Israele ricevette la terra da Dio come un dono, non come un privilegio inalienabile. Il popolo eletto avrebbe potuto possedere la terra se avesse mantenuto il patto con Yahweh e ne avesse rispettato i precetti. In altre parole, non poteva avere la terra e le sue benedizioni senza la benedizione di Dio.

Allo stesso tempo, è vero che la terra forniva una lente attraverso cui Israele poteva comprendere meglio Dio. Viverci avrebbe sempre ricordato loro un Dio fedele, che mantiene le promesse e che è affidabile. Né la terra né Israele sarebbero esistiti senza l’iniziativa divina, fonte e fondamento della loro esistenza.

Mentre gli Israeliti si trovavano in Egitto, il Nilo e il sistema d’irrigazione, uniti al duro lavoro, fornivano i raccolti necessari per la sussistenza. Canaan era diversa. Dipendevano dalla pioggia per l’abbondanza dei loro raccolti e solo Dio poteva controllare il tempo metereologico. In questo modo, la terra ricordava a Israele la costante dipendenza dal Signore. Anche se Israele ricevette la terra come un dono da Yahweh, in sostanza, egli ne rimaneva il proprietario. Possedendo tutta la terra in assoluto (Sl 24:1), Dio ha il diritto di assegnare la terra a Israele o di toglierla. Se le cose stanno così, gli Israeliti e, per estensione, tutti gli esseri umani, devono essere considerati stranieri e ospiti a lungo termine di Dio sulla sua terra.

`Alla luce di 1 Pietro 2:11 e di Ebrei 11:9-13, cosa significa per te vivere come straniero in attesa della città di cui Dio in persona è progettista e costruttore?`