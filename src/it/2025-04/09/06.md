---
title:  La terra restituita
date:   27/11/2025
---

`Leggere Geremia 24:6; 31:16; Ezechiele 11:17; 28:25; 37:14,25. Cosa aveva promesso Dio in merito al ritorno d’Israele nella terra promessa? Com’è finita?`

Durante l’esilio babilonese, gli Israeliti sperimentarono non solo la triste realtà di non avere radici, ma anche la garanzia che il loro rapporto con Dio, pur concretizzato attraverso la promessa della terra, non era condizionato e limitato al suo possesso. Quando gli Israeliti confessarono i loro peccati, si pentirono e lo cercarono con tutto il cuore, Dio adempì nuovamente la sua promessa e li riportò nella loro terra come segno della loro restaurazione. In altre parole, era ancora il loro Dio, anche quando erano lontani dalla terra. Tuttavia, se la promessa della terra posseduta per sempre era condizionata (De 28:63,64; Gs 23:13,15; 1 R 9:7; 2 R 17:23; Gr 12:10-12), altrettanto si può dire per la promessa di reinsediare e far prosperare Israele nella terra dopo l’esilio. Allo stesso tempo, i profeti dell’Antico Testamento indicavano una restaurazione portata da un futuro re davidico (Is 9:6,7; Za 9:9,16). Questa promessa si è realizzata nella vita, nella morte e nella risurrezione di Gesù Cristo, nel quale si sarebbero compiute tutte le promesse fatte all’antico Israele. Nel Nuovo Testamento, non viene citata direttamente la terra promessa, ma è scritto che le promesse di Dio si sono realizzate in e per mezzo di Gesù Cristo (2 Co 1:20, Ro 15:8). Così, alla luce di Cristo, la terra viene reinterpretata e diventa il simbolo delle benedizioni spirituali che Dio intende dare al suo popolo fedele qui e ora (Ef 2:6) ma anche in futuro.

Il compimento finale della promessa divina di riposo, abbondanza e benessere si realizzerà nella nuova terra, liberata dal peccato e dalle sue conseguenze.

In questo senso, come cristiani, la nostra speranza si basa sulla promessa del ritorno di Cristo il quale, dopo un millennio nel cielo, stabilirà il suo regno eterno sulla terra rinnovata. Questo sarà il compimento definitivo di tutte le promesse che riguardano appunto la terra.

`Leggere Giovanni 14:1-3; Tito 2:13 e Apocalisse 21:1-3. Qual è la speranza ultima in questi versetti e perché la morte di Gesù ce ne garantisce il compimento?`