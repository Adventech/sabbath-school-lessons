---
title:  La seconda scelta migliore
date:   23/10/2025
---

`Leggere Esodo 17:7-13 e Giosuè 6:15-20. Quali analogie si riscontrano tra queste due narrazioni di guerra? E quali differenze?`

La prima volta che Israele combatté una guerra viene narrata in Esodo 17, quando gli Israeliti si difesero dagli Amalechiti. Israele era stato testimone dell’onnipotenza di Dio quando si era trattato di colpire gli Egiziani e anche quando li aveva condotti alla libertà. Abbiamo visto che il piano divino originale per Israele non prevedeva conflitti contro altri popoli (Es 23:28; 33:2). Ma poco dopo la liberazione dall’Egitto, gli Israeliti cominciarono a mormorare durante il cammino (17:3), mettendo addirittura in dubbio la presenza di Dio in mezzo a loro. Fu in quel momento che Amalec venne a combattere contro Israele. Non fu un caso. Dio permise agli Amalechiti di attaccare il suo popolo perché imparasse a fidarsi di nuovo di lui.

Senza compromettere i suoi principi, Dio scende al livello del suo popolo, richiamandolo continuamente al piano ideale: la fiducia totale e senza riserve nell’intervento divino. Infatti, la legge della guerra (De 20) fu data solo dopo i 40 anni di esperienza nel deserto, causati anche dall’incredulità d’Israele. Nuove circostanze richiedevano nuove strategie e solo allora Dio richiese al suo popolo di annientare completamente i Cananei (vv. 16-18).

Oltre al fatto che la guerra divenne una necessità per Israele, si rivelò anche una prova della loro fedeltà a Yahweh. Dio non li abbandonò, ma permise che sperimentassero la sua potenza vivendo una totale dipendenza da lui. La partecipazione degli Israeliti alla conquista è evidente dalla conclusione che Giosuè trae alla fine del libro. Qui si dice che i Cananei stavano combattendo contro gli Israeliti (Gs 24:11).

Mentre il crollo delle mura di Gerico fu il risultato di un miracolo divino, il popolo d’Israele dovette prendere parte attiva alla battaglia e affrontare la tenace resistenza degli abitanti di quella città.

La partecipazione d’Israele ai conflitti armati divenne un modo per sviluppare una fiducia incondizionata nell’aiuto di Yahweh. Tuttavia, a quel popolo veniva costantemente ricordato (7:12,13; 10:8) che l’esito ultimo di ogni conflitto militare era nelle mani del Signore e che l’unico modo per deciderlo era il loro atteggiamento di fede o incredulità nei confronti delle sue promesse. A loro la scelta.