---
title:  Guerra in cielo
date:   20/10/2025
---

`Giosuè capì che quella battaglia faceva parte di un conflitto più ampio. Cosa sappiamo di quest’ultimo in cui Dio stesso è coinvolto? Leggere Apocalisse 12:7-9; Isaia 14:12-14; Ezechiele 28:11-19 e Daniele 10:12-14.`

Dio ha popolato l’universo di creature responsabili alle quali ha concesso il libero arbitrio, un prerequisito per amare. Sono libere di scegliere se agire in accordo o contrariamente alla sua volontà. Uno degli angeli più potenti, Lucifero, gli si è ribellato e ha portato con sé molti altri angeli.

Isaia ed Ezechiele fanno riferimento al conflitto, anche se alcuni commentatori cercano di limitare il significato di Isaia 14 ed Ezechiele 28 al re di Babilonia e a un sovrano di Tiro. Tuttavia, nel testo biblico ci sono chiari indicatori che rimandano a una realtà trascendente. Il re di Babilonia viene presentato come se fosse stato in cielo sul trono di Dio (Is 14:12,13) e il re di Tiro è scritto che si trovava nell’Eden, cherubino protettore sul monte santo di Dio (Ez 28:12-15). Niente di tutto ciò può valere per i sovrani di Babilonia e Tiro. Né si può dire che i re della terra fossero irreprensibili e che rappresentassero «l’anello della perfezione». Di conseguenza, questi personaggi indicano qualcosa che va oltre i regni secolari di Babilonia e Tiro. Isaia presenta una «parabola» (in ebraico, _mashal_) che trasmette un significato che supera l’immediato contesto storico. In questo caso, il re di Babilonia diventa un paradigma di ribellione, autosufficienza e orgoglio. Allo stesso modo, Ezechiele fa una distinzione tra il principe di Tiro (28:2) e il re di Tiro (vv. 11,12), dove il principe, essendo attivo nel regno terreno, diventa simbolo di un re che agisce in quello celeste. Secondo Daniele 10:12-14, questi esseri celesti ribelli ostacolano il compimento degli obiettivi di Dio sulla terra. È alla luce di questa connessione tra cielo e terra che dobbiamo comprendere le guerre d’Israele, autorizzate dal Signore. Dobbiamo riconoscerle come manifestazioni terrene del grande conflitto tra Dio e Satana e tra il bene e il male, il tutto con il proposito ultimo di ripristinare la giustizia e l’amore di Dio in un mondo decaduto.

`Quali sono i modi in cui vediamo, nel mondo che ci circonda e nelle nostre vite, la realtà di questa battaglia cosmica tra il bene e il male?`