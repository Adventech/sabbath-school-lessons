---
title:  Il Signore è un guerriero
date:   21/10/2025
---

`Leggere Esodo 2:23-25; 12:12,13; 15:3-11. Che cosa significa l’espressione «il SIGNORE è un guerriero»?`

Durante il lungo soggiorno in Egitto, gli Israeliti hanno dimenticato il vero Dio dei loro avi. Come dimostrano tanti episodi accaduti durante il viaggio nel deserto, la loro conoscenza del Dio d’Abraamo, Isacco e Giacobbe si era affievolita e avevano mescolato le loro pratiche religiose con elementi pagani (cfr. Es 32:1-4). Sotto l’oppressione egizia avevano gridato al Signore (2:23-25) e al momento giusto era intervenuto in loro favore. Tuttavia, il conflitto descritto nei primi dodici capitoli dell’Esodo era più grande di una semplice lotta di potere tra Mosè e il faraone. Secondo l’ideologia bellica del Vicino Oriente Antico, le guerre tra i popoli erano considerate in ultima analisi dei conflitti tra le rispettive divinità. Esodo 12:12 afferma che il Signore inflisse una punizione non solo al faraone, ma anche «giustizia di tutti gli dèi dell’Egitto», demoni potenti (Le 17:7; De 32:17) che si nascondevano dietro il potere dispotico e un sistema sociale iniquo di quella nazione.

In definitiva, Dio è in guerra con il peccato e non tollererà che questo conflitto duri per sempre (Sl 24:8; Ap 19:11; 20:1-4,14). Tutti gli angeli caduti, così come gli esseri umani che si sono identificati definitivamente e irrecuperabilmente con il peccato, saranno distrutti. Alla luce di ciò, le battaglie contro gli abitanti della terra devono essere intese come una prima fase di questo conflitto, che raggiungerà il suo apice sulla croce e il compimento nel giudizio finale, quando saranno affermati la giustizia e il carattere d’amore di Dio.

Il concetto di distruzione totale dei Cananei deve essere compreso sulla base della visione biblica del mondo, in cui Dio è coinvolto in un conflitto cosmico con i rappresentanti del male nell’universo. In gioco ci sono la reputazione e il carattere di Dio (Ro 3:4; Ap 15:3).

Da quando il peccato è entrato a fare parte dell’esistenza umana, nessuno può rimanere su un terreno neutrale. Bisogna scegliere da che parte stare: dalla parte di Dio o del male. Perciò, tenendo presente questa situazione, l’eliminazione dei Cananei deve essere vista come un’anteprima del giudizio finale.

`La realtà del gran conflitto consente solo due scelte. Come si fa a sapere da che parte siamo veramente?`