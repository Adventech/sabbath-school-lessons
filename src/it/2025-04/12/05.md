---
title:  L’ira del Signore
date:   17/12/2025
---

`Come interpretare le descrizioni dell’ira e della giustizia retributiva di Dio in Giosuè (23:15,16) e in altre parti della Scrittura? (Numeri 11:33; 2 Cronache 36:16; Apocalisse 14:10,19; 15:1).`

Israele aveva già sperimentato l’ira del Signore durante il suo peregrinare nel deserto (Nu 11:33; 12:9), come anche nella terra promessa (Gs 7:1), ed era pienamente consapevole delle conseguenze derivanti dalla violazione palese del patto. In questi passi viene toccato l’apice della severità nell’eloquio di Giosuè.

È scioccante leggere che il Signore distruggerà Israele, perché lo stesso termine è stato usato in precedenza per indicare l’annientamento dei Cananei. Così come le promesse del Signore si sono fedelmente compiute riguardo alla benedizione d’Israele, anche le maledizioni previste dal patto (Levitico 26, Deuteronomio 28) diventeranno vere se gli Israeliti lo rifiuteranno.

Alla luce della cacciata e della distruzione dei Cananei, questi versetti dimostrano ancora una volta che Yahweh è certamente il giudice di tutta la terra. Egli dichiara guerra al peccato, indipendentemente dal luogo in cui si annida. Israele non è stato santificato e non ha acquisito meriti speciali partecipando alla «guerra santa», così come le nazioni pagane non l’hanno fatto quando sono diventate, in seguito, lo strumento del giudizio di Yahweh contro la nazione eletta.

Israele deve scegliere di fare del suo glorioso passato il fondamento per affrontare il futuro. A prima vista, l’insegnamento biblico sull’ira di Dio sembra incompatibile con l’affermazione che Dio è amore (Gv 3:16; 1 Gv 4:8). Eppure, proprio alla luce dell’ira di Dio, la dottrina biblica del suo amore diventa ancora più rilevante. Per prima cosa, la Bibbia presenta Dio come amorevole, paziente, lungimirante e pronto a perdonare. Tuttavia, in un mondo afflitto dal peccato, l’ira del Signore è l’atteggiamento della sua santità e giustizia di fronte al peccato e al male. La sua ira non è mai una reazione emotiva, vendicativa e imprevedibile. Il Nuovo Testamento insegna che Cristo è diventato peccato per noi (2 Co 5:21) e che, grazie alla sua morte, siamo stati riconciliati con Dio (Ro 5:10). Chi crede in lui non dovrà affrontare l’ira di Dio (Gv 3:36; Ef 2:3; 1 Te 1:10). L’ira di Dio ce lo presenta come giudice giusto dell’universo, colui che sostiene la causa della giustizia (Sl 7:11; 50:6; 2 Ti 4:8).