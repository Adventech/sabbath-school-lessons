---
title:  Limiti chiari
date:   16/12/2025
---

Usando le stesse parole che gli erano state rivolte all’inizio del libro (1:7,8), Giosuè afferma che Israele ha un compito essenzialmente non di natura militare ma spirituale, che riguarda l’ubbidienza alla volontà rivelata da Dio nella Torah.

`Perché, secondo te, Giosuè assunse una posizione così forte circa le relazioni d’Israele con le nazioni vicine (23:6-8,12,13)?`

Il pericolo che incombe su Israele non è la minaccia dell’ostilità da parte di altre nazioni, ma il rischio della loro amicizia. Le loro armi potrebbero non rappresentare un pericolo, ma la loro ideologia e i loro valori (o controvalori) potrebbero rivelarsi più dannosi che qualsiasi forza militare. Giosuè richiama l’attenzione dei leader sul fatto cruciale che il conflitto che li ha visti coinvolti è prima di tutto spirituale. Israele deve mantenere la sua identità unica.

Il divieto di invocare il nome di un dio, di giurare su di esso e di servirlo o d’inchinarvisi è peccato d’idolatria. Nel Vicino Oriente Antico, il nome di una divinità ne rappresentava la presenza e il potere. Invocare o menzionare il nome di divinità straniere nei saluti quotidiani o nelle transazioni commerciali significava riconoscere la loro autorità e spingeva gli Israeliti a cercare il loro potere nel momento del bisogno (cfr. Gc 2:1-3,11-13).

Il pericolo del matrimonio con i Cananei rimasti consisteva nella perdita della purezza spirituale d’Israele. L’intento del monito di Giosuè non è quello di promuovere la purezza etnica, ma di sottrarsi all’idolatria, che avrebbe portato al collasso spirituale d’Israele. Il caso di Salomone è un esempio drammatico delle tristi conseguenze spirituali di un matrimonio misto (1 R 3:1; 11:1-8); nel Nuovo Testamento, ai cristiani viene apertamente sconsigliato di cercare relazioni matrimoniali con non credenti (2 Co 6:14), anche se, nel caso di matrimoni già celebrati, Paolo non consiglia il divorzio dal coniuge non credente, ma li invita a vivere una vita cristiana esemplare nella speranza di portare il coniuge al Signore (1 Co 7:12-16).

`Il monito di Giosuè contro i legami dannosi porta inevitabilmente alla questione del rapporto del cristiano con il «mondo». Come vivere un rapporto equilibrato con la società che ci circonda?`