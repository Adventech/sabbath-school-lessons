---
title:  Un segno di dedizione
date:   15/12/2025
---

La gloriosa conclusione di tutta la sezione (Gs 21:43-45) racchiude in sé la condizione realizzata di ubbidienza. Il successo non è mai scontato, ma è sempre legato all’ubbidienza alla Parola di Dio. Così, l’attribuzione della terra, oltre a essere il segno della fedeltà di Dio nei confronti d’Israele (Ne 9:8), getta le premesse per uno sviluppo futuro aperto, basato sull’atteggiamento d’Israele. Questa nazione sarà in grado di proteggere ciò che è stato ottenuto?

`Leggere Giosuè 23:1-5. Quali sono i punti nodali dell’introduzione di Giosuè?`

Le parole di Giosuè passano dal vecchio e anziano oratore (sottolineato due volte) all’uditorio, che dovrà portare avanti la missione affidatagli da Dio. Giosuè spiega come sia stata possibile la conquista della terra: il Signore ha combattuto per loro. Anche se, a causa della loro infedeltà e incredulità, dopo l’Esodo, gli Israeliti sono stati coinvolti in guerre, non fu grazie alla loro forza militare ma attraverso l’intervento divino che riuscirono a possedere la terra. Dio ha protetto Israele dai suoi nemici, ma restano alcuni territori che devono ancora essere occupati. La vittoria non è una realtà compiuta e immutabile per Israele, ma una possibilità sempre presente grazie alla costante fiducia nell’aiuto disponibile di Dio.

`Quali sono le analogie tra il modo in cui gli Israeliti conquistarono Canaan sotto la guida di Giosuè e quello in cui oggi possiamo vivere una vita spirituale vittoriosa? Leggere Giosuè 23:10; Colossesi 2:15; 2 Corinzi 10:3-5; Efesini 6:11-18.`

Le vittorie degli Israeliti non potevano essere attribuite alla loro forza e alla loro strategia. Analogamente, la vittoria spirituale sul peccato e sulla tentazione ci è stata assicurata grazie al sacrificio e alla risurrezione di Gesù Cristo, ma il popolo di Dio deve affidarsi ininterrottamente alle risorse spirituali fornite dallo Spirito per sperimentare una vita trionfante.

`Nonostante le promesse meravigliose che ci attendono, perché è sempre così facile peccare?`