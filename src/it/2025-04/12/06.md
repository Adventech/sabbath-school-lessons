---
title:  Aggrapparsi a Dio
date:   18/12/2025
---

Il modo migliore per evitare la tentazione dell’idolatria e l’ira di Dio non era quello di ricordare costantemente i «divieti» del patto, ma quello di promuovere una fedeltà al Signore consapevole e coerente. Il verbo «legarsi, aderire» al Signore (cfr. De 4:4), è lo stesso usato per rappresentare il patto matrimoniale tra moglie e marito (Ge 2:24) o la fedeltà di Rut nei riguardi di Naomi (Ru 1:14).

È importante notare che, secondo la valutazione di Giosuè, tale fedeltà ha caratterizzato Israele come nazione «fino ad oggi». Purtroppo, lo stesso non si potrà dire per i periodi successivi della storia d’Israele, come dimostra tristemente il libro dei Giudici (Gc 2:2,7,11; 3:7,12; 4:1, ecc.).

`Giosuè esorta Israele ad amare il Signore loro Dio (Gs 23:11; cfr. De 6:5). L’amore non può essere forzato, altrimenti perderebbe le sue caratteristiche essenziali. Eppure, in che senso può essere comandato?`

Se Israele vuole continuare a godere delle benedizioni del patto, dovrà rimanere fedele a Dio. L’ebraico è molto enfatico: «Fate molta attenzione per il bene della vostra anima». Il termine ‘ahaba, «amore», può riferirsi a una vasta gamma di affetti umani, tra cui l’affetto amichevole, l’intimità sessuale, la tenerezza materna, l’amore romantico e la fedeltà a Dio. Se intendiamo l’amore per Dio come impegno e devozione consapevole nei suoi confronti, allora può essere comandato senza che ciò violi la sua vera natura (cfr. Gv 13:34). Dio ha sempre voluto che l’ubbidienza alle sue prescrizioni nascesse da un rapporto personale con lui (Es 19:4 [«... vi ho condotti a me»], De 6:5, cfr. Mt 22:37) sulla base di quello che egli ha fatto per noi nella sua grande misericordia e amore.

La disposizione ad amare Dio esprime anche la natura reciproca, ma non simmetrica, dell’amore divino. Egli desidera entrare in una relazione intima e personale con ogni persona che ricambia il suo amore. In questo modo, il suo amore universale per ogni individuo costituisce la cornice all’interno della quale manifestiamo a nostra volta amore sincero e reciproco.

`Gesù dette un nuovo comandamento ai suoi discepoli. In che senso esso era nuovo e antico allo stesso tempo? Leggere Giovanni 13:34; 15:17 e 1 Giovanni 3:11; cfr. Levitico 19:18.`