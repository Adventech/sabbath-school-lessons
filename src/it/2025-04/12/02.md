---
title:  Tutto è avvenuto
date:   14/12/2025
---

`In Giosuè 21:43-45, quale ritratto di Dio viene mostrato? In che modo queste parole si applicano non solo alla terra promessa storica, ma anche alla realtà della nostra salvezza (2 Ti 2:11-13)?`

Questi versetti rappresentano l’apice del libro e il suo riassunto teologico, e mettono in evidenza uno dei temi principali: la fedeltà al patto di Yahweh, che mantiene le sue promesse e adempie ai suoi giuramenti. Questa breve sezione riassume anche il contenuto fin qui apparso nel libro. Giosuè 21:43 parla dell’assegnazione e dell’insediamento nella terra (capp. 13-21), mentre il versetto 44 si riferisce alle vittorie ottenute sui nemici e al controllo della terra (capp. 1-12). Tutta questa retrospettiva viene osservata attraverso la lente della fedeltà di Dio. Gli Israeliti devono sempre ricordare che non potranno mai rivendicare le vittorie sui nemici o la terra come loro eredità, se non attraverso la fedeltà di Dio alla parola data.

Egli dette «tutto il paese» (21:43) e, «come aveva giurato», consegnò loro «nelle mani tutti quei nemici» (v. 44) e «tutte si compirono» (v. 45). L’uso ripetuto della parola kol, «tutto», ben sei volte in tre versetti rimarca una volta di più la verità che la terra è un dono di Yahweh, e Israele non può arrogarsi il merito di averla ricevuta. È il Signore ad avere giurato di «darla» dopo avere «dato» nelle loro mani i nemici. Ogni successo d’Israele deve essere attribuito esclusivamente all’iniziativa divina e alla sua affidabilità. Questo vale anche per la nostra salvezza: «Infatti è per grazia che siete stati salvati, mediante la fede; e ciò non viene da voi: è il dono di Dio. Non è in virtù di opere affinché nessuno se ne vanti» (Ef 2:8,9).

Infatti, sottolineando l’attendibilità di Dio, Paolo scrive: «Certa è quest’affermazione: se siamo morti con lui, con lui anche vivremo; se abbiamo costanza, con lui anche regneremo; se lo rinnegheremo anch’egli ci rinnegherà; se siamo infedeli, egli rimane fedele, perché non può rinnegare se stesso» (2 Ti 2:11-13).

`In che modo la fedeltà di Dio nel mantenere le sue promesse ci dà la certezza che nessuna di quelle relative al futuro verrà disattesa? (cfr. 1 Co 10:13; 2 Co 1:18-20).`