---
title:  Fedeltà
date:   16/11/2025
---

`Leggere Genesi 36:15; Numeri 13:6,30-32 e Giosuè 14:6,14. Chi era Caleb? Che ruolo aveva tra il popolo?`

Il nome di Caleb deriva dalla parola ebraica keleb, «cane», che nell’Antico Testamento ricorre sempre in un contesto negativo. Tuttavia, keleb è usato nelle lettere e negli inni extrabiblici per esprimere coraggio, tenacia e fedeltà di un servo nei confronti del suo padrone. In questo senso, Caleb è stato fedele al suo nome, dimostrando per tutta la vita un’incrollabile fedeltà al suo Signore.

`Il fatto che fosse disposto a dire la sua, anche se la maggioranza delle spie aveva un’opinione completamente diversa e il popolo d’Israele lo minacciava di morte, cosa ci rivela a proposito della personalità di Caleb? Cfr. Numeri 14:6-10,21-25; 26:65; 32:12.`

Consideriamo questi importanti capi israeliti, contemporanei di Giosuè e Caleb: Sammua, Safat, Igal, Osea, Palti, Gaddiel, Gaddi, Ammiel, Setur, Nabi e Gheual. Questi nomi vi suonano familiari? Probabilmente no. Perché? Perché sono i nomi degli altri dieci esploratori, uno per ogni tribù, inviati da Mosè per esplorare la terra di Canaan (Nu 13:4-16). Sono dimenticati perché i loro nomi non furono degni di essere ricordati. Il loro rapporto sosteneva che era impossibile conquistare la terra promessa.

Si videro come cavallette rispetto ai giganti che abitavano alcune zone del paese e il loro cuore si sciolse di paura di fronte alle mura «inespugnabili» delle città fortificate di Canaan. Caleb, il più anziano, fa invece un resoconto positivo, prende l’iniziativa per presentare un’altra possibilità: l’atteggiamento di fede. Fu disposto ad alzare la voce per esprimere quello che sapeva essere giusto, nonostante l’opposizione, anche di fronte al pericolo potenziale di morte: «Allora tutta la comunità parlò di lapidarli; ma la gloria del SIGNORE apparve sulla tenda di convegno a tutti i figli d’Israele» (14:10).

`Cosa ti comporta quando la maggior parte delle persone che ti circonda sembra avere un’opinione diversa, contraria alle tue convinzioni più profonde?`