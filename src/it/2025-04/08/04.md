---
title:  La forza dell’esempio
date:   18/11/2025
---

`Leggere Giosuè 15:16-19; Giudici 1:13 e 3:7-11. Che cosa ci dice questa vicenda sulla forza dell’esempio? Come si riproduce l’atteggiamento di Caleb nella generazione più giovane?`

In questo passo, Caleb offre sua figlia Acsa in sposa a chi conquisterà Chiriat-Sefer. Ci riuscirà Otniel, che ottiene quindi la sua mano. Questa storia è importante perché, ancora una volta, rivela il coraggio, la fede e la disponibilità di Caleb ad affrontare le sfide. Mostra anche che la generazione successiva di Israeliti ha seguito l’esempio di questi giganti della fede, Caleb e Giosuè. Mentre quella più anziana termina il suo ministero, si affaccia una nuova generazione pronta ad affrontare le sfide e a continuare a portare avanti il piano di Dio per Israele.

In modo non dissimile dalla richiesta di Caleb a Giosuè, Acsa rivela la medesima fede e risoluzione dimostrate dal padre. Attraverso la sua determinazione e la sua audacia, Acsa prosegue sull’esempio di Caleb nel compimento della promessa di possedere la terra, «Fammi un dono… dammi anche delle sorgenti d’acqua».

La terra è in realtà un dono di Yahweh a Israele, ma questi deve appropriarsene rivendicando le promesse del Signore con fede e coraggio. La determinazione di Acsa prefigura la perseveranza di quelle donne che, nei Vangeli, non si sono fatte respingere dalla folla o dai discepoli e non si sono arrese finché non hanno ricevuto la benedizione di Gesù per sé e per le loro famiglie.

`Leggere Luca 18:1-5. Quale insegnamento contiene?`

`Trasmettere alla generazione che segue la fiaccola della fede è fondamentale per il compimento della missione che Dio ci ha affidato. Pensiamo a questa sfida e alle opportunità per i giovani di assumere maggiori responsabilità nell’opera di Dio. Cosa possiamo fare per facilitarli ad assumere una leadership divina? Quanto è decisivo il nostro esempio in questo processo?`