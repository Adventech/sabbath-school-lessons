---
title:  Umile eroe
date:   19/11/2025
---

Il lungo elenco di nomi di località, che costituivano punti di riferimento ai confini dei territori assegnati alle tribù d’Israele, si chiude con il resoconto dell’assegnazione delle terre ai due eroi, Caleb e Giosuè, in base alla prima ricognizione. Caleb ricevette per primo la sua eredità, Giosuè per ultimo. Fino a questo punto, Giosuè ha assegnato la terra alle tribù d’Israele; ora è il momento che il popolo d’Israele gli consegni la sua eredità.

`Leggere Giosuè 19:49-51. Perché il grande capo d’Israele, che ha suddiviso la terra, riceve per ultimo la sua eredità?`

La città assegnata a Giosuè è Timnat-sera, un nome composto da due parole. La prima, Timnat, deriva da un verbo (manah) il cui significato è contare o assegnare, e significa porzione o territorio. La seconda parola può derivare da un verbo ebraico (_serach_), e significa eccesso o avanzo (cfr. Es 26:12). Il nome della città di Giosuè può essere tradotto come la porzione avanzata o il territorio rimanente.

Il nome della città che Giosuè ha scelto tra quello che era rimasto testimonia il carattere nobile del secondo leader di Israele. Prima di tutto, ha atteso che tutto il popolo ricevesse la sua parte. Poi, non ha scelto come eredità uno dei territori più popolosi o città più imponenti, ma una località modesta, o forse le sue rovine, per ricostruirla con duro lavoro (cfr. Gs 19:50).

Inoltre, Timnat-sera si trovava vicino a Silo, nelle vicinanze del santuario, a conferma di quali fossero le priorità di Giosuè e del luogo al quale era legato il suo cuore. Certamente, dopo che la neonata nazione d’Israele era stata condotta nella terra promessa e, con l’aiuto di Dio, aveva assicurato l’eredità di ogni tribù e famiglia, non avrebbe obiettato nel caso Giosuè avesse richiesto un’eredità più imponente.

Tuttavia, quell’uomo di Dio si accontentò di vivere una vita semplice, concentrandosi su ciò che è più importante, incarnando così la preghiera espressa più tardi da Davide: «Una cosa ho chiesto al SIGNORE, e quella ricerco: abitare nella casa del SIGNORE tutti i giorni della mia vita, per contemplare la bellezza del SIGNORE, e meditare nel suo tempio» (Sl 27:4).

`Cosa ci insegna l’atteggiamento di Giosuè? Come applicarlo alla tua esperienza?`