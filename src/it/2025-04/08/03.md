---
title:  Dammi questo monte
date:   17/11/2025
---

`Leggere Giosuè 14:6-14; Numeri 14:24; 32:12; Deuteronomio 1:36 e Luca 6:45. Come descrivereste l’atteggiamento di Caleb e Giosuè? Cosa significa seguire pienamente il Signore?`

Caleb non dimenticò mai la promessa che il Signore gli aveva fatto per mezzo di Mosè: entrare nel paese che i suoi piedi avevano calpestato (Nu 14:24). Quarant’anni dopo, a proposito della sua relazione sulla terra, parla di «sincerità di cuore» (Gs 14:7). La sua relazione si basava sulla convinzione che, con la guida e l’aiuto di Dio, Israele sarebbe stato in grado di conquistare quella terra.

A differenza del resoconto degli altri dieci, che incuteva timore agli Israeliti, Caleb manifestò una fiducia e un impegno totale nei confronti della promessa del Signore. La frase in ebraico «seguii pienamente il Signore» (Gs 14:8), è probabilmente una forma breve di un idioma più lungo: «Il mio cuore seguiva pienamente il Signore», oppure «Ho riempito il mio cuore per camminare seguendo il Signore». A differenza di altri che camminavano dietro a divinità straniere e non seguivano pienamente il Signore, il cuore di Caleb era completamente consacrato a lui. La stessa espressione viene poi ripetuta altre due volte, sottolineando la sua fedeltà (14:9,14). La sua stessa caratterizzazione è in sintonia con quello che il Signore stesso ha definito «un altro spirito» (Nu 14:24), che distingueva Caleb dagli altri dieci esploratori. Anche all’età di 85 anni, continuò a essere un esempio di ciò che il Signore può ottenere attraverso persone il cui cuore è completamente consacrato a lui e alla sua causa. Caleb comprese che il territorio che ogni tribù avrebbe posseduto alla fine era direttamente proporzionale al grado di rivendicazione delle promesse del Signore e alla quantità di terra che erano disposti a calpestare per fede. Le promesse di Dio non si auto-avverano, non si realizzano indipendentemente dalla nostra volontà. Piuttosto, richiedono una fede accompagnata da un’azione risoluta. Il termine ebraico _‘ulay_, «forse» (Gs 14:12), può esprimere paura e dubbio, ma di solito denota la speranza e l’attesa del compimento di qualcosa di positivo (Ge 16:2; Nu 22:6,11; 23:3).

`Quali sono i «piccoli» compromessi che possono impedirci di seguire pienamente il Signore?`