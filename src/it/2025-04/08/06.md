---
title:  Trasformati dalla contemplazione
date:   20/11/2025
---

`Contemplare l’esempio di vita dei grandi eroi della fede è essenziale per la nostra crescita spirituale. Allo stesso tempo, il nostro esempio supremo rimane Gesù Cristo: la sua vita e i suoi insegnamenti. In che modo l’attenzione sulla vita di Gesù ci trasforma? Leggere Ebrei 12:1,2; 2 Corinzi 3:18.`

Marco Iacoboni, neuroscienziato presso l’Università della California, a Los Angeles, ha studiato la funzione dei neuroni specchio. Questi piccoli circuiti cellulari si attivano sia quando compiamo una determinata azione, per esempio ridere o abbracciare qualcuno, sia quando osserviamo qualcun altro compiere la stessa azione. L’attività di questi neuroni riduce la distinzione tra osservare e fare.

Ellen G. White parla dell’importanza di osservare il carattere di Gesù: «Nel contemplare Gesù, la nostra immagine di Dio si farà sempre più chiara e nitida e ne saremo trasformati: la bontà e l’amore verso il prossimo diventeranno un istinto naturale e svilupperemo un carattere ispirato a quello di Dio. Crescendo a sua somiglianza, riusciremo a conoscerlo sempre meglio. Entreremo in intima comunione col cielo e aumenterà la nostra capacità di ricevere le ricchezze della conoscenza e della saggezza eterne» - COL, 355 [p. 364].

`Leggere Romani 12:1,2. Quali sono le due forze antagoniste che operano per scopi contrapposti nella nostra vita? Come possiamo essere sicuri di dare spazio a quello giusto?`

Il capitolo 12 è riassuntivo di tutta la Lettera ai Romani. Qui l’apostolo Paolo parla di due forze antagoniste che cercano di plasmare la nostra vita. Da un lato, il mondo che ci circonda, con i suoi vari influssi, cerca di costringerci quotidianamente a conformarci al suo modello, operando in noi una conformazione che lavora dall’esterno verso l’interno. Per contrastare questo impatto, lo Spirito Santo è in grado di trasformarci dall’interno verso l’esterno, in modo simile a come un bruco si trasforma in una bellissima farfalla. Ma perché questo processo avvenga, dobbiamo consacrarci a Dio e chiedergli di continuare l’opera buona che ha iniziato in noi (Fl 1:6). Alla fine, dobbiamo scegliere consapevolmente, momento per momento, di camminare nello Spirito.