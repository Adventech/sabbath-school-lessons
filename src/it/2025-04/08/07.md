---
title:  Approfondimento
date:   21/11/2025
---

«La fede di Caleb era ancora quella che gli aveva permesso di contraddire con la sua testimonianza gli ingiusti rapporti degli esploratori. Egli credeva che Dio, come aveva promesso, avrebbe guidato il suo popolo a entrare in possesso di Canaan, e con il suo comportamento dimostrò di seguire il Signore completamente. Aveva inoltre sopportato insieme al popolo il lungo pellegrinaggio nel deserto, condividendo le delusioni e le difficoltà provocate dai colpevoli senza lamentarsi, e ricordando come Dio con misericordia lo aveva risparmiato a differenza dei suoi fratelli. Il Signore lo aveva protetto dai pericoli, dagli stenti del duro pellegrinaggio nel deserto e della guerra sino all’ingresso nella terra di Canaan; e ora, che a oltre ottant’anni aveva ancora una forza incontrastata, Caleb non chiedeva per sé un territorio già conquistato, ma il luogo che le spie avevano considerato inespugnabile. Con l’aiuto di Dio egli avrebbe conquistato la roccaforte dei giganti che aveva fatto vacillare la fede d’Israele. Alla base della richiesta di Caleb non c’era nessun desiderio di onori o grandezza. Questo vecchio guerriero coraggioso desiderava solo dimostrare al popolo cosa significasse onorare Dio, per incoraggiare le tribù a sottomettere quel paese che i loro padri avevano considerato inespugnabile» - PP, 512,513 [p. 423].

«È stata la fede di Caleb in Dio a dargli coraggio, a tenerlo lontano dalla paura degli uomini e a consentirgli di esprimersi con coraggio e senza esitazione nella difesa del diritto. Affidandosi alla stessa potenza, quella del potente Generale degli eserciti del cielo, ogni vero soldato della croce può ricevere forza e coraggio per superare gli ostacoli che sembrano insormontabili» - The Advent Review and Sabbath Herald, 30 maggio 1912.

**Domande per la condivisione**

`Parliamo della forza delle pressioni di amici, colleghi o parenti e del coraggio che ci vuole per parlare quando gli altri non lo fanno. Che ruolo ha il coraggio nella pratica della fede? Come possiamo evitare di essere scortesi pur sostenendo ciò che riteniamo giusto?`

`Condividete in classe alcuni esempi di fede della vostra chiesa o comunità che hanno plasmato la vostra vita e il vostro carattere. Quali sono i tratti di queste persone che vale la pena seguire?`

`Riflettete e discutete sull’influenza che i media hanno sulla nostra vita. Come possiamo evitare i loro effetti negativi e sfruttare invece il loro potenziale per scopi positivi?`

`Riflettete ancora sull’umiltà di Giosuè come leader e sul suo desiderio di vivere vicino al santuario. In che modo il suo esempio ci parla?`