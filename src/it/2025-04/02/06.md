---
title:  La grazia che stupisce
date:   09/10/2025
---

`Leggere Giosuè 9:21-27. In che modo la soluzione di Giosuè combinava la giustizia con la grazia?`

Anche se il popolo d’Israele avesse voluto attaccare i Gabaoniti, non avrebbe potuto farlo a causa del giuramento prestato dai capi della comunità. Questi agirono in base al principio secondo cui un giuramento, purché non implichi un’azione illecita o un intento criminale (Gd 11:29-40), è vincolante, anche se determina un danno personale. Nell’Antico Testamento, mostrarsi prudenti prima di fare un giuramento e mantenerlo erano considerate virtù dei devoti (Sl 15:4; 24:4; Ec 5:2,6). Poiché il giuramento era stato fatto nel nome del Signore, il Dio d’Israele, i capi non potevano cambiarlo. Con il giuramento solenne fatto dai capi d’Israele, il destino di quella nazione veniva indissolubilmente legato a quello dei Gabaoniti. Infatti, essendo stati investiti del ruolo di taglialegna e portatori d’acqua per la casa di Dio (Gs 9:23), i Gabaoniti divennero parte integrante della comunità di culto d’Israele. La risposta di Giosuè, in contrasto con il verdetto dei governanti d’Israele, che decretava la servitù per «tutta la comunità» (v. 21), trasforma la maledizione in una potenziale benedizione per i Gabaoniti (cfr. 2 S 6:11).

La storia successiva di Gabaon testimonia gli alti privilegi religiosi di cui godeva la città e la sua fedeltà al popolo di Dio. Il voto fatto da Israele rimase in vigore per generazioni, al punto che, quando gli Israeliti tornarono dalla prigionia babilonese, i Gabaoniti furono tra coloro che aiutarono a ricostruire Gerusalemme (Ne 7:25). Le loro azioni avranno conseguenze eternamente positive, ma solo per merito della grazia di Dio. Cosa sarebbe potuto accadere se i Gabaoniti avessero rivelato la loro identità e avessero chiesto pietà come fece Raab? Non lo sappiamo, ma non possiamo escludere che anche dopo la consultazione della volontà di Dio avrebbero potuto essere esentati dalla distruzione. Lo scopo ultimo di Dio non è punire i peccatori, ma vederli pentirsi e concedere loro la sua misericordia (cfr. Ez 18:23; 33:11).

Il sotterfugio dei Gabaoniti deve essere percepito come un appello alla misericordia di Dio, al suo carattere gentile e giusto. Fu il rifiuto dei Cananei di pentirsi e la loro sfida ai propositi di Dio a determinare la decisione del loro annientamento (Ge 15:16). Dio ha onorato il riconoscimento della sua supremazia da parte dei Gabaoniti, così come il loro desiderio di pace piuttosto che di ribellione, la loro volontà ad abbandonare l’idolatria e adorare l’unico vero Dio.