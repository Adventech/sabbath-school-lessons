---
title:  Valore in luoghi inaspettati
date:   06/10/2025
---

`Leggere Giosuè 2:2-11; Ebrei 11:31 e Giacomo 2:25. Cosa dicono questi testi a proposito di Raab?`

Centrale nella storia di Raab è la menzogna raccontata per proteggere gli esploratori. Nel considerare la sua menzogna, dobbiamo renderci conto che era immersa in una società molto corrotta, che alla fine determinò il giudizio divino (Ge 15:16; De 9:5; Le 18:25-28). Sebbene sia vero che il Nuovo Testamento lodi la sua fede, un’analisi attenta dei riferimenti neotestamentari al suo comportamento rivela che nessuno approva tutto di lei e nessuno convalida la sua menzogna.

Ebrei 11:31 conferma la sua fede per aver scelto di proteggere gli esploratori invece di aggrapparsi a una cultura corrotta. Giacomo 2:25 loda la sua offerta di alloggio alle spie israelite e il fatto che abbia fornito loro le indicazioni per tornare percorrendo una via sicura. In un contesto sociale decadente e corrotto, ma non dimenticando lo stile di vita immorale di Raab, Dio, nella sua grazia, ha visto una scintilla di fede attraverso la quale ha potuto salvarla. Egli ha utilizzato ciò che di buono c’era in lei, ossia la fede esplicita in lui e nella sua scelta di appartenere al suo popolo, ma non ha mai elogiato tutto ciò che ha fatto. Dio ha apprezzato Raab per il suo eccezionale coraggio, per la sua fede coraggiosa, per essere stata un agente di salvezza e per avere scelto il Dio d’Israele.

Dopo aver visto ciò che stava accadendo, dichiarò: «poiché il SIGNORE, il vostro Dio, è Dio lassù nei cieli e quaggiù sulla terra» (Gs 2:11). È significativo il fatto che una donna cananea dichiari che Yahweh è l’unico Dio, soprattutto su un tetto dove, nella religione pagana, le preghiere erano generalmente offerte alle divinità celesti.

L’affermazione di Raab, in precedenza, era udibile solo nell’ambito del diritto esclusivo di Dio a essere adorato (Es 20:4; De 4:39; 5:8). Le sue parole testimoniano una scelta premeditata e coscienziosa di riconoscere che il Dio degli Israeliti è l’unica vera divinità. La sua confessione dimostra la comprensione della stretta relazione tra la sua sovranità e il giudizio cui Gerico è condannata.

La sua scelta morale riconosce che, alla luce del giudizio di Yahweh, c’erano solo due possibilità: continuare a ribellarsi a lui ed essere annientati, o scegliere di arrendersi nella fede. Optando per questa seconda possibilità, Raab diventa l’esempio della sorte cui sarebbero andati incontro tutti gli abitanti di Gerico se si fossero rivolti al Dio d’Israele per ottenere misericordia.

`Perché a Dio deve essere riservata la nostra lealtà suprema?`