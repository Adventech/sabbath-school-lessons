---
title:  Seconda possibilità
date:   05/10/2025
---

`Leggere Giosuè 2:1; Numeri 13:1,2,25-28,33; 14:1-12. Perché Giosuè avrebbe iniziato la missione di conquistare la terra promessa inviando degli esploratori?`

Il luogo da cui partono i due esploratori, il boschetto di Acacia, si chiama _Sittim_ nel testo ebraico, e ci ricorda due episodi negativi della storia d’Israele. Il primo è un’altra vicenda di spionaggio (cfr. Nu 13) che presenta gli stessi elementi essenziali: l’incarico alle spie, la loro incursione segreta in territorio nemico, il ritorno alla base; il rapporto su quello che hanno scoperto e la decisione di agire conseguentemente.

L’altro episodio verificatosi a Sittim rappresenta una delle violazioni più sfacciate e idolatriche del patto da parte degli Israeliti, quando, su istigazione di Balaam, commisero atti dissoluti con le donne moabite e adorarono i loro dèi (Nu 25:1-3; 31:16). In questo contesto, il nome Sittim crea una straordinaria tensione sull’esito dell’intera vicenda. Sarà un altro fallimento ai confini della terra promessa? Oppure significherà finalmente il compimento tanto atteso dell’antica promessa?

`Leggere Giovanni 18:16-18,25-27; 21:15-19. Quali analogie si possono riscontrare tra la seconda possibilità data a Israele come nazione e a Pietro come individuo?`

Potremmo definire Dio «il Signore delle seconde possibilità» (e non solo!). Il termine biblico che indica le seconde possibilità è «grazia». La grazia significa semplicemente ricevere ciò che non meritiamo. La grazia è centrale nella Bibbia (cfr. Ro 5:2; Ef 2:8; Ro 11:6). Dio offre benignamente a tutti la possibilità di un nuovo inizio (Tt 2:11-14). Pietro stesso ha sperimentato questa grazia e ha esortato la chiesa a crescere in essa (2 P 3:18). E la notizia è addirittura migliore: riceviamo ben più di una seconda possibilità (dove saremmo se non fosse così?).

`Pensa all’esperienza degli Israeliti, quando hanno avuto una seconda possibilità di entrare in Canaan, e alla grazia estesa a Pietro dopo che ha rinnegato il suo Signore. Secondo questi episodi, perché dobbiamo estendere la grazia a chi ne ha bisogno?`