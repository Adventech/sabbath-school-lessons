---
title:  Valori contrastanti
date:   08/10/2025
---

`Leggere Giosuè 9:1-20. Quali sono le analogie e le differenze tra la storia di Raab e quella dei Gabaoniti? Perché sono significative?`

Questo capitolo di Giosuè inizia informandoci che cinque re cananei, generalmente a capo di piccole città-stato, decisero di creare una coalizione contro gli Israeliti. Al contrario, gli abitanti di Gabaon stabilirono di allearsi con Israele. Per ingannare gli Israeliti e indurli a stringere quell’alleanza, i Gabaoniti ricorsero allo stratagemma di essere ambasciatori di un Paese straniero. Secondo Deuteronomio 20:10-18, Dio fece una distinzione tra i Cananei e i popoli che vivevano fuori dalla terra promessa.

La parola tradotta con «astutamente» o «furbescamente» può essere usata sia con un’accezione positiva, che denota prudenza e saggezza (Pr 1:4; 8:5,12), sia negativa, che implica un intento criminale (Es 21:14; 1 S 23:22; Sl 83:3). Nel caso dei Gabaoniti, dietro la loro azione infida si nasconde un intento meno distruttivo di autoconservazione.

Il discorso degli abitanti di Gabaon è straordinariamente simile a quello di Raab. Entrambi riconoscono la potenza del Dio d’Israele e ammettono che il successo d’Israele non è semplicemente frutto di un’impresa umana. A differenza degli altri Cananei, non si ribellano al progetto di Yahweh di concedere la terra agli Israeliti e riconoscono che è il Signore stesso a scacciare queste nazioni davanti a Israele. La notizia della liberazione dall’Egitto e le vittorie su Sicon e Og spingono sia Raab che i Gabaoniti a cercare un’alleanza con gli Israeliti. Tuttavia, a differenza di Raab, che riconosce pienamente la sua volontà di sottomettersi al Dio d’Israele, i Gabaoniti ricorrono a un inganno. La legge di Mosè prevedeva precise disposizioni per conoscere la volontà di Dio in casi come questo (Nu 27:16-21). Giosuè avrebbe dovuto informarsi sulla volontà del Signore ed evitare l’inganno dei Gabaoniti. Il dovere fondamentale di un leader teocratico, e di qualsiasi leader cristiano, è cercare la volontà di Dio (1 Cr 28:9; 2 Cr 15:2; 18:4; 20:4). Trascurandola, gli Israeliti erano costretti o a violare le condizioni fondamentali per conquistare la terra o a infrangere un giuramento fatto nel nome del Signore, altrettanto vincolante.

`Quante volte ti sei trovato a lottare tra quelli che sembrano essere due valori biblici contrastanti?`