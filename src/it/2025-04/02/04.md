---
title:  Nuova lealtà
date:   07/10/2025
---

`Leggere Giosuè 2:12-21 ed Esodo 12:13,22,23. In che modo i testi dell’Esodo aiutano a comprendere l’accordo tra le spie e Raab?`

L’accordo proposto da Raab è molto chiaro: vita per vita e gentilezza per gentilezza. La parola _chesed_ (Gs 2:12), «amorosa premura», ha una ricchezza di significato che è difficile esprimere in una sola parola in altre lingue. Si riferisce principalmente alla fedeltà al patto, ma contiene in sé anche il senso di fedeltà, misericordia, benevolenza e gentilezza. Le parole di Raab ricordano anche Deuteronomio 7:12, dove lo stesso Yahweh giura di mantenere la sua _chesed_ nei confronti d’Israele.

«Se darete ascolto a queste prescrizioni, se le osserverete e le metterete in pratica, il SIGNORE, il vostro Dio, manterrà con voi il patto e la bontà [_chesed_] che promise con giuramento ai vostri padri» (De 7:12).

È interessante notare che lo stesso capitolo (De 7) prescrive l’interdizione (cherem) nei confronti dei Cananei. Qui c’è Raab, una cananea interdetta, che rivendica, con la sua fede emergente, le promesse date agli Israeliti. Di conseguenza, viene salvata.

La prima immagine che inevitabilmente viene in mente in relazione alla conversazione tra gli esploratori e Raab è la Pasqua dell’Esodo. In quel caso, affinché gli Israeliti fossero protetti, dovevano rimanere all’interno delle loro case e spargere il sangue dell’agnello sacrificale sugli stipiti e gli architravi delle loro abitazioni.

«Il sangue vi servirà di segno sulle case dove sarete; quand’io vedrò il sangue, passerò oltre, e non vi sarà piaga su di voi per distruggervi, quando colpirò il paese d’Egitto» (Es 12:13; cfr. vv. 22,23). «Israele doveva manifestare la sua fede attraverso l’ubbidienza agli ordini di Dio. Secondo questo esempio, coloro che sperano di essere salvati per i meriti di Cristo dovrebbero agire in modo coerente: ciò costituirà una conferma della loro salvezza. Solo Cristo può liberarci dalle conseguenze della trasgressione, ma noi dobbiamo ubbidirgli e abbandonare il male. L’uomo è salvato per fede e non per opere, tuttavia la fede si concretizza nel comportamento» - PP, 279 [p. 227].

In quel caso, il sangue fu un segno che li salvò dall’angelo distruttore di Dio. Così come egli aveva risparmiato la vita degli Israeliti durante l’ultima piaga in Egitto, questi avrebbero dovuto salvare Raab e la sua famiglia prima della distruzione di Gerico.

`Quale potente messaggio evangelico troviamo in queste due storie?`