---
title:  Approfondimento
date:   10/10/2025
---

Leggere il capitolo tratto da _Patriarchi e profeti_, “Il passaggio del Giordano”, p. 400.

Dopo l’episodio di Raab e degli esploratori, il resto dell’Antico Testamento tace su di lei fino a quando non riemerge nella genealogia di Gesù. Si legge che divenne moglie di Salmon, della tribù di Giuda, padre di Boaz, e suocera di un’altra donna straordinaria menzionata nella stessa genealogia: Rut (Mt 1:5; cfr. Rut 4:13,21). Grazie alla sua fede in Dio, la prostituta di Gerico, condannata alla distruzione totale, diventa un anello importante della stirpe di Davide e una progenitrice del Messia. Ecco quello che Dio è in grado di realizzare attraverso la fede, anche se grande come un semplice granello di senape (Mt 17:20; Lu 17:6).

«La sua conversione non fu un fatto isolato, era il frutto della grazia di Dio in favore dei pagani che avevano riconosciuto l’autorità divina del Salvatore. Un popolo idolatra che abitava all’interno del paese - quello dei Gabaoniti - rinunciò ai suoi idoli e si unì a Israele, condividendo le benedizioni del patto. Dio non fa alcuna distinzione di classe, razza o nazionalità. Egli è il creatore di tutti gli uomini. Tutti appartengono a una stessa famiglia per creazione e tutti sono “uno” tramite la redenzione. Cristo è venuto ad abolire tutti i muri di separazione, ad aprire i cortili del tempio affinché tutti possano accedere liberamente a Dio. Il suo amore è così grande, così profondo, così completo che penetra ovunque. Egli sottrae all’influsso di Satana tutti coloro che sono stati ingannati e li avvicina al trono di Dio, un trono circondato dall’arcobaleno della promessa. In Cristo “non c’è più né giudeo, né greco, né schiavo, né libero”» - PK, 369,370 [p. 213].

**Domande per la condivisione**

`Parliamo di «seconde possibilità» (e di terze e quarte…) e di come possiamo estenderle agli altri. Allo stesso tempo, come stare attenti a non abusare di questo concetto? Pensate, per esempio, a una donna che vive una relazione violenta, alla quale viene consigliato di perdonare («grazia»), ma poi quell’abuso continua. Come trovare il giusto equilibrio?`

`Parliamo di Raab in quanto modello di fede. Perché dobbiamo apprezzare le persone che si aprono a Dio anche se il loro stile di vita è lontano dall’ideale biblico?`

`Giosuè è riuscito a combinare giustizia e grazia in modo pratico per risolvere la situazione generata dall’inganno dei Gabaoniti e dalla sua stessa negligenza nel non consultare il Signore. Pensate a una situazione della vostra vita che richiede sia giustizia sia grazia. Pragmaticamente, come si possono fondere le due cose?`