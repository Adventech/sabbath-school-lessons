---
title:  Sii forte
date:   01/10/2025
---

`Leggere Giosuè 1:7-9. Perché il Signore dovette sottolineare due volte a Giosuè di essere forte e coraggioso?`

Il compito che si presentava a Giosuè sembrava comportare sfide sconvolgenti. Le mura delle città cananee parevano inattaccabili e la sua popolazione era addestrata al combattimento. Al contrario, gli Israeliti, semplici nomadi, non possedevano nemmeno le armi da guerra più rudimentali per affrontare mura fortificate. La storia ci dice che nemmeno l’Egitto, la superpotenza di quei tempi, era riuscito a imporsi stabilmente in Canaan.

Tuttavia, l’appello a essere forte e coraggioso non è legato solo al morale in battaglia o alle strategie di guerra. Il coraggio e la forza erano indispensabili per rimanere fedeli alla Torah e ai suoi requisiti specifici, che definivano il patto d’Israele con Yahweh.

`Leggere Efesini 6:10-18. Anche se oggi non ci viene richiesto di prendere parte a combattimenti militari, come applicare le parole d’incoraggiamento trasmesse a Giosuè nei nostri conflitti spirituali quotidiani?`

Oggi, nell’adempimento della missione che Cristo ci ha affidato, come cristiani ci troviamo di fronte a sfide simili a quelle di Giosuè: dobbiamo, cioè, combattere contro le nostre tendenze peccaminose, contro i principati, le potenze e i dominatori delle tenebre di quest’epoca e contro gli eserciti del male. Analogamente a Giosuè, vale anche per noi la promessa rassicurante della presenza di Cristo: «Io sono con voi tutti i giorni, sino alla fine dell’età presente» (Mt 28:20).

Se la presenza del Signore è stata sufficiente per dissipare le paure di Giosuè, deve essere altrettanto sufficiente a scacciare i nostri dubbi e le nostre ansie quotidiane. La nostra sfida è quella di conoscere il Signore abbastanza bene da confidare in lui e nelle sue promesse. Ecco perché, al di sopra di ogni altra cosa, abbiamo bisogno di un rapporto personale con lui.

`La questione cruciale che oggi ci riguarda non è diversa da quella affrontata da Giosuè. Come si rimane fedeli alla Parola di Dio anche quando comporta impopolarità o disagio personale?`