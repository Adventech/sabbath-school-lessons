---
title:  Eredi delle promesse
date:   30/09/2025
---

`In Giosuè 1:2,3, il Signore gli dice che sta dando loro la terra. D’altro canto, ha detto che l’ha già data. Che cosa significa?`

La terra era un dono del Signore, che ne era il vero proprietario. In Giosuè 1:2,3 vengono usate due forme diverse del verbo «dare», che riflettono due aspetti significativi dell’eredità della terra. La prima forma esprime il processo della sua donazione. Solo i territori della Transgiordania erano stati occupati da Israele. La maggior parte della terra promessa doveva ancora essere conquistata.

Nell’ebraico biblico esistono solo due tempi per i verbi: il perfetto, che indica azioni o eventi già compiuti e si traduce con il passato; e l’imperfetto, che indica azioni o eventi incompiuti e si traduce o con il presente o con il futuro (_ndt_). Al versetto 3, il verbo è espresso al tempo perfetto, dando l’impressione che la terra _fosse già stata data_ loro. Si tratta del cosiddetto «perfetto profetico», ovvero che ciò che Dio promette nella sua Parola accadrà sicuramente e può essere considerato già compiuto.

I pronomi del versetto 3, «voi» e «vostro», sono al plurale; quindi, la promessa non è data solo a Giosuè ma a tutto il popolo d’Israele. Il riferimento alla promessa fatta a Mosè trasmette l’idea di continuità della causa di Dio.

Inoltre, la parola _kol_, «tutto», «ogni», è ripetuta numerose volte nel primo capitolo. La presenza pervasiva di questo sostantivo esprime la totalità e l’integrità che sono determinanti per raggiungere l’obiettivo posto a Giosuè. Occorre un allineamento perfetto tra Dio, Giosuè e il popolo d’Israele per assicurare il successo nell’imminente conquista della terra promessa.

`Leggere Giosuè 1:4-6 ed Ebrei 6:17,18. In quel momento, la terra promessa era esattamente questo, una promessa. Eppure, Dio la chiama eredità. Cosa significa essere eredi delle sue promesse?`

Le promesse di Dio non hanno nulla di magico. Non hanno il potere, di per sé, di garantirne l’adempimento. Tale assicurazione risiede nella presenza di Dio, il quale dice: «La mia presenza andrà con te» (Es 33:14). In effetti, la presenza del Signore era fondamentale per la sopravvivenza d’Israele. Senza di essa, quella sarebbe stata semplicemente una nazione tra le tante, senza una chiamata, un’identità o una missione speciale (vv. 12-16). La presenza del Signore era tutto ciò di cui Giosuè aveva bisogno per avere successo.

Oggi nulla è cambiato, ed è per questo che abbiamo la promessa di Gesù che si trova in Matteo 28:20.