---
title:  Attraversa! Conquista! Dividi! Servi!
date:   29/09/2025
---

`Leggere Giosuè 1. Cosa possiamo imparare sulla struttura del libro da questo capitolo iniziale?`

Il primo capitolo di Giosuè funge da introduzione all’intero libro. Comprende quattro discorsi che corrispondono alle quattro sezioni principali: attraversare (Gs 1:2-9); conquistare (vv. 10,11); ripartire la terra (vv. 12-15); servire, ubbidendo alla legge (vv. 16-18). Il libro di Giosuè può essere visto come il resoconto di una serie di iniziative divine. In ciascuna di esse, Dio assegna a Giosuè un compito specifico legato alla conquista di Canaan, e ciascuno di essi viene riconosciuto più avanti nel libro dopo essere stato completato con successo. Alla fine, le promesse divine relative all’occupazione della terra si sarebbero compiute. Da quel momento in poi, la responsabilità di mantenere la terra sarebbe passata nelle mani degli Israeliti e gestita solo con la vera fede e con l’ubbidienza che tale fede sempre genera.

Le iniziative di Dio, espresse dai tre verbi «attraversare», «conquistare» e «ripartire», incontrano l’adeguata ubbidienza del popolo, che deriva dall’ultimo verbo: «servire». Anche in questo caso, il libro di Giosuè presenta quattro grandi sezioni, ciascuna caratterizzata da un concetto specifico espresso attraverso la presenza dominante di una parola ebraica:

1. Attraversare (Gs 1:1-5:12);
2. Conquistare (Gs 5:13-12:24);
3. Ripartire (Gs 13:1-21:45);
4. Servire (Gs 22:1-24:33).

Quindi, è la struttura stessa del libro a trasmettere il suo messaggio principale: le iniziative divine non si realizzano automaticamente. Al contrario, richiedono la risposta fedele del suo popolo. Vale a dire, considerato tutto ciò che il Signore ha fatto per noi e che non possiamo fare con le nostre forze, siamo chiamati invece a compiere quello che possiamo fare da soli, cioè, ubbidire a Dio per ciò che ci comanda. È sempre stato così in tutta la storia sacra e continua a esserlo anche oggi. Per esempio, la rappresentazione del popolo di Dio, alla fine del tempo in Apocalisse 14:12, veicola la stessa idea: la fede in quello che il Signore ha fatto per noi, e che porta all’ubbidienza.

`Pensa ad alcune delle promesse della Parola di Dio a te più care. Che tipo di risposta richiedono da parte tua perché si trasformino in realtà?`