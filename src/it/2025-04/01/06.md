---
title:  Prosperità e successo
date:   02/10/2025
---

`Leggere Giosuè 1:7-9; Genesi 24:40; Isaia 53:10 e Salmo 1:1-3. In base a questi testi, cosa significa prosperare e avere successo?`

Il termine ebraico _tsalakh_, «prospererai» (Gs 1:8), implica la concretizzazione appagante di ciò che era stato pianificato, o uno stato di circostanze favorevoli. _Sakal_, «essere saggio» può essere tradotto con «riuscire nelle imprese» o «avere successo». Ma può anche significare «essere prudente», «agire con saggezza». Ricorre spesso in Giobbe, così come nei Proverbi e nei Salmi, dove la nozione di successo è strettamente legata all’agire con saggezza nel timore di Dio e all’ubbidienza alla sua Parola.

Secondo quest’intuizione, il successo non è necessariamente definito come prosperità materiale, anche se non la esclude. Il successo deve essere visto come uno stato di armonia con i valori e i principi spirituali che stanno alla base del mondo creato da Dio e che sono espressi nella sua legge. Infatti, la fiducia nelle sue promesse, in particolare in quella della salvezza per sola fede, e l’ubbidienza alla sua legge, non sono in contrapposizione tra loro. Rappresentano due facce della stessa medaglia.

`Leggere Romani 3:31. Cosa dice il testo sul rapporto tra legge e fede?`

Contrapporre la fede nella morte espiatoria e sacrificale di Gesù a nostro favore con l’ubbidienza alla legge di Dio significa creare una falsa e pericolosa dicotomia. Legge e grazia vanno sempre di comune accordo. Solo una comprensione superficiale del ruolo della legge può portare a percepire «legge» e «grazia» come opposti. Gli autori dell’Antico Testamento avevano un’alta considerazione della legge e la consideravano una fonte di gioia (Sl 1:2; 119:70,77,174). Considerata e impiegata correttamente, la legge porta a una comprensione più profonda della propria condizione di peccato (Ro 7:7) e della necessità della giustizia di Cristo (Ga 3:24).

`Per quanto si cerchi, per grazia di Dio, di osservare la sua legge, in che misura la tua esperienza ti ha mostrato il bisogno di essere “coperto” dalla giustizia di Cristo?`