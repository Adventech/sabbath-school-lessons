---
title:  Un nuovo Mosè
date:   28/09/2025
---

`Leggere Deuteronomio 18:15-22 e Giosuè 1:1-9. Perché è significativo che il libro di Giosuè inizi richiamando una promessa legata a ciò che accadrà dopo la morte di Mosè?`

Sebbene Mosè fosse morto e un nuovo leader, Giosuè, fosse stato nominato da Dio, ci sono dei parallelismi tra loro. Il Signore aveva detto a entrambi che avrebbero guidato il loro popolo nella terra promessa ai loro padri. Come disse il Signore a Giosuè: «Ogni luogo che la pianta del vostro piede calcherà, io ve lo do, come ho detto a Mosè» (Gs 1:3). Giosuè avrebbe portato a termine l’opera originariamente affidata a Mosè. Egli, in realtà, era un nuovo Mosè.

`Leggere Esodo 33:11; Numeri 14:6,30,38; 27:18; 32:12; Deuteronomio 1:38; 31:23; 34:9. Cosa ci dicono questi testi a proposito della figura di Giosuè?`

A questo punto, la promessa che Dio avrebbe fatto «sorgere» un profeta simile a Mosè (De 18:15) è solo una possibilità piuttosto che una realtà già compiuta. L’incipit del libro di Giosuè ricorda al lettore questa promessa e, allo stesso tempo, crea l’aspettativa di vederla realizzata. Anche se defunto, Mosè domina ancora il primo capitolo. Il suo nome è citato dieci volte, quello di Giosuè solo quattro. Mosè viene definito «il servo del SIGNORE», mentre Giosuè «servo di Mosè» (Gs 1:1).

Ci vorrà una vita di servizio fedele e di ubbidienza perché Giosuè possa ricevere il titolo di «servo del SIGNORE» (24:29). Anche se il primo capitolo del libro omonimo coglie la transizione tra questi due grandi capi d’Israele, il protagonista in assoluto più importante resta il Signore, le cui parole aprono il libro e la cui guida lo governa. Non ci sono dubbi sull’identità del vero leader d’Israele.

`Nel corso dei secoli, Dio ha chiamato uomini e donne a guidare il suo popolo. Perché è fondamentale ricordare chi è il vero leader invisibile della chiesa?`