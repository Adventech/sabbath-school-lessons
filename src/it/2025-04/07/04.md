---
title:  Altari del rinnovamento
date:   11/11/2025
---

`Quale motivazione spinse Giosuè a costruire un altare al Signore? Leggere Giosuè 8:30,31; cfr. Deuteronomio 11:26-30 e 27:2-10.`

Al tempo dei patriarchi, gli altari segnavano il percorso del loro pellegrinaggio e diventavano rappresentazioni tangibili della loro rivendicazione della terra promessa da Dio. Ora, erigendo un altare, gli Israeliti testimoniano l’adempimento delle promesse fatte ai loro avi. In questo caso, la costruzione dell’altare è il compimento diretto delle istruzioni date da Mosè (De 11:26-30; 27:2-10).

Giosuè 8:30-35 ha un ruolo significativo nel dare forma all’intero messaggio teologico del libro. Collegando una delle storie più raccapriccianti e violente (la guerra) a qualcosa di totalmente diverso - una scena di riaffermazione del patto (adorazione) - Giosuè ci riporta a uno dei temi teologici più importanti lanciati all’inizio del libro: egli ha il mandato di condurre Israele verso una vita di ubbidienza al patto (1:7); la stessa immagine che ritorna alla fine del libro (cap. 24).

Nonostante l’importanza della guerra e della conquista, c’è qualcosa di ancora più vitale: la fedeltà alle esigenze della legge di Dio. La vittoria è solo una tappa del compimento del piano divino per Israele e della restaurazione dell’intera umanità. La fedeltà ai precetti della Torah costituisce la questione fondamentale per la sorte del genere umano. Giosuè scrive la copia della legge su grandi pietre imbiancate, diverse da quelle dell’altare (cfr. De 27:2-8).

In questo modo, le pietre, che probabilmente contenevano i dieci comandamenti, formavano un monumento separato nei pressi dell’altare, ricordando costantemente agli Israeliti i privilegi e i doveri impliciti nel patto. Giosuè prefigura il _Yehoshua_ (nome ebraico di Gesù) del Nuovo Testamento, la cui missione era, tra le altre cose, quella di guidare l’umanità all’ubbidienza verso Dio. Per conseguire quest’obiettivo, doveva intraprendere un conflitto con le forze del male. Il suo proposito finale era adempiere i requisiti del patto a nostro beneficio: «Infatti tutte le promesse di Dio hanno il loro “sì” in lui; perciò pure per mezzo di lui noi pronunciamo l’Amen alla gloria di Dio» (2 Co 1:20).

`Quali sono alcune pratiche spirituali cui possiamo dedicarci oggi e che possono avere le stesse funzioni che aveva la costruzione di un altare nell’antichità?`