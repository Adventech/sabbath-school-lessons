---
title:  Anelare la sua presenza
date:   13/11/2025
---

`Leggere Giosuè 18:1,2. Per quale ragione Giosuè interruppe il processo di assegnazione della terra?`

Dopo la descrizione dei territori assegnati alle due tribù più grandi a ovest del Giordano e alla mezza tribù di Manasse, questo brano racconta una riunione della comunità a Silo, dove la terra viene assegnata alle rimanenti sette tribù minori.

L’istituzione del santuario, «il mio tabernacolo», rappresenta il compimento di questa promessa divina: vivere in mezzo al suo popolo (Es 25:8; Le 26:11,12), rivelando il tema centrale del libro, che è la presenza di Dio in mezzo a Israele. Essa ha reso possibile il possesso della terra e risulterà essere una fonte continua di benedizione per quella nazione e, attraverso di essa, per tutta la terra (Ge 12:3).

L’adorazione di Dio è centrale e preminente, persino rispetto alla conquista e all’assegnazione della terra! La presenza del santuario, e più avanti del tempio, avrebbe dovuto aiutare il popolo a rendersi conto della presenza di Dio in mezzo a loro e a prendere consapevolezza dei loro obblighi rispetto alla fedeltà al patto.

`Leggere Ebrei 6:19,20; 9:11,12; 10:19-23. Cosa possiamo imparare da Giosuè come cristiani, che non disponiamo di un santuario terrestre che racchiude la presenza fisica di Dio tra noi?`

La presenza del santuario non dovrebbe essere una sorpresa inattesa, perché il tema del santuario è stato presente nella narrazione di Giosuè grazie all’arca del patto. Quest’ultima era l’arredo centrale del luogo Santissimo e segnava le prime due sezioni del libro: la traversata e la conquista. Ora, collocando l’edificazione del tabernacolo nel momento cruciale dell’assegnazione del territorio alle tribù, Giosuè dimostra che tutta la vita d’Israele ruotava intorno al santuario, la sede terrena di Yahweh.

Per noi cristiani che viviamo nel giorno dell’Espiazione antitipico è ancora più importante concentrare lo sguardo sul santuario celeste, mentre continuiamo a lottare con i giganti moderni (o postmoderni) che mettono a repentaglio la nostra fede, speranza ed eredità spirituale. Affidandoci costantemente all’opera di Cristo, compiuta sulla croce e nel santuario celeste, possiamo guardare con fede al momento in cui Dio tornerà a dimorare in mezzo al suo popolo, ma questa volta per sempre. (cfr. Ap 21:3).