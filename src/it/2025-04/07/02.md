---
title:  Prima il patto
date:   09/11/2025
---

`Leggere Giosuè 5:1-7. Perché in questa particolare fase della conquista il Signore ordinò a Giosuè di circoncidere la seconda generazione di Israeliti?`

Dopo l’esplorazione del paese, il rapporto incoraggiante delle spie e il miracoloso attraversamento del Giordano, ci saremmo aspettati un confronto immediato con il nemico. Ma c’è qualcosa di più importante della conquista militare: il patto d’Israele con Dio. Prima che la nuova generazione potesse dedicarsi alla conquista della terra, doveva essere pienamente consapevole del suo rapporto speciale con colui al quale apparteneva quella terra. Il rinnovamento del segno del patto giunge come risposta all’atto benevolo e miracoloso di Dio che porta in salvo Israele attraverso il Giordano. Il nostro patto con il Signore dovrebbe essere sempre motivato dalla gratitudine per ciò che ha già fatto per noi, mai un tentativo volto a ottenere qualche beneficio attraverso una conformità legalistica ai suoi requisiti (questo stesso concetto, senza dubbio, era cruciale per le dispute di Paolo con quanti insistevano affinché i convertiti Gentili maschi fossero circoncisi, come emerge più chiaramente nella Lettera ai Galati). Israele era alle soglie della più grande campagna militare della sua storia, e la logica avrebbe voluto che l’intero accampamento fosse impegnato nei preparativi per la guerra.

Così fu, ma non nel senso convenzionale del termine. Invece di bardare i cavalli e affilare le spade, il popolo si dedicò a un rituale che per almeno tre giorni espose la maggior parte della forza combattente alla vulnerabilità.

Lo fecero per celebrare il rapporto con il loro Dio che li aveva liberati dall’Egitto. Per quale motivo? Perché riconoscevano che la battaglia appartiene al Signore, il quale concesse loro la vittoria e il successo. Gesù ha formulato lo stesso principio con parole leggermente diverse: «Cercate prima il regno e la giustizia di Dio, e tutte queste cose vi saranno date in più» (Mt 6:33).

Il più delle volte, la vita quotidiana ci mette sotto pressione trasmettendoci l’urgenza di tante cose importanti, tanto che dimentichiamo di dare priorità alla cosa più importante della nostra vita: il rinnovamento quotidiano del nostro impegno con Cristo.

`Pensa alle volte in cui hai trascurato il tempo con Dio per questioni più «importanti». Perché è così facile farlo? Come possiamo combattere questo comportamento?`