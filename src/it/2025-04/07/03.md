---
title:  Pasqua
date:   10/11/2025
---

`Perché è significativo che Giosuè abbia scelto di celebrare la Pasqua nonostante il pressante ed enorme compito di conquistare la terra promessa? Giosuè 5:10; Esodo 12:6; Levitico 23:5; Numeri 28:16; Deuteronomio 16:4,6.`

La seconda importante attività che precede la conquista è la celebrazione della Pasqua. Cade la sera del quattordicesimo giorno del mese, in stretta osservanza delle istruzioni date da Dio. Il significato simbolico dell’osservanza della Pasqua viene evidenziato in modo particolare: gli eventi narrati in Giosuè riproducono quelli ai tempi dell’Esodo. La Pasqua evoca la notte della decima piaga (Es 12), quando l’angelo del Signore uccise tutti i primogeniti in Egitto risparmiando gli Israeliti. Seguirono la fuga dall’Egitto, la traversata del mar Rosso e il viaggio attraverso il deserto. Dal canto suo, la storia della seconda generazione inizia proprio nel deserto, prosegue con l’attraversamento del Giordano, prevede la circoncisione e la celebrazione della Pasqua, e giunge al momento cruciale in cui è richiesto un altro intervento miracoloso del Signore per sconfiggere i nemici d’Israele, gli abitanti di Canaan. Oltre a tutti gli atti precedenti, la celebrazione della Pasqua segna l’inizio di una nuova era nella storia d’Israele.

Inoltre, mediante il simbolo dell’agnello sacrificale, la Pasqua indicava la redenzione degli Israeliti dalla schiavitù egiziana, ma anche il suo compimento antitipico nell’Agnello di Dio (Gv 1:29,36; 1 Co 5:7; 1 P 1:18,19), che ci ha riscattati dalla schiavitù del peccato. Con la Cena del Signore, prima ancora di offrire se stesso come sacrificio finale, Gesù ha trasformato la Pasqua in un memoriale della sua morte (Mt 26:26-29; 1 Co 11:23-26).

Tuttavia, la Pasqua e la Cena del Signore indicano una realtà ancora più gloriosa: quella della moltitudine redenta che passa nella Canaan celeste. Giovanni raffigura questo evento di «attraversamento» antitipico come i 144.000 che camminano sul mare di cristallo, antitipo del mar Rosso e del fiume Giordano, davanti al trono di Dio (Ap 4:6; 7:9,10) e celebrano la Pasqua e la Cena del Signore alle nozze dell’Agnello (Mt 26:29; Ap 19:9).

`In che modo, anche quando non celebriamo la Cena del Signore, possiamo sempre avere davanti a noi la realtà della croce?`