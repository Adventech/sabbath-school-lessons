---
title:  Il Giudice supremo
date:   27/10/2025
---

`Leggere Genesi 18:25; Salmi 7:11; 50:6; 82:1; 96:10 e 2 Timoteo 4:1,8.`

Cosa dicono questi versetti sul carattere morale di Dio? In che modo il suo ruolo come giudice dell’universo ci aiuta a comprendere il tema della guerra santa?

La santità del carattere di Dio significa che non può tollerare il peccato. Egli è paziente, ma il peccato deve maturare la sua conseguenza finale, cioè la morte (Ro 6:23). Yahweh ha dichiarato guerra al peccato, indipendentemente dal luogo in cui si trovava, sia in Israele che tra i Cananei.

Israele non fu santificato partecipando alle guerre sante; così come non lo furono le altre nazioni (De 9:4,5; 12:29,30) anche quando queste divennero per Yahweh il mezzo per punire la sua nazione eletta. A differenza di altri popoli del Vicino Oriente, gli Israeliti conobbero l’inversione della guerra santa, quando Dio non combatté per loro ma contro di loro, permettendo ai loro nemici di opprimerli (cfr. Gs 7). Il concetto complessivo di guerra santa può essere compreso solo se visto alla luce dell’azione di Dio in quanto giudice. Considerato ciò, le guerre di conquista d’Israele assumono un carattere completamente diverso. A differenza di quelle imperialistiche di autoesaltazione, così comuni nel mondo antico (ma anche oggi), i conflitti di Israele non avevano lo scopo di ottenere gloria fine a se stessa, ma stabilire la giustizia e la pace di Dio sulla terra. Pertanto, al centro della comprensione del concetto di guerra santa si trova l’idea del governo e della sovranità di Dio, che entrano in gioco nell’immaginario che lo vede come guerriero, ma anche come re o giudice.

Yahweh, in quanto guerriero, è colui che, come giudice, s’impegna ad attuare, stabilizzare e mantenere la regola della legge, che è il riflesso del suo carattere.

L’immagine di Dio come guerriero, analogamente a quella di giudice e re, afferma che Yahweh non tollererà per sempre la ribellione contro il suo ordine stabilito. Quindi, si può affermare che l’obiettivo del suo agire non è mai la guerra in sé, o la vittoria in sé, ma il ripristino della giustizia e della pace. In definitiva, giudicare e fare guerra o rendere giustizia sono la stessa cosa se Dio è il soggetto dell’azione.

`Rifletti su questo: Dio è un giudice giusto che non può essere corrotto né influenzato dalla parzialità. Perché un Dio che non tollera all’infinito il peccato, l’oppressione, la sofferenza degli innocenti e lo sfruttamento degli oppressi è parte integrante del vangelo?`