---
title:  Libera scelta
date:   29/10/2025
---

`Leggere Deuteronomio 20:10,15-18; 13:12-18 e Giosuè 10:40. In che modo la legge della guerra e la procedura contro una città idolatra in Israele, narrata nel Deuteronomio, ci aiutano a comprendere le limitazioni della distruzione totale nella guerra in cui erano impegnati gli Israeliti?`

Il testo ebraico usa un termine unico per descrivere la distruzione delle persone in guerra: _cherem_. Un vocabolo che indica qualcosa di «bandito», «dannato» o «destinato all’annientamento». Nella maggior parte dei casi, indica il collocamento completo e irrevocabile di persone, animali od oggetti inanimati sotto il dominio esclusivo di Dio, il che, in guerra, comportava, nella maggior parte dei casi, la loro distruzione.

Il concetto e la pratica del _cherem_, in quanto sradicamento totale di un popolo in guerra, devono essere compresi alla luce del conflitto di Yahweh con le forze cosmiche del male, dove sono in gioco il suo carattere e la sua reputazione. Ancora una volta, da quando è comparso il peccato nel mondo, non c’è neutralità: o ci si schiera dalla sua parte o contro di lui. Una via porta alla vita, alla vita eterna, l’altra alla morte eterna.

La pratica della distruzione totale esprime il giusto giudizio di Dio contro il peccato e il male. Il Signore aveva delegato all’antico Israele l’esclusivo compito di eseguire parte del suo giudizio in quanto nazione prescelta. La dedizione alla distruzione era sotto il suo stretto controllo teocratico, limitata a un certo periodo storico, la conquista, e a un’area geografica ben definita, l’antica Canaan. Come abbiamo visto nello studio di ieri, quelli che erano stati dichiarati colpevoli e destinati alla distruzione si ribellarono costantemente agli scopi di Dio e li sfidarono, senza mai pentirsi. Pertanto, la sua decisione non fu né arbitraria né su base nazionalistica.

Inoltre, Israele avrebbe dovuto aspettarsi lo stesso trattamento se avesse scelto di adottare lo stile di vita dei Cananei (cfr. De 13). Anche se le fazioni impegnate l’una contro l’altra nella guerra santa sembrano essere predefinite (gli Israeliti devono ereditare la terra e i Cananei devono essere distrutti), esiste la possibilità di passare da una parte all’altra, come vedremo nei casi di Raab, Acan e dei Gabaoniti. Gli individui non erano arbitrariamente protetti o banditi. Coloro che beneficiavano di una relazione con Yahweh potevano perdere il loro status privilegiato per ribellione, mentre i Cananei potevano sottomettersi all’autorità di Yahweh e vivere.

`Quali sono le implicazioni spirituali della sfida dei Cananei a Dio per il nostro contesto odierno? Ovvero, quali sono le conseguenze delle nostre scelte libere?`