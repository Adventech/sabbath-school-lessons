---
title:  L’iniquità dei Cananei
date:   26/10/2025
---

`Leggere Genesi 15:16; Levitico 18:24-30; Deuteronomio 18:9-14 ed Esdra 9:11. Che cosa ci dicono questi testi sul piano più grande di Dio nell’offerta della terra di Canaan agli Israeliti?`

Dobbiamo guardare oltre il libro di Giosuè per comprendere appieno il significato dell’iniquità delle nazioni che abitavano Canaan. Le pratiche ripugnanti di questi popoli, come il sacrificio di bambini, la chiaroveggenza, la stregoneria, la negromanzia, la magia e lo spiritismo, ci forniscono un indizio (De 18:9-12).

La scoperta degli antichi testi ugaritici (provenienti da Ras Shamra) offre ulteriori informazioni sulla religione e sulla società cananea e dimostra che la condanna di questa cultura non solo era comprensibile ma anche giustificata, secondo i parametri morali dell’Antico Testamento.

La religione cananea si basava sulla convinzione che i fenomeni naturali, che assicuravano la fertilità, fossero controllati dalle relazioni sessuali tra dèi e dee. Pertanto, immaginavano l’attività sessuale delle divinità immedesimandosi e dedicandosi a rituali sessuali per incoraggiare gli dèi e le dee a fare altrettanto. Questo concetto portò all’istituzione della prostituzione «sacra», che coinvolgeva sia uomini che donne in riti orgiastici, sempre nell’ambito delle loro pratiche religiose!

Una nazione non può elevarsi a un livello morale superiore a quello degli dèi che il suo popolo adora. Come risultato di una simile comprensione delle loro divinità, non c’è da stupirsi che le pratiche religiose dei Cananei includessero i sacrifici di bambini, contro i quali la Bibbia mette in guardia. Le prove archeologiche confermano che gli abitanti di Canaan sacrificavano regolarmente i loro primogeniti agli dèi, in realtà demoni, che adoravano. Piccoli scheletri trovati schiacciati in grandi giare con iscrizioni votive testimoniano la degradazione della loro religione e ciò che ha significato per molti dei loro figli.

L’eliminazione dei Cananei non è stato quindi un ripensamento, emerso in seguito alla decisione di Dio di dare la loro terra agli Israeliti. Agli abitanti di Canaan fu concesso un tempo di prova, un tempo di misericordia supplementare, durante il quale ebbero l’opportunità di scoprire Dio e il suo carattere attraverso la testimonianza dei patriarchi che vivevano in mezzo a loro. Ebbero quest’opportunità, ma ovviamente la sprecarono e insistettero nelle loro orribili pratiche finché alla fine il Signore dovette intervenire.