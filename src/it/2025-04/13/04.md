---
title:  Liberi di servire
date:   23/12/2025
---

Da vero leader fedele, Giosuè rispetta la libera volontà del suo popolo e desidera che Israele serva il Signore per scelta indipendente e non per costrizione. In altri passi bakhar, «scegliere», si riferisce all’elezione d’Israele come popolo da parte di Yahweh (De 7:6,7; 10:15; 14:2). Israele è libero di dire «no» a Yahweh dopo la sua elezione divina, ma sarebbe insensato e assurdo. Israele può dire «sì» a Dio e continuare a vivere, oppure voltargli le spalle e cessare di esistere.

`Qual è stata la risposta di Israele all’appello di Giosuè? (24:16-18). Perché, secondo te, Giosuè reagì in quel modo? (vv. 19-21).`

Nella loro risposta categoricamente positiva, gli Israeliti riconoscono che il Dio dei patriarchi e dei loro padri è ora anche il loro Dio (24:17,18), che sono disposti a servire con fedeltà assoluta. Dopo questa inconfutabile affermazione della loro fedeltà, ci aspetteremmo da Giosuè parole assertive e d’incoraggiamento. Ma non è così. Il dialogo tra l’anziano leader e il popolo prende una piega radicale, nella quale Giosuè sembra interpretare il ruolo di avvocato del diavolo. Egli passa dal parlare della benevola provvidenza divina del passato a minacciare gli Israeliti con l’immagine di un Dio non facile da servire. L’uomo conosce l’instabilità della prima generazione, che aveva promesso di ubbidire a Dio in termini simili (Es 19:8; 24:3; De 5:27), ma che aveva dimenticato le promesse mentre le parole erano ancora calde di labbra (Es 32). Così, facendo ricorso alla retorica, Giosuè vuole che gli Israeliti siano consapevoli di diverse cose. Innanzitutto, la decisione di servire Dio è una scelta seria, che dovrà plasmare l’intera nazione secondo la rivelazione divina. Perseguire quest’obiettivo garantisce evidenti benefici, ma occorre che siano altrettanto ben comprese le conseguenze della disubbidienza. Il perdono dei peccati non è un diritto inalienabile dell’umanità, ma un miracolo della grazia di Dio.

In secondo luogo, la decisione di servire Dio deve essere frutto di una scelta propria, non imposta da un leader, nemmeno da Giosuè.

Per ultimo, Israele deve rendersi conto che gli uomini non possono servire Dio confidando sulle proprie forze. Quel servizio non si ottiene con un’adesione meccanica alle clausole del patto, ma in virtù di una relazione personale con il Signore che salva (cfr. Es 20:1,2; De 5:6,7).