---
title:  In sincerità e verità
date:   22/12/2025
---

`Che cosa chiese Giosuè agli Israeliti? (Gs 24:14,15). Cosa significa servire il Signore in sincerità e verità?`

L’appello di Giosuè esprime chiaramente un concetto: Israele deve decidere, mediante la fedeltà al Creatore, se mantenere la propria unicità e vivere nella terra, oppure tornare a essere uno dei tanti popoli idolatri, senza una chiara identità, uno scopo o una missione. La scelta spetta a loro. È un duplice appello: Israele deve temere il Signore e servirlo «in sincerità e verità». Temere il Signore non significa vivere perennemente nella paura e nell’insicurezza emotiva. Vuol dire piuttosto dimostrare la riverenza e il rispetto spontanei che nascono quando viene riconosciuta l’insondabile grandezza, santità e infinità di Dio, da un lato, e la nostra limitatezza, peccaminosità e finitezza, dall’altro. Temere Dio significa avere la costante consapevolezza della grandezza delle sue richieste, riconoscere che egli non è solo nostro Padre celeste, ma anche nostro divino Re. Tale consapevolezza condurrà a una vita di ubbidienza a Dio (Le 19:14; 25:17; De 17:19; 2 R 17:34). Mentre il «timore» descrive l’atteggiamento interiore che deve caratterizzare un Israelita, il risultato pratico della riverenza verso Dio è il servizio. Il servizio richiesto a Israele è caratterizzato da due termini ebraici: «in sincerità» e «in verità». Il primo (_tamim_) è usato soprattutto come aggettivo per descrivere la perfezione dell’animale sacrificale. Il secondo (_‘emet_) è «verità» o «fedeltà», e indica generalmente costanza e stabilità. Di solito si riferisce a Dio, il cui carattere è intrinsecamente contraddistinto dalla fedeltà, che si manifesta nei confronti d’Israele.

Una persona fedele è un soggetto affidabile e degno di fiducia. In sostanza, Giosuè chiede a Israele di dimostrare la stessa fedeltà che Dio ha manifestato verso il suo popolo nel corso della sua storia. Non si tratta di una semplice conformità esteriore alle sue richieste, ma di quanto scaturisce da una coerenza interiore esclusiva del cuore. La vita della nazione deve essere specchio della gratitudine nei confronti di Dio per il bene che ha fatto. Per dirla tutta, è esattamente così che noi oggi dovremmo rapportarci a Gesù.

`Cosa significa per te servire il Signore «in sincerità» e «in verità»? Quali sono i fattori di distrazione nella tua vita che impediscono la piena devozione a Dio?`