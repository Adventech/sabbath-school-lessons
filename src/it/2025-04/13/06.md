---
title:  Concludere bene
date:   25/12/2025
---

`Leggere le parole conclusive del libro di Giosuè, scritte da un autore ispirato (24:29-33). Da cosa si evince che non si limitano a guardare indietro, ma si proiettano anche nel futuro?`

La morte di Giosuè e di Eleazar rappresentano una conclusione che fa riflettere; raggruppando il racconto della sepoltura di Giosuè, di Eleazar e delle ossa di Giuseppe, l’autore crea un contrasto tra la vita lontano dalla terra e l’inizio della vita nella terra. Non c’è più bisogno di girovagare. I resti terreni dei capi non dovranno seguire gli spostamenti del popolo. I patriarchi seppellirono i loro parenti in una grotta (Ge 23:13,19; 25:9,10), in un terreno acquistato a Sichem (33:19). Ora la nazione seppellisce i suoi capi nel territorio frutto della propria eredità, acquisendo così un senso di permanenza. Le promesse fatte ai patriarchi si sono realizzate.

La fedeltà di Yahweh costituisce il filo storico che lega la discendenza d’Israele al suo presente e al suo futuro. I paragrafi conclusivi del libro collegano l’intera narrazione a una storia più ampia del passato, ma aprono anche la via al futuro. L’ex arcivescovo di Canterbury, Lord George Cary, in un discorso programmatico tenuto alla Holy Trinity Church di Shrewsbury, dichiarò che la Chiesa anglicana si trovava «a una generazione dall’estinzione». In realtà, la Chiesa è sempre a una generazione dall’estinzione, così è stato anche per il popolo di Dio dell’Antico Testamento. Un grande capitolo della storia d’Israele volge al termine. Il suo futuro dipende dalle risposte alle tante domande che riguardano il domani. Israele sarà fedele al Signore? Sarà in grado di proseguire il mandato non terminato di possedere tutta la terra? Sarà in grado di aggrapparsi a Yahweh e di non farsi coinvolgere nel culto degli idoli?

La generazione sotto la guida di Giosuè è stata fedele al Signore; ma quella successiva avrebbe mantenuto la stessa direzione spirituale tracciata dal grande leader? Ogni generazione successiva del popolo di Dio, leggendo il libro di Giosuè, deve affrontare queste stesse domande. Il successo dipenderà dalla natura delle risposte che daranno nella loro vita quotidiana e dal modo in cui si rapporteranno alle verità ereditate.

`Giosuè, come Paolo, «ha combattuto il buon combattimento» (2 Ti 4:7). Qual è stata la chiave del suo successo? Quali decisioni vanno prese oggi per arrivare in fondo con la medesima certezza della salvezza?`