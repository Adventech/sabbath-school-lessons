---
title:  Tu eri lì
date:   21/12/2025
---

«Giosuè radunò tutte le tribù d’Israele a Sichem, e convocò gli anziani d’Israele, i capi, i giudici e gli ufficiali del popolo, i quali si presentarono davanti a Dio» (Gs 24:1). Sichem era il luogo in cui Abramo aveva costruito un altare al suo arrivo in quel territorio e dove Dio per la prima volta gli aveva promesso la terra (Ge 12:7). Ora che le promesse fatte ad Abramo si sono compiute, Israele rinnova il patto con Dio proprio nel luogo in cui fu fatta la prima promessa.

L’appello di Giosuè ricorda le parole di Giacobbe: «togliete gli dèi stranieri che sono in mezzo a voi» (Ge 35:2; cfr. Gs 24:23). La posizione geografica dell’evento trasmette di per sé l’invito a dimostrare una fedeltà esclusiva al Signore, rifiutando ogni altra «divinità».

`Leggere Giosuè 24:2-13. Qual è l’aspetto principale del messaggio di Dio a Israele?`

Dio è il soggetto principale della storia d’Israele: «Ho preso», «ho dato», «ho mandato», «ho tormentato», «ho fatto», «ti ho fatto uscire», «ti ho liberato», ecc. Israele non è il protagonista attivo della narrazione, ma il beneficiario passivo. È Dio ad avere creato Israele; se non fosse intervenuto nella vita di Abraamo, quel popolo avrebbe continuato a servire gli stessi idoli. L’esistenza d’Israele come nazione non è attribuibile a nessuno dei suoi antenati ma all’opera esclusiva della grazia di Dio. Il fatto che gli Israeliti si siano stabiliti nella terra non è motivo di vanto, ma la ragione stessa per cui sono chiamati a servire Dio.

Nel discorso del Signore, per cinque volte il pronome si sposta da «voi» a «loro» (i padri). I padri e la generazione di Sichem sono trattati come un tutt’uno. Giosuè cerca di dimostrare ciò che Mosè aveva già affermato in Deuteronomio 5:3, cioè che il Signore non ha stretto un patto solo con i padri, ma con tutti i presenti al momento del discorso di Giosuè. La stragrande maggioranza di essi non aveva vissuto l’esperienza dell’Esodo. Non «tutti» erano a Oreb. Giosuè afferma invece che erano tutti lì. In sintesi, le lezioni del passato devono essere assorbite da ogni nuova generazione. Il Dio che ha operato per i padri nel passato è pronto ad agire a beneficio della generazione attuale.

`In che modo la chiesa può sviluppare un migliore senso di responsabilità collettiva, convincersi cioè che ciò che facciamo ha un impatto su tutti i membri?`