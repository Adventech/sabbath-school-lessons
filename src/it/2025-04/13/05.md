---
title:  I pericoli dell’idolatria
date:   24/12/2025
---

`Leggere Giosuè 24:22-24. Perché Giosuè dovette ripetere il suo appello agli Israeliti per convincerli a liberarsi dei loro idoli?`

La minaccia dell’idolatria non è teorica. In precedenza, nelle pianure di Moab, in un contesto simile, Mosè aveva chiesto di fare la stessa scelta (De 30:19,20). Gli dèi cui si riferisce Giosuè non sono quelli dell’Egitto o quelli di là dal fiume, ma si trovano «in mezzo a loro». Per questo egli supplica il suo popolo d’inclinare il cuore verso il Signore. Il termine ebraico, natah, significa proprio «tendere», «piegare».

Descrive un Dio dal quale ci si aspetta che si chini ad ascoltare le preghiere (2 R 19:16; Sl 31:2,3; Da 9:18), ed è lo stesso atteggiamento che più tardi i profeti chiederanno a Israele (Is 55:3; Gr 7:24). La stessa parola si ritrova per indicare l’apostasia di Salomone, quando il suo cuore s’inclinò verso divinità straniere (1 R 11:2,4,9). Il cuore peccatore dell’uomo non ha la tendenza naturale a piegarsi e ascoltare la voce di Dio. Ci vogliono decisioni consapevoli da parte nostra per renderlo incline a compiere la volontà divina.

La risposta degli Israeliti recita letteralmente: «Ascolteremo la sua voce». Questa espressione sottolinea l’aspetto relazionale dell’ubbidienza. A Israele non viene chiesto di seguire pedissequamente regole senza anima. Il patto implica una relazione viva con il Signore, che non può essere pienamente espressa da semplici norme. La religione d’Israele non è mai stata intesa come legalistica, ma piuttosto come una costante conversazione di fede e di amore con un Salvatore santo e misericordioso.

Anche dopo la triplice promessa da parte del popolo di servire il Signore, che voleva dire, come ordinato da Giosuè, l’allontanamento delle divinità straniere dal loro territorio, non si ha notizia che ciò sia effettivamente avvenuto.

È stata consuetudine di tutto il libro dar conto che le prescrizioni di Giosuè (o di Mosè) erano state osservate, perché erano esempi di ubbidienza. Alla fine, questa consuetudine viene meno e fa sì che l’appello di Giosuè resti indefinito. Esso non vale solo per quella generazione, ma anche per ogni nuova generazione del popolo di Dio che leggerà o ascolterà questo messaggio.

`Quante volte hai fatto promesse al Signore che poi non hai mantenuto? Per quale motivo? Cosa ha a che vedere la grazia con tutto ciò?`