---
title:  Passare il Giordano
date:   12/10/2025
---

`Leggere Giosuè 3:1-5 e Numeri 14:41-44. Perché Dio chiese agli Israeliti di prepararsi in modo particolare in vista di ciò che stava per succedere?`

È la prima volta che l’arca dell’alleanza viene menzionata nel libro di Giosuè. Fino a questo punto della narrazione veterotestamentaria, l’arca era apparsa nel contesto del santuario (Es 40:21), del viaggio di Israele dal Sinai (Nu 10:33-36) e nel tentativo fallito di iniziare la conquista di Canaan (Nu 14:44). L’arca era l’elemento più sacro del santuario israelita e conteneva tre oggetti, ognuno dei quali esprimeva la relazione speciale d’Israele con Dio: le tavole contenenti i dieci comandamenti; la verga di Aaronne, il sommo sacerdote; un vaso di manna (Es 16:33; Eb 9:4).

L’arca e i preparativi per attraversare il Giordano ricordavano a Israele che non sarebbero entrati in Canaan secondo le loro regole. La conquista avrebbe avuto successo solo se avessero seguito la via e i tempi di Dio. Dio - che è descritto assiso sul trono sopra i cherubini che coprivano l’arca dell’alleanza (Es 25:22; Nu 7:89) e i cui movimenti sono identificati con quelli dell’arca - entra in Canaan davanti agli Israeliti come colui che guida la conquista.

Il termine tradotto con «santificare» (Gs 3:5) o «consacrare» si riferisce a un processo di purificazione simile a quello che i sacerdoti seguivano prima di iniziare il loro servizio nel santuario (Es 28:41; 29:1) e a quello che il popolo d’Israele eseguiva prima della rivelazione di Dio al Sinai (19:10,14).

Questa consacrazione comportava l’eliminazione del peccato e la rimozione di tutte le impurità rituali. Lo stesso comando compare in Numeri 11:18, in relazione a un miracolo imminente di Dio. Una simile preparazione era richiesta anche prima di combattere (De 23:14). Prima che Dio potesse combattere in battaglia per Israele, essi dovevano dimostrargli la loro fedeltà e confidare in lui come comandante.

Il miracolo del passaggio del Giordano avrebbe dimostrato agli Israeliti che la promessa del Signore, di scacciare queste persone dalla terra, era affidabile. Colui che poteva assicurare un passaggio attraverso il Giordano era certamente in grado anche di concedere loro il dono della terra.

`Dio non sempre apre il Giordano. I suoi interventi non sono sempre così evidenti. Come pensi si possa sviluppare la preparazione spirituale per sperimentare e riconoscere gli interventi di Dio in nostro favore?`