---
title:  Oltre il Giordano
date:   16/10/2025
---

> <p></p>
> «Egli cambiò il mare in terra asciutta; il popolo passò il fiume a piedi; perciò esultiamo in lui» (Sl 66:6).

Sia l’attraversamento del mar Rosso sia quello del Giordano sono segni di una nuova era nella storia biblica, ed entrambi hanno un significato simbolico (cfr. Sl 66:6; 114:1-7; 2 Re 2:6-15). Già nell’Antico Testamento ci sono testi che collegano i due eventi del passaggio e riconoscono un significato che va al di là delle ambientazioni originali. Nel Salmo 66:6, il salmista celebra l’atto redentivo di Dio nella sua vita (vv. 16-19) facendo riferimento agli esempi storici dell’attraversamento del mar Rosso e del Giordano.

Anche il Salmo 114 lega i due eventi, non perché all’autore sfugga la differenza cronologica tra di essi, ma per il significato teologico che quei due attraversamenti condividono. Così, entrambi gli episodi sono visti come un contributo al cambiamento dello status d’Israele, una volta dalla schiavitù alla libertà, poi dal nomadismo senza terra alla nazione. In questi salmi, gli esempi dei due passaggi illustrano il cambiamento di status dell’autore: dall’oppressione, dalla povertà, dall’impotenza e dall’umiliazione alla sicurezza, al benessere, alla salvezza e alla dignità.

È sempre nei pressi del Giordano che avviene la traslazione di Elia, nel contesto di un miracolo simile a quello registrato in Giosuè. Per Elia, la traversata comporta il cambiamento di status più significativo della sua vita: viene trasportato in cielo. Anche per Eliseo il cambiamento è importante: l’assistente del profeta (1 R 19:21) diventa il profeta della nazione (2 R 2:22).

`Leggere Matteo 3:16,17 e Marco 1:9. In che modo gli scrittori del Nuovo Testamento sottintendono un significato simbolico e spirituale del fiume Giordano?`

Il ministero di Gesù sulla terra, come rappresentante d’Israele, segue il modello della storia dell’antico Israele. Gesù vive le esperienze del mar Rosso e del Giordano. Viene chiamato fuori dall’Egitto dopo che è stato emanato un decreto di morte (Mt 2:14-16), trascorre quaranta giorni nel deserto (4:2) paragonabili ai quarant’anni dell’antico Israele e, per segnare la transizione dalla vita privata al ministero pubblico, viene battezzato nel Giordano (Mt 3:16,17; Mr 1:9).

In seguito, Ebrei 3-4 riconosce il significato simbolico dell’attraversamento del Giordano e presenta l’ingresso in Canaan come prefigurazione del «riposo di grazia» mediante il quale i cristiani entrano attraverso la fede.