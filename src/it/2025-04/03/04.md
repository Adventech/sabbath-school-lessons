---
title:  Ricorda
date:   14/10/2025
---

`Leggere Giosuè 4. Perché Dio chiese di costruire un memoriale?`

Lo scopo di queste pietre è di diventare un «segno». Il termine ebraico ’ot è spesso associato alla parola «meraviglia» e può indicare sia atti miracolosi compiuti da Dio (cfr. lo studio di lunedì) sia le piaghe sull’Egitto (Es 7:3; De 4:34). Può anche avere il significato di «simbolo» o «pegno», come segno esteriore di una realtà più profonda o trascendente. Per esempio, l’arcobaleno è un «segno» dell’alleanza (Ge 9:12,13); anche il sangue sugli stipiti e sugli architravi delle case degli Israeliti è definito «segno» (Es 12:13); il sabato è soprattutto un «segno» della creazione e della presenza santificante di Dio (31:13,17; Ez 20:12). Quindi, il segno funge da memoriale, ricordando a ogni generazione successiva il miracolo del passaggio. Il termine memoriale (_zikkaron_) deriva da _zakar_, «ricordare», qualcosa di più dell’atto passivo del ricordare. Implica un ricordo cui segue un’azione adeguata (De 5:15; 8:2). L’allestimento di monumenti commemorativi in pietra (Ge 28:18-22) e di rituali che suscitavano domande (Es 12:26,27; De 6:20-25) era diffuso nell’Antico Testamento. Invece di ripetere continuamente i miracoli, Dio crea monumenti che evocano la memoria dei suoi grandi atti e sollecitano risposte significative. Pertanto, il segno deve rimanere «per sempre», il che implica la necessità di mantenere perennemente questo miracolo del Signore nella memoria collettiva del suo popolo. La domanda potenziale delle generazioni future è efficace perché formulata in modo personale: «Cosa sono queste pietre per te?». Ogni nuova generazione deve interiorizzare e comprendere il significato di queste pietre. La fede in un Dio che fa miracoli può essere mantenuta viva solo se ogni generazione riscopre il significato delle potenti azioni di Yahweh. Questa fede farà una grande differenza tra il vivere fedelmente le _tradizioni_ basate sulla Bibbia e il _tradizionalismo_, ovvero la religione morta della generazione vivente, privata del suo valore e del suo fervore originale. In definitiva, dobbiamo fare nostra la fede basata sulla Bibbia. Nessuno, soprattutto i nostri avi, può credere al posto nostro.

`Quali sono i segni del tuo cammino con il Signore che ti aiutano a ricordare ciò che lui ha fatto per te?`