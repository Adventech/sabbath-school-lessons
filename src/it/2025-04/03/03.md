---
title:  Il Dio vivente dei prodigi
date:   13/10/2025
---

`Leggere Giosuè 3:6-17. Che cosa ci dice il miracoloso attraversamento del Giordano sulla natura del Dio che serviamo?`

L’attraversamento del fiume Giordano è descritto in Giosuè 3:5 con la parola ebraica _niphla’ot_, «miracoli, prodigi», di solito riferita agli atti potenti e soprannaturali di Dio attestanti la sua unicità (Sl 72:18; 86:10). In seguito, gli Israeliti meditarono su questi atti e, di conseguenza, resero lode al Signore (Sl 9:1) e lo proclamarono tra le nazioni (96:3). Le piaghe in Egitto (Es 3:20; Mi 7:15), così come la traversata del mar Rosso e la guida di Dio nel deserto (Sl 78:12-16) sono state raccontate connotandole come prodigi. Gli autori biblici sapevano e testimoniavano che il Dio creatore del mondo non è mai stato limitato o costretto dalla sua creazione. Per lui nulla è impossibile da realizzare, in ebraico «troppo meraviglioso» (Gr 32:17). Il suo nome e la sua natura sono meravigliosi (Gc 13:18) e vanno oltre la nostra comprensione.

A differenza degli dèi delle altre nazioni, che non possono salvare (Sl 96:5; Is 44:8), il Dio della Bibbia è un «Dio vivente», attivo e presente, e chi crede in lui può fidarsi in attesa del suo intervento. Il profeta Zaccaria usò lo stesso termine (dalla medesima radice di _niphla’ot_) quando immaginò un futuro per Israele dopo l’esilio babilonese. Vide che Gerusalemme sarebbe stata completamente ricostruita, con gli anziani seduti per le strade della città, i bambini e le bambine che vi giocavano. Agli abitanti della capitale, apparentemente increduli, i quali gli mostravano ancora i segni della distruzione, Zaccaria dichiarò: «Così parla il SIGNORE degli eserciti: “Se ciò sembrerà impossibile agli occhi del resto di questo popolo in quei giorni, sarà forse impossibile anche agli occhi miei?” dice il SIGNORE degli eserciti. Così parla il SIGNORE degli eserciti: “Ecco, io salvo il mio popolo dalla terra d’oriente e dalla terra d’occidente; li ricondurrò ed essi abiteranno in mezzo a Gerusalemme; essi saranno mio popolo e io sarò loro Dio con fedeltà e con giustizia”» (Za 8:6-8).

`Leggere Luca 18:18-27. In che modo la risposta di Gesù ai suoi discepoli t’incoraggia a confidare in Dio per ciò che pare irrealizzabile?`