---
title:  Giosuè e noi
date:   04/12/2025
---

`Giosuè, in quanto tipo, indica qualcosa che va oltre il ministero di Gesù Cristo: un adempimento nella vita della chiesa, il corpo di Cristo. In che senso le guerre combattute da Israele sotto il comando di Giosuè prefigurano le lotte spirituali della chiesa? In cosa differiscono? Cfr. 1 Timoteo 1:18; 2 Timoteo 4:7; Efesini 6:10-12; 2 Corinzi 10:3-5; Atti 20:32.`

Gli scrittori del Nuovo Testamento riconoscono il compimento ecclesiologico della tipologia di Giosuè. I membri del corpo di Cristo, la chiesa, sono coinvolti in una guerra spirituale contro le forze del male; tuttavia, godono del riposo della grazia di Dio (Eb 4:9-11) e delle benedizioni frutto della loro eredità spirituale.

`Cosa dicono questi testi sul compimento finale della tipologia di Giosuè? 1 Pietro 1:4; Colossesi 3:24; Apocalisse 20:9; 21:3?`

Il compimento definitivo e completo della tipologia di Giosuè si realizzerà con la seconda venuta di Gesù Cristo (compimento apocalittico/escatologico). La vita di Giosuè rifletteva a tal punto il carattere di Dio che alcuni suoi aspetti assunsero un carattere profetico anticipatore dell’attività e della persona del Messia.

Per noi, il Messia è già venuto. Il suo ministero non ha bisogno di essere prefigurato, ma abbiamo comunque il privilegio di riflettere il suo carattere - la gloria che egli desiderava condividere con i suoi discepoli (Gv 17:22) - che può diventare nostro se lo contempliamo (2 Co 3:18).

Più contempliamo Gesù, più riflettiamo la bellezza del suo carattere, aspetto fondamentale rispetto alla meta del nostro percorso quotidiano con lui. Ecco perché il tempo trascorso con la Parola, ogni giorno, è così importante. Per lo stesso motivo, sarebbe opportuno anche soffermarci del tempo sulla vita, il carattere e gli insegnamenti di Gesù. Contemplandolo, siamo trasformati a sua immagine.

`Giosuè, il tipo, chiese agli Israeliti: «Fino a quando trascurerete di andare a prendere possesso del paese che il SIGNORE, il Dio dei vostri padri, vi ha dato?» (Gs 18:3). Come formulerebbe oggi Gesù, l’antitipo di Giosuè, questa domanda?`