---
title:  Il vero Giosuè, ovvero l’antitipo
date:   03/12/2025
---

La storia di Giosuè deve essere osservata attraverso il prisma della tipologia. Le guerre da lui condotte sono eventi storici, che costituiscono un segmento essenziale della storia d’Israele. L’obiettivo di quelle guerre è d’insediare gli Israeliti nella terra promessa, dove potranno godere in pace dell’eredità loro assegnata e stabilire una nuova società basata sui principi della legge di Dio.

In seguito, gli autori dell’Antico Testamento, come Isaia, spiegano che l’opera del Messia consiste anche nell’assegnare le «eredità devastate [al suo popolo]» (Is 49:8), usando la stessa terminologia così frequente nel libro di Giosuè. Se il compito di Giosuè era stato quello di assegnare la terra agli Israeliti, così il Messia, raffigurato come il nuovo Giosuè, conferisce l’eredità spirituale a un Israele rinnovato.

`Leggere Ebrei 3:7-4:11. In che modo il Nuovo Testamento conferma che Giosuè, il nuovo Mosè, è egli stesso un tipo di Gesù Cristo?`

Gli autori del Nuovo Testamento hanno presentato molti aspetti del ministero di Gesù Cristo relativi al lavoro compiuto da Giosuè. Così come questi entrò in Canaan dopo quarant’anni nel deserto, anche il suo «antitipo», Gesù, inaugurò il suo ministero terreno dopo quaranta giorni nel deserto (Mt 4:1-11; Lu 4:1-13) e quello celeste dopo quaranta giorni di ulteriore permanenza sulla terra dopo la risurrezione (At 1:3,9-11; Eb 1:2).

Dopo il battesimo di Gesù nel fiume Giordano (la sua «traversata del Giordano» - Mt 3:13-17; Mr 1:9-11), gli scrittori del Vangelo citano il Salmo 2:7 e Isaia 42:1, un salmo messianico e un canto sul servo sofferente di Yahweh (Mt 3:17; Mr 1:11; Lu 3:22). Di conseguenza, Gesù, mediante il suo battesimo, è presentato come il guerriero divino che, in virtù di una vita di fedele ubbidienza fino alla morte, condurrà le guerre di Yahweh contro le forze del male. La sua vita e la sua morte sulla croce hanno determinato la cacciata di Satana, la vittoria sui nostri nemici spirituali e un riposo spirituale al suo popolo, oltre ad assegnare un’eredità ai redenti (Ef 4:8; Eb 1:4; 9:15).

`Cosa significa «riposare» in ciò che Cristo ha fatto per noi? Come si può avere la certezza che Gesù ha sconfitto Satana a nostro beneficio?`