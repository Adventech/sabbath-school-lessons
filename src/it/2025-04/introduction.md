### Il libro di Giosuè: Seconde opportunità

Il libro di Giosuè segna il passaggio dalla leadership di Mosè a quella di Giosuè. Inizia con la storia dell’ingresso d’Israele nella terra promessa e termina con il suo insediamento in quel territorio. Infatti, a Giosuè era stato affidato un compito difficile: riprendere da dove aveva lasciato Mosè! Ma quella sfida fu solo l’inizio. Giosuè dovette compiere ciò che Mosè non aveva mai fatto: guidare il popolo, dopo quarant’anni trascorsi nel deserto, attraverso il Giordano fino a Canaan, secondo la promessa che Dio anni prima aveva fatto ai loro padri.

«Mosè, mio servo, è morto. Alzati dunque, attraversa questo Giordano, tu con tutto questo popolo, per entrare nel paese che io do ai figli d’Israele» (Gs 1:2). La chiave dell’intera storia si trova qui, nelle parole del Signore a Giosuè: essi entreranno «nel paese che io [YHVH] do ai figli d’Israele».

Sì, Giosuè non lo farà da solo, ma solo attraverso il potere e la guida del Signore, che avrebbe portato il popolo nella terra promessa una generazione prima, se solo avessero rispettato l’impegno nel patto. Purtroppo, non lo fecero, quindi subirono le conseguenze delle loro azioni.

A causa della loro ribellione contro Dio, l’intera generazione adulta, che aveva vissuto le meraviglie e i prodigi dell’Esodo, a eccezione di Caleb e Giosuè, morì nel deserto. Quattro dei cinque libri di Mosè narrano ciò che accadde loro mentre vagarono nel deserto tutti quegli anni. Ora, sotto la guida di Giosuè, la seconda generazione era pronta ad affrontare le sfide legate al possesso della terra.

«Poi Mosè chiamò Giosuè e, in presenza di tutto Israele, gli disse: “Sii forte e coraggioso, poiché tu entrerai con questo popolo nel paese che il SIGNORE giurò ai loro padri di dar loro e tu glielo darai in possesso. Il SIGNORE cammina egli stesso davanti a te; egli sarà con te; non ti lascerà e non ti abbandonerà; non temere e non perderti di animo”» (De 31:7,8).

Le promesse fatte da Dio ai patriarchi e a Mosè stanno per realizzarsi. Nell’aria si respira profumo di attesa ed eccitazione, un nuovo inizio per il popolo, a lungo senza patria e privato dei propri beni. Dio è stato fedele nel liberarlo dalla schiavitù e certamente manterrà le sue promesse.

«Lo scopo principale del libro di Giosuè è descrivere l’ingresso d’Israele nella terra promessa, la conquista del territorio e la divisione tra le tribù. Questo scopo è alla base del messaggio del libro, ovvero la fedeltà di Dio nel mantenere la promessa della terra fatta ad Abraamo. Il libro sottolinea questa fedeltà alle promesse del suo patto (Giosuè 21:43-45)» - Andrews Bible Commentary, Andrews University Press, 2020, p. 365.

Scopriremo insieme che, sebbene il libro di Giosuè sia stato scritto più di 3.000 anni fa, il mondo in cui viviamo oggi non è così diverso da quello di allora per quanto riguarda le sfide spirituali.

Potremmo affrontarne di natura diversa, ma si tratterà comunque di sfide, soprattutto spirituali, che minacciano la nostra sicurezza, la nostra fede e il compimento della missione che Dio ci ha affidato. L’esempio di Giosuè ci ispirerà sicuramente a rivendicare le promesse di Dio legate al nostro tempo e ad avere successo attraverso la sua potenza, proprio come fece lui.