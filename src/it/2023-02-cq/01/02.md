---
title:  La battaglia in cielo
date:   26/03/2023
---

### inGest

Apocalisse 12 presenta un flusso di episodi drammatici: immagini del conflitto millenario tra bene e male che iniziò in cielo ma che terminerà qui sulla terra. Questi episodi ci portano lungo il flusso del tempo dalla scena di apertura della ribellione di Satana in cielo ai suoi attacchi feroci contro il popolo di Dio negli ultimi giorni.

Apocalisse 12:7–9 descrive questo conflitto cosmico tra bene e male. La libertà di scelta è un principio fondamentale del governo di Dio, sia in cielo che sulla terra. Dio non ha creato dei robot, né in cielo né sulla terra. Creati a immagine di Dio, come esseri umani possiamo fare delle scelte morali.

La capacità di scegliere è strettamente legata alla capacità di amare. Se togli la capacità di scegliere, distruggi la capacità di amare, perché l'amore non può mai essere forzato o costretto. L'amore è un'espressione del libero arbitrio. Ogni angelo in cielo si trovò davanti alla scelta di rispondere all'amore di Dio o di allontanarsi con egoismo, arroganza e superbia. Come gli angeli del cielo affrontarono una scelta eterna, Apocalisse presenta a ognuno di noi alcune scelte eterne nel conflitto finale della terra.

Non c'è mai stata neutralità nel gran conflitto (cfr. Luca 11:23), e non ci sarà nella guerra finale della terra. Come ogni angelo ha scelto di stare dalla parte di Gesù o dalla parte di Lucifero, tutta l'umanità sarà portata alla propria scelta finale e irreversibile ai tempi della fine. Chi avrà la nostra lealtà, la nostra adorazione, la nostra ubbidienza? Questa è sempre stata la questione dell'umanità, e lo sarà in modo ancora più drammatico nella crisi finale della storia della terra.

Ma qui c'è la notizia incredibilmente buona: Apocalisse 12 descrive il trionfo di Cristo nel conflitto, e tutto quello che dobbiamo fare, usando il nostro libero arbitrio, è scegliere di stare dalla sua parte, la parte vincente. Quanto è meraviglioso poter scegliere in una battaglia di stare dalla parte che sai già da prima che vincerà!

Fin dall'inizio Satana cercò di distruggere Cristo (cfr. Apocalisse 12:4, 5), ma fallì a ogni tentativo. Alla nascita di Cristo, per esempio, un angelo avvertì Giuseppe e Maria del piano maligno di Erode ed essi fuggirono in Egitto. Gesù affrontò le tentazioni più allettanti di Satana nel deserto con uno «Sta scritto» e così trovò protezione nella Parola di Dio. Alla sua morte sulla croce egli rivelò la portata del suo amore e ci liberò dalla pena della condanna del peccato. Alla sua resurrezione, come nostro sommo sacerdote vivente, egli ci libera dalla potenza del peccato nella nostra vita.

Nella Bibbia la verga è un simbolo di dominio o di sovranità. In particolare in Apocalisse 12:5 la verga di ferro è un simbolo di una sovranità invincibile, onnipotente, indistruttibile. Gesù affrontò ogni singola tentazione che noi potremmo affrontare, ma ne uscì vincitore. Il diavolo è un nemico sconfitto. Cristo ha trionfato su di lui con la sua vita, morte e resurrezione. Poiché Gesù ha già sconfitto il diavolo sulla croce del Calvario, anche noi possiamo essere vincitori. La vittoria di Cristo su Satana è completa, ma il gran conflitto tra Cristo e Satana non è ancora finito.

Ciò nonostante, quando accettiamo per fede quello che Cristo ha fatto per noi, il nostro debito è cancellato e i nostri peccati sono perdonati. Siamo perfetti davanti a Dio, coperti dalla giustizia di Cristo. Come scrive Paolo, siamo «[trovati] in lui non con una giustizia [nostra], derivante dalla legge, ma con quella che si ha mediante la fede in Cristo: la giustizia che viene da Dio, basata sulla fede» (Filippesi 3:9). Se siamo perdonati, non c'è niente di cui possiamo essere accusati. Gesù ha vinto e ha sconfitto per sempre il peggio che il peccato e il male potessero fargli. Ha lanciato un attacco contro il male e lo ha vinto. Quando accettiamo Gesù per fede, la sua vittoria è la nostra.

**Sul quaderno**

Torna al testo che hai scritto e studia il brano.

* Cerchia le parole/frasi/idee ripetute
* Sottolinea le parole/frasi che sono importanti e hanno significato per te
* Disegna frecce per collegare parole/frasi ad altre parole/frasi associate o collegate

`I tuoi segni verso quali idee sembrano puntare?`

Impara a memoria il tuo versetto preferito. Scrivilo più volte per aiutare la memorizzazione.

` `

`Il conflitto di Apocalisse 12 cosa suggerisce sulla realtà del libero arbitrio e della libera scelta?`

`Perché la garanzia della salvezza, grazie alla vittoria di Cristo su Satana, è così cruciale per noi?`