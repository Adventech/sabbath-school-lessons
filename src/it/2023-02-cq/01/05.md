---
title:  Accettare la vittoria di Gesù
date:   29/03/2023
---

### inVite	

Come descritto nella Bibbia, Gesù non ha mai perso una battaglia contro Satana. Egli è il possente conquistatore, il vincitore sulle potenze del male. Tuttavia, un conto è credere che Gesù Cristo sia stato vittorioso sulle tentazioni di Satana, ma credere che la vittoria di Cristo sia anche la nostra vittoria è tutta un'altra cosa.

Anche se la battaglia continua a infuriare sulla terra, Satana ha perso. Punto. Questo è vero non solo per la vittoria finale di Cristo al culmine della storia umana ma anche per la nostra battaglia sui principati e le potenze del male nella nostra vita personale. Alcuni cristiani vivono frustrati nella sconfitta. Essi sperano in una vittoria su un qualche atteggiamento o abitudine ma non afferrano mai la realtà della vittoria di Cristo per loro nella loro vita personale.

Sette volte nei messaggi di Apocalisse alle sette chiese troviamo l'espressione «chi vince». In Apocalisse 12:11 troviamo ancora una volta questo concetto di vittoria. La parola «vincere» nella lingua originale del brano è nikao. Può essere tradotto come «conquistare, prevalere, trionfare o uscire vittoriosi».Apocalisse 12:11 afferma che è possibile per noi essere vincitori «per mezzo del sangue dell’Agnello».

In Apocalisse 5:6, in visione profetica, Giovanni guarda in cielo e vede «un Agnello in piedi, come immolato». Il sacrificio di Cristo è al centro di tutta l'attenzione del cielo. Non esiste dimostrazione migliore dell'imperscrutabile amore infinito di Dio che la croce.

Quando accettiamo per fede quello che Cristo ha fatto per noi, il nostro debito è cancellato e siamo perfetti agli occhi di Dio. I nostri peccati sono perdonati (Colossesi 1:14, Efesini 1:7, Colossesi 2:14) e «l’accusatore dei nostri fratelli» è stato «gettato giù» (Apocalisse 12:10). Siamo riscattati, vittoriosi e salvati non grazie ai nostri meriti, ma grazie alle vittorie di Cristo per nostro conto.

**Sul quaderno**

Medita ancora su Apocalisse 12 e cerca dov'è Gesù.

`Quale incoraggiamento personale dovresti trarre dal fatto che il tuo accusatore è stato «gettato giù»?`

`Come vedi Gesù diversamente alla luce di questi ultimi giorni?`

`Risposta alla preghiera:`