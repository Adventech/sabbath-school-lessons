---
title:  Il gran conflitto
date:   30/03/2023
---

### inSight

«Nell’Apocalisse sono rivelati i segreti propositi di Dio. Apocalisse significa rivelazione, e come si può notare il nome dato a questo scritto contraddice l’affermazione che esso è un libro sigillato. Una rivelazione è qualcosa di rivelato. Il Signore stesso rivelò ai suoi servitori i misteri che esso contiene e ordinò loro di rivelare a tutti il suo contenuto. Le sue verità sono indirizzate a quelli che vivono negli ultimi giorni della storia umana, come pure a quelli che vissero al tempo di Giovanni. Alcune delle scene descritte in questa profezia appartengono al passato, altre stanno avvenendo ora, altre ci mostrano la fine del grande conflitto tra le potenze delle tenebre e il Principe del cielo, e altre rivelano i trionfi e le gioie dei rendenti nella nuova terra».

«La legge dell’amore è il fondamento del governo di Dio: la felicità di tutte le creature intelligenti dipende dalla loro perfetta adesione ai suoi princìpi. Dio desidera un’ubbidienza fondata sull’amore, che nasca da una vera comprensione del suo carattere. Non desidera una sottomissione forzata; ogni essere è libero di scegliere se seguirlo o meno.

Fino a quando le creature riconobbero questo patto d’amore, vi fu un’assoluta armonia in tutto l’universo. Gli angeli erano pronti a soddisfare con gioia i desideri del loro Creatore: erano felici di riflettere la sua gloria e le loro lodi esprimevano questi sentimenti. L’amore per Dio era assoluto, l’altruismo e la fiducia caratterizzavano ogni rapporto; nessuna nota discordante turbava questo equilibrio».

«Il Padre pronuncia il verdetto di Satana e dichiara che egli deve essere scacciato dal cielo per la sua ribellione ardita, e che tutti quelli che si sono uniti a lui nella sua ribellione dovrebbero essere scacciati con lui. Poi ci fu una guerra in cielo. Cristo e i suoi angeli combatterono contro Satana e i suoi angeli, perché essi erano determinati a restare in cielo con tutta la loro ribellione. Ma essi non prevalsero. Cristo e i suoi angeli leali trionfarono, e scacciarono dal cielo Satana e i suoi simpatizzanti ribelli».

«La morte di Cristo sulla croce non attira gli uomini solo al pentimento verso Dio, (quindi, Dio fa in modo che il peccatore si penta e poi viene perdonato) ma Egli soddisfa la giustizia, e in più offre sé stesso come espiazione.  Il Suo sangue, il Suo corpo straziato, appagarono le richieste della legge violata a causa del peccato. Soffrì nella carne affinché col suo corpo schiacciato e straziato potesse coprire il peccatore indifeso. La vittoria della croce ha spezzato per sempre il potere accusatore di Satana. L’accusatore dell’universo è stato messo a tacere».

«Il grande conflitto che Satana provocò nelle corti celesti sarà presto, molto presto concluso per sempre. Presto tutti gli abitanti della terra prenderanno posizione a favore o contro il governo di Dio. Ora, come mai in precedenza, Satana sta esercitando la sua potenza di seduzione per sviare le anime e distruggerle. Noi siamo invitati, perciò, a scuotere la gente perché si prepari per quello che sta per accadere. Noi dobbiamo avvertire coloro che si trovano sull’orlo del precipizio. Il popolo di Dio deve porre in azione ogni energia di cui dispone per combattere la falsità di Satana e per abbattere le sue fortezze. Ad ogni essere umano di questo nostro vasto mondo, disposto a prestare ascolto, noi dobbiamo rendere molto chiari i princìpi che sono in gioco in questo immane conflitto: princìpi dai quali dipende il destino eterno delle anime. A tutti, vicini e lontani, deve essere rivolta la domanda: “State seguendo il grande apostata nella sua disubbidienza alla legge di Dio, oppure seguite il Figliuolo dell’Eterno il quale ha dichiarato: ‘Io ho osservato i comandamenti del Padre mio...?’”»

**Sul quaderno**

`Dopo lo studio del brano di questa settimana, dov'è più evidente il grande conflitto tra bene e male?`

`Quali sono aree in cui vedi questo conflitto nella società?`

`Ripassa il versetto a memoria. Come si applica alla tua vita questa settimana?`