---
title:  La grazia globale del vangelo
date:   13/04/2023
---

### inSight

«I figli di Dio, con il volto risplendente di vera consacrazione, andranno da una località all’altra per proclamare il messaggio di Dio. In tutta la terra migliaia di voci trasmetteranno l‘avvertimento. I malati saranno guariti, miracoli e prodigi accompagneranno i credenti. Anche Satana, da parte sua, farà dei falsi miracoli, fino a far scendere il fuoco dal cielo (cfr. Ap 13:13). Gli abitanti della terra saranno invitati quindi a prendere posizione».

«Coloro che riceveranno il messaggio del Vangelo nel loro cuore non potranno che desiderare di condividerlo con altri. L’amore celeste di Cristo trabocca e deve trovare forme di espressione. Quanti si sono rivestiti di Cristo si sentiranno spinti a raccontare la propria esperienza, riconoscendo passo dopo passo la guida dello Spirito Santo, la fame e la sete di conoscenza di Dio e di Cristo, la loro comprensione delle Scritture, le loro preghiere, le lotte interiori dell’animo, la gioia di donare agli altri le parole di Gesù: "I tuoi peccati ti sono perdonati". Sarebbe innaturale tenere queste cose per sé; chi è pervaso dell’amore di Cristo certamente non lo farà. Nella misura in cui il Signore ci renderà depositari della sacra verità, avremo il desiderio di condividere con altri le stesse benedizioni. E a mano a mano che diffonderemo le ricchezze del tesoro della grazia divina, noi stessi riceveremo, in misura sempre crescente, la grazia di Cristo. Riceveremo un cuore di fanciullo, con tutta la sua semplicità e ubbidienza spontanea. La nostra anima bramerà la santificazione e ci saranno rivelati sempre più i tesori di verità e di grazia affinché possano essere trasmessi al mondo».

«Mandando i suoi discepoli a diffondere il messaggio del Vangelo "in tutto il mondo e ad ogni creatura", Cristo affidò agli uomini il compito di divulgare la conoscenza della sua grazia. Mentre invita alcuni a predicare, invita altri a sostenere la stessa opera con le loro offerte. Egli ci ha affidato i mezzi necessari per trasmettere i doni divini per la salvezza dei nostri simili. In questo modo l’uomo può collaborare con Dio e questa azione risulta indispensabile per affinare la sensibilità del suo cuore ed esercitare le sue migliori facoltà mentali».

«Sono il nostro carattere e la nostra esperienza che determinano il nostro influsso sugli altri. Per convincere gli altri della potenza della grazia di Cristo dobbiamo avere sperimentato questa potenza nel nostro cuore e nella nostra vita. Il messaggio del Vangelo che presentiamo per la salvezza degli uomini deve essere quello che salva anche noi. Soltanto tramite una fede vivente in Cristo, come Salvatore personale, è possibile trasmettere il nostro influsso a un mondo che non crede. Se vogliamo salvare i peccatori dalle acque del torrente che li trascinano via, dobbiamo appoggiare i nostri piedi sulla roccia, su Gesù Cristo.

Il segno distintivo dei cristiani non è qualcosa di esteriore; non consiste nel portare una croce o una corona, ma si rivela attraverso l’unione dell’uomo con Dio. Tramite la potenza della sua grazia, manifestata dalla trasformazione del carattere, il mondo si deve convincere che Dio ha inviato suo Figlio per riscattarli. Nessun influsso esercita una potenza maggiore sullo spirito umano di quello di una vita altruistica. L’argomentazione più importante in favore del Vangelo è la vita di un cristiano buono e amabile».

**Sul quaderno**

`Dopo lo studio del capitolo di questa settimana, in che modo hai interiorizzato più profondamente il vangelo?`

`Dove puoi diffondere personalmente il messaggio del vangelo di Cristo?`

`Ripassa il versetto a memoria. Come si applica alla tua vita questa settimana?`