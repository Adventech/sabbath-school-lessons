---
title:  Lezione
date:   09/04/2023
---

### inGest

Una storia di grazia

Quando la maggior parte delle persone pensano all'ultimo libro della Bibbia, Apocalisse, non pensano alla grazia di Dio. Quando considerano il messaggio degli ultimi giorni di Dio, i loro pensieri spesso vanno a bestie spaventose, simboli mistici e strane immagini. Il libro di Apocalisse spaventa tante persone quante ne rassicura ed è un peccato, perché esso è saturo di grazia e pieno di speranza. Anche in mezzo alle bestie spaventose e agli avvertimenti delle persecuzioni e dei momenti difficili che affronteremo, Dio continua a darci ragioni per gioire nella sua salvezza.

L'Apocalisse riguarda Gesù. È il suo messaggio al suo popolo ed è particolarmente valido per la sua chiesa negli ultimi giorni. È un messaggio pieno di grazia della nostra speranza dei tempi finali. Nel corso del libro Cristo è descritto come l'Agnello ucciso, e viene promessa una benedizione a quelli che leggono, comprendono e agiscono sulla base delle verità rivelate.

Secondo Apocalisse 1:5, 6, Gesù Cristo è colui che «ci ama e ci ha liberati dai nostri peccati con il suo sangue, che ha fatto di noi un regno e dei sacerdoti al suo Dio e Padre». In Cristo siamo perdonati. La grazia perdona il nostro passato, rafforza il nostro presente e offre speranza per il futuro. In Cristo siamo liberati dalla pena e dalla potenza del peccato, e un giorno vicino saremo liberati dalla presenza del peccato. Questo è il messaggio dell'ultimo libro della Bibbia.

È anche un messaggio urgente, prima rappresentato come un angelo che vola rapidamente in cielo portando il «vangelo eterno». Non c'è da stupirsi quindi che siano messaggi di grazia pieni di speranza e promesse per noi esseri sofferenti e distrutti! Anche se è facile concentrarsi sulle bestie e sugli avvertimenti degli ultimi giorni, come possiamo imparare a tenere tutto ciò in equilibrio con ciò che è innegabilmente il messaggio più importante di Apocalisse: la morte altruista di Cristo per noi?

Questi messaggi di speranza e di grazia sono anche la storia dell'amore incommensurabile di un Salvatore; la storia di Gesù che ci ama così tanto che preferirebbe morire che perdere anche uno solo di noi. Sono la storia di un amore inesauribile, incomprensibile, imperituro, infinito.

Dio non è mai colto di sorpresa. Non è soggetto ai venti mutevoli delle scelte dell'umanità. Come abbiamo già visto, il suo piano di liberarci dal dominio del peccato non era un ripiego. Dio non fu colto alla sprovvista dall'orribile dramma del peccato quando esso mostrò la sua brutta faccia per la prima volta.

La frase «vangelo eterno» in Apocalisse 14:6 parla del passato, del presente e del futuro. Quando Dio creò l'umanità con la capacità di fare delle scelte morali, egli anticipò che avrebbero fatto delle scelte erronee. Una volta che le sue creature avevano la capacità di scegliere, avevano la capacità di ribellarsi contro la sua natura amorevole. L'unico modo per evitare questa realtà sarebbe stato quello di creare degli esseri robotici controllati e manipolati da un qualche piano cosmico divino. La fedeltà forzata è contraria alla natura stessa di Dio. L'amore richiede una scelta, e una volta che le creature ricevono la capacità di scegliere, esiste la possibilità di prendere delle decisioni sbagliate. Dio aveva quindi concepito il piano della salvezza prima della ribellione dei nostri progenitori in Eden. Come esprime Ellen White: «Il piano per la nostra redenzione non fu un ripiego, concepito dopo la caduta di Adamo. Esso è la rivelazione "del ministero che fu tenuto occulto fin dai tempi più remoti" (Romani 16:25), la manifestazione dei princìpi che sono alla base del governo di Dio sin dall’eternità». 

Il «vangelo eterno» parla non solo del passato e del presente; è la base di un futuro che ha speranza. Parla di vivere eternamente con colui il cui cuore desidera stare con noi per sempre.

**Sul quaderno**

Torna al testo che hai scritto e studia il brano.

* Cerchia le parole/frasi/idee ripetute
* Sottolinea le parole/frasi che sono importanti e hanno significato per te
* Disegna frecce per collegare parole/frasi ad altre parole/frasi associate o collegate

`I tuoi segni verso quali idee sembrano puntare?`

Impara a memoria il tuo versetto preferito. Scrivilo più volte per aiutare la memorizzazione.

` `

`In che modo la grazia è più che semplicemente un perdono? In che modo la grazia è più che una forza trasformativa?`

`Quali sono alcune aree della tua vita che dimostrano la grazia di Dio?`