---
title:  Il destino del carattere
date:   06/04/2023
---

### inSight

«Secondo le leggi che Dio ha poste nella natura, l’effetto segue invariabilmente la causa. La maturazione della messe testimonia della semina. Qui nessuna pretesa è tollerata. Uomini e donne possono riuscire a ingannare i loro simili e ricevere elogi e premi per un servizio che in realtà non hanno reso, ma nella natura non c’è alcuna possibilità d’inganno: la messe pronuncia la sua sentenza di condanna sull’agricoltore infedele. Questo è vero, in un senso più elevato, nell’ambito delle cose spirituali. Il male vince solo in apparenza, non nella realtà. Persone che nella loro professione o in qualsiasi impegno vengono meno alle loro più alte responsabilità, possono illudersi all’idea che, nella misura in cui il male rimane nascosto, esse stiano traendone un certo vantaggio. Non è così; esse s’ingannano. Il raccolto della vita è il carattere, ed è proprio questo che determina il destino sia di questa vita sia di quella avvenire.

La messe è la riproduzione del seme gettato. Ogni seme dà frutto secondo la sua specie. Così è per i tratti del carattere che noi coltiviamo. Egoismo, amore di sé, presunzione, intemperanza, si riproducono e determinano l’infelicità e l’autodistruzione. "Perché chi semina per la sua carne, mieterà corruzione dalla carne; ma chi semina per lo Spirito, mieterà dallo Spirito vita eterna" (Gal 6:8). Amore, simpatia, gentilezza, danno per frutto la benedizione, un raccolto che non andrà distrutto.

Al momento del raccolto il seme è moltiplicato; un solo chicco di grano, attraverso semine successive, può coprire di bionde spighe un grande appezzamento di terreno. Nello stesso modo, l’influsso di una vita come quello di un singolo atto possono avere una risposta simile a quella del seme».

«Nelle leggi della natura che Dio ha stabilito, l’effetto segue sempre la causa con infallibile certezza. Il raccolto testimonierà come è stata la semina. L’operaio pigro sarà condannato dai frutti del suo stesso lavoro. Il raccolto deporrà contro di lui. Lo stesso accade per la sfera spirituale: la fedeltà di ogni operaio si riconosce dai risultati del suo lavoro. La qualità del suo lavoro e, di conseguenza, la sua diligenza o la sua pigrizia, saranno resi noti nel raccolto. È qui che si deciderà il suo destino per l’eternità.

Ogni seme sparso produce frutto secondo la sua specie. La stessa cosa avviene anche nella vita umana. Tutti noi dobbiamo seminare i semi della compassione, dell’empatia e dell’amore, sicuri che raccoglieremo secondo quanto seminato. Ogni atto di egoismo e amor proprio, di orgoglio o di autocommiserazione, porterà come conseguenza frutti di tale genere. Chi vive per se stesso semina per la carne e dalla carne mieterà corruzione».

«Il fatto di essere trasformati da ciò che contempliamo è una legge sia di natura intellettuale sia spirituale. La mente si adatta gradualmente alle realtà sulle quali si sofferma e l’uomo finisce per somigliare a ciò che ama e rispetta. Non si eleverà al di sopra del suo ideale di purezza, bontà e verità. Se l’io è il suo ideale supremo, non potrà mai giungere a qualcosa di più elevato, ma finirà per scendere sempre più in basso. Solo la grazia di Dio ha il potere di nobilitare l’uomo. Abbandonato a se stesso, egli seguirà una via che lo condurrà inevitabilmente alla rovina».

«Se fra voi sono nati dei disaccordi, e non vi comportate più come cristiani fedeli al messaggio biblico, convertitevi; il carattere che manifestate nei momenti difficili sarà lo stesso che avrete quando Cristo ritornerà. Se desiderate essere uno dei giusti nel regno dei cieli dovete comportarvi così anche ora. I tratti del carattere che avrete coltivato nella vostra vita non saranno trasformati dalla morte o dalla risurrezione. Uscirete dalla tomba con le stesse disposizioni d’animo che avrete manifestato nell’ambito familiare e sociale. Gesù non cambierà il vostro carattere al momento del suo ritorno. L’opera di trasformazione deve compiersi ora. Il nostro stile di vita quotidiano determina il nostro destino eterno».

**Sul quaderno**

`Cos'è cambiato per te personalmente dopo lo studio di questa settimana?`

`Quali sono aree della tua vita in cui c'è bisogno di un ulteriore cambiamento?`

`Ripassa il versetto a memoria. Come si applica alla tua vita questa settimana?`