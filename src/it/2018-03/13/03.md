---
title:  Il naufragio
date:  24/09/2018
---

Nel suo secondo intervento, Paolo assicurò a tutti i presenti a bordo (276 persone complessivamente [At 27:37]) che pur non essendo finiti i pericoli non ci sarebbero state perdite di vite umane; unica perdita sarebbe stata quella della nave (v. 22). Quattordici giorni dopo, le parole dell’apostolo si avverarono. Sempre nel vortice della tempesta e con l’imbarcazione totalmente alla deriva, i marinai avvertirono che la terra era vicina, probabilmente perché udirono il rumore delle onde che si infrangevano a riva (v. 27). Dopo una serie di scandagli e nella paura che la barca potesse frantumarsi contro gli scogli, gettarono quattro ancore dalla poppa per ridurre la velocità; nel frattempo, invocarono disperatamente i loro dei perché arrivasse la luce del giorno (vv. 28,29).

`Leggere Atti 27:30-44. Quali insegnamenti ci offre questo brano?`

All’inizio della traversata, il centurione aveva trattato bene Paolo, ma non aveva motivo di fidarsi delle sue competenze nautiche. Dopo due settimane le cose cambiarono. Paolo si era già guadagnato il rispetto del centurione con la sua previsione profetica del naufragio (At 27:21-26), che ora stava avverandosi.

L’apostolo esortò le persone a bordo perché mangiassero, altrimenti non avrebbero avuto le forze per nuotare e raggiungere la riva. La divina provvidenza non ci esime necessariamente dal compiere il nostro dovere. «In tutta questa narrazione viene mantenuto un gradevole equilibrio tra la certezza della loro salvezza offerta da Dio e lo sforzo delle persone coinvolte per assicurare tale salvezza» - David J. Williams, _Acts_, Grand Rapids, Baker, 1990, p. 438.

Sul fare del mattino, i marinai avvistarono la terra ferma; si trattava di una baia con una spiaggia, dove decisero di fare incagliare la barca, la quale non giunse però mai a riva; colpì infatti un banco di sabbia e si sfasciò per la forza delle onde. Il piano dei soldati, ovvero uccidere i prigionieri per impedire loro di fuggire, fu fermato dal centurione, soprattutto per via di Paolo. Alla fine, come Dio aveva promesso, non morì nemmeno una persona.

`Ai soldati viene impedito di uccidere Paolo e gli altri prigionieri. Cosa dice questo fatto sulla forza della sua testimonianza e della sua personalità?`