---
title:  Finestra sulle missioni
date:  28/09/2018
---

#### Cacciatore di anime

Danny Whatley era sulla cima del mondo, e non solo perché era un pilota di aerei nello Stato dell’Alaska. Danny possedeva una fiorente agenzia di viaggi che offriva battute di caccia private a personaggi influenti di tutto il mondo. Tra i suoi clienti anche il presidente della Citybank e la famiglia Rockefeller.

«Avevo grandi ambizioni, non volevo essere una persona comune. Adoravo stare con i potenti» racconta Danny.

Un giorno ricevette però un libro, Il gran conflitto. Danny aveva frequentato una ragazza ex avventista e grazie a lei aveva iniziato a giocare a basket e a volley nelle squadre della chiesa nella sua città natale, Palmer. Un membro di quella comunità gli regalò quel libro, che Danny portò con sé e nel quale lesse in che modo il settimo giorno era stato cambiato dal sabato alla domenica. Non aveva mai sentito parlare di Ellen G. White ma si convinse all’istante che stava dicendo la verità.

Tornato a Palmer, Danny stava preparandosi per la stagione di caccia quando alcuni membri di chiesa lo invitarono a delle conferenze evangelistiche. La presentazione della prima serata, il cui tema era Daniele 2, lo affascinò.

«Non ho potuto resistere» racconta Danny. «Chi dice che l’evangelizzazione non funziona più non si è mai messo nei panni di chi riceve quei messaggi».

Il giorno seguente Danny andò alle conferenze insieme a suo padre. Quando il predicatore, Vern Snow, parlò del battesimo, nella mente di Danny scoppiò un vero tumulto. Non voleva perdere dei clienti per via del sabato. «Quel trambusto durò per l’intera durata della conferenza; dovevo fare una scelta. Andai a parlare con Vern e gli dissi che volevo essere battezzato». In quel preciso istante sottomise ogni cosa a Gesù, compresi i suoi affari.

«Era stato un cacciatore convinto di poter arrivare ovunque con le proprie forze, ma poi si era reso conto invece di non poter fare tutto da solo».

Il giorno del battesimo, il pastore dichiarò: «Ecco un cacciatore di trofei che da oggi diventa un pescatore di anime».

Il padre e la matrigna di Danny si battezzarono il sabato seguente. Anche altre persone si sono unite alla chiesa grazie all’influsso di Danny.

Per quanto riguarda la sua attività, ha detto ai clienti che non avrebbe più potuto portarli a caccia di sabato, ma che in quel giorno li avrebbe invece accompagnati a godersi la natura gratuitamente. Dato che quelle escursioni costavano 1.500 dollari al giorno, i clienti accolsero ben volentieri la nuova proposta.

Trascorsi due anni dal battesimo, Danny vendette la sua agenzia e perse ogni desiderio di stare ai vertici. «Amavo viaggiare insieme a loro, ma oggi preferisco farlo per andare in missione, che è molto meglio».

_Andrew McChesney, Adventist Mission_