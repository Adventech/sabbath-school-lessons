---
title:  Il viaggio a Roma
date:  22/09/2018
---

### Letture
Atti 27; 28; Romani 1:18-20

> <p></p>
> «Paolo, non temere; bisogna che tu compaia davanti a Cesare» Atti 27:24.

Paolo aveva sempre desiderato visitare Roma, ma l’arresto di Gerusalemme cambiò tutto. Cedendo alle pressioni legaliste esercitate dai dirigenti della chiesa di Gerusalemme, finì sotto custodia romana per circa cinque anni, compreso il viaggio per raggiungere l’Italia. Questa svolta significò un duro colpo per i suoi piani missionari. Nonostante l’impedimento, Gesù in persona promise a Paolo che avrebbe comunque testimoniato di lui a Roma (At 23:11). Anche quando lo deludiamo, Dio ci offre un’altra possibilità, ma questo non significa che ci risparmia le conseguenze delle nostre azioni. L’apostolo fu condotto a Roma da prigioniero, ma non abbiamo alcuna evidenza biblica che supporti l’ipotesi di un suo viaggio in Spagna, come aveva sempre desiderato fare (Ro 15:24). Dopo essere stato liberato da quella che è conosciuta come la prima carcerazione romana, Paolo verrà arrestato nuovamente e poi subirà il martirio (2 Ti 4:6-8), nel 67 d.C., periodo segnato dal dominio dell’imperatore Nerone.

Sì, Paolo riuscì ad andare a Roma e, mentre nella sua casa-prigione attendeva il processo davanti all’imperatore, parlò, nonostante le catene (Ef 6:20; Fl 1:13) e senza impedimento, a chiunque lo andasse a trovare (At 28:30,31), tra cui personaggi importanti della casa di Cesare (Fl 4:22). 