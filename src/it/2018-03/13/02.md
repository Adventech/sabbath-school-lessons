---
title:  La traversata verso Roma
date:  23/09/2018
---

Dopo due anni circa di reclusione a Cesarea (At 24:27), Paolo viene inviato a Roma. A giudicare dall’uso della prima persona plurale e dalla dovizia dei dettagli impiegati per descrivere il lungo viaggio via mare per l’Italia (27:1 - 28:16), Luca accompagna Paolo insieme a un altro cristiano di nome Aristarco (27:2). Un altro personaggio importante del racconto è il centurione romano Giulio, al quale vengono affidati Paolo e altri prigionieri (v. 1).

Salparono in tarda estate. Il digiuno citato in Atti 27:9 fa riferimento al giorno dell’espiazione, nella seconda metà di ottobre. A motivo delle condizioni climatiche invernali, le traversate nel Mediterraneo erano generalmente sospese tra novembre e marzo. Stavolta, però, i passeggeri e l’equipaggio di quella nave incontrarono difficoltà sin dall’inizio e approdarono con grande ritardo nella piccola baia di Beiporti, nell’isola di Creta (v. 8).

`Leggere Atti 27:9-12. Mentre si trovano a Beiporti, Paolo come interviene nella vicenda e quanto incide il suo consiglio?`

Il monito di Paolo non fu recepito, così decisero di salpare e affrontare oltre 60 chilometri di navigazione in direzione occidentale, per arrivare a un porto (Fenice) dove poter passare l’inverno con serenità. Purtroppo, complice un repentino cambiamento delle condizioni metereologiche, si trovarono nell’occhio di una violenta tempesta, al punto che l’equipaggio non aveva altra opzione se non quella di lasciare che l’imbarcazione fosse trascinata dal vento verso sud-ovest, allontanandosi dalla terraferma. Cominciarono a liberarsi delle merci in eccesso e di alcune scialuppe, nel disperato tentativo di alleggerire la nave che stava già imbarcando acqua. La situazione era disperata. Dopo diversi giorni di luce scarsa, poca visibilità, pioggia incessante e venti impetuosi, spossati e ignari della loro posizione, si convinsero alla fine che «ogni speranza di scampare era ormai persa» (v. 20). 

`Leggere Atti 27:21-26. Paolo fa una seconda «incursione» nella vicenda. In che modo?`

Con parole profetiche, Paolo annuncia all’equipaggio un messaggio ricevuto da Dio. Non c’era motivo di disperarsi né di arrendersi. Avrebbero dovuto affrontare altri pericoli e subire perdite, ma ciascuno di loro sarebbe sopravvissuto.

`Perché un servitore del Signore così devoto e fedele ha dovuto soffrire tanto?`

`Cosa ci insegnano le sue esperienze?`