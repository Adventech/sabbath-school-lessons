---
title:  La vittoria del vangelo
date:  27/09/2018
---

In un giorno fissato, i Giudei si mossero in gran numero per ascoltare la presentazione del vangelo da parte di Paolo (At 28:23).

`Leggere Atti 28:24-31. Qual è il motivo per cui Paolo cita Isaia in questo contesto?`

La citazione tratta da Isaia 6:9,10 racconta quello che avviene quando il popolo rifiuta di accettare il messaggio divino. Alcuni Giudei credettero ma altri no e così, a motivo di questa grande disputa, l’apostolo non ebbe scelta se non quella di rivolgersi una volta di più agli stranieri (At 13:46,47; 18:6).

Paolo dovette attendere due anni, prima di essere processato dall’imperatore. Nel mentre, seppur limitato nella sua casa-prigione, riuscì comunque a parlare senza impedimento del vangelo a chi lo andava a trovare. L’ultima scena del libro degli Atti evidenzia la vittoria del vangelo perché nessuna forza, giudea o romana, era riuscita ad arrestarne il progresso. 

Non è chiaro per quale motivo Luca termini in questo modo il suo libro, perché esiste prova che, sulla base della debolezza delle accuse mossegli, Paolo venne rilasciato e iniziò un altro viaggio missionario, quindi nuovamente condotto a Roma e poi condannato a morte (2 Ti 4:6-8). Forse, dal punto di vista dell’obiettivo letterario di Luca, il vangelo aveva già raggiunto «l’estremità della terra» (At 1:8), essendo stato predicato persino nella lontana Roma.

«La pazienza di Paolo e la sua allegrezza durante il lungo e ingiusto imprigionamento, il suo coraggio e la sua fede li esortavano a seguirne l’esempio. Il suo spirito così differente dallo spirito del mondo dimostrò che era animato da una potenza superiore a quella terrena. Con il suo esempio i cristiani furono incoraggiati a difendere pubblicamente e con più energia la causa, ora che Paolo non poteva farlo. Le catene dell’apostolo esercitarono un influsso; così che quando sembrò che non fosse più utile, Paolo riuscì a portare molte persone ai piedi della croce, in luoghi che a lui erano parsi irraggiungibili» - _AA_, p. 464 [291].

Dal punto di vista della missione della chiesa si può comunque dire che il libro degli Atti - ovvero la storia della diffusione del vangelo - non è ancora terminato ed è a questo punto che ciascuno di noi diventa protagonista. Nel corso dei secoli sono stati scritti altri straordinari e fondamentali capitoli, talvolta con il sangue dei testimoni fedeli di Dio. Adesso spetta a noi aggiungerne un altro, l’ultimo (noi speriamo!) e portare a compimento la missione che Gesù ha affidato ai suoi discepoli, «allora verrà la fine» (Mt 24:14). 