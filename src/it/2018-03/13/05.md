---
title:  Paolo a Roma
date:  26/09/2018
---

Dopo tre mesi di permanenza a Malta, Paolo e i suoi compagni furono finalmente in grado di proseguire il loro viaggio (At 28:11). Giunsero a Pozzuoli (v. 13), nel golfo di Napoli, e da lì continuarono il cammino verso Roma via terra (vv. 11-16).

La notizia dell’approdo di Paolo si diffuse velocemente nella capitale, dalla quale partì un gruppo di credenti disposti a percorrere diversi chilometri a sud per accoglierlo. Nonostante non fosse mai stato a Roma, l’apostolo aveva numerosi amici nella città: collaboratori, convertiti, parenti e molte altre persone che gli erano care (Ro 16:3-16). L’incontro lungo la via Appia deve essere stato particolarmente commovente, soprattutto alla luce del naufragio e del fatto che Paolo in quel momento era un prigioniero. Dopo aver visto una manifestazione di amore e interesse unica da parte dei benamati amici, Paolo ringraziò il Signore e si sentì profondamente rincuorato in vista del processo che da lì a breve lo avrebbe fatto comparire davanti all’imperatore. Festo, nel suo rapporto ufficiale, doveva avere sicuramente scritto che, secondo la legge romana, Paolo non era colpevole di alcun crimine significativo (At 25:26,27; 26:31,32). Probabilmente questo spiega perché gli fu concesso di affittare un appartamento privato (28:30), invece di essere mandato in prigione o in un campo militare, anche se, secondo il costume romano, rimase incatenato a un soldato per tutto il tempo. Se Paolo era in grado di mantenersi economicamente, significa che riusciva a fare il proprio mestiere (18:3).

`Leggere Atti 28:17-22. Cosa fa Paolo appena ne ha la possibilità?`

Se Paolo non poteva recarsi in sinagoga, la sinagoga poteva però andare da lui. E così, poco dopo il suo arrivo, coerente con la sua politica di incontrare prima i Giudei (Ro 1:16), convocò i capi Ebrei per ribadire la propria innocenza e spiegare, come aveva fatto in precedenza, che era stato arrestato per nessun motivo particolare se non la speranza di Israele (At 23:6; 24:15; 28:6-8). Non intendeva tanto difendere se stesso quanto creare un clima di fiducia che gli permettesse di predicare il vangelo e dimostrare che la risurrezione di Gesù rappresentava il compimento della speranza ancestrale di Israele. Sorpresi per non avere ricevuto alcuna notizia su Paolo da Gerusalemme, i Giudei decisero di ascoltarlo.

`Leggere Atti 28:22. Perché questo passo dimostra quanta ostilità contro i credenti vi era all’epoca? Come rimanere fedeli anche quando altri parlano contro la nostra fede?`