---
title:  A Malta
date:  25/09/2018
---

Solo dopo avere raggiunto la spiaggia i sopravvissuti capirono che si trovavano a Malta, una piccola isola mediterranea poco a sud della Sicilia. Nelle due settimane alla deriva in mare aperto, arresi alla forza del vento, avevano percorso circa 1.000 chilometri da Beiporti, a Creta. Ora avrebbero dovuto attendere i tre mesi invernali prima di riprendere la traversata (At 28:11).

`Leggere Atti 28:1-10. Cosa accadde a Paolo nell’isola di Malta e in che modo il Signore lo utilizzò?`

Gli abitanti di Malta furono gentili e ospitali e soccorsero subito Paolo e il suo gruppo accendendo un fuoco per riscaldarli, dal momento che erano tutti infreddoliti e bagnati; la temperatura non superava i 10 gradi centigradi.

L’incidente della vipera attirò l’attenzione dei presenti su Paolo. All’inizio, i pagani locali reputarono il morso come una sorta di punizione divina. Credevano che egli fosse un omicida riuscito a evitare la morte per annegamento, ma ancora sotto il tiro degli dei, o forse della dea greca _Dikē_, la personificazione della giustizia e della vendetta. Siccome l’apostolo non morì, in conseguenza al morso, fu creduto una divinità, com’era accaduto a Listra diversi anni prima (At 14:8-18). Anche se Luca non si sofferma sull’episodio, pensiamo sia corretto presumere che Paolo abbia approfittato della situazione per testimoniare il Dio che serviva.

Si pensa che Publio fosse il procuratore romano o un dignitario del luogo, in ogni modo accolse Paolo e i suoi compagni per tre giorni finché essi trovarono un luogo permanente nel quale rimanere. La guarigione del padre di quell’uomo, offrì a Paolo la possibilità di dedicarsi a una sorta di ministero della guarigione tra la popolazione maltese. Nel racconto di Luca non si parla di convertiti né di una congregazione fondata da Paolo sull’isola. Tale omissione potrebbe essere del tutto casuale, ma chiarisce bene che la nostra missione nel mondo va oltre i battesimi o la creazione di chiese e prevede l’attenzione e la cura del prossimo e delle sue necessità. Ecco il lato pratico del vangelo (At 20:35; Tt 3:14).

`Leggere Romani 1:18-20. È singolare che questi isolani poco istruiti avessero un senso della giustizia divina. Da dove poteva provenire?`