---
title:  Salamina e Pafo
date:  12/08/2018
---

In Atti 13, Luca ci riporta ad Antiochia per introdurre il primo viaggio missionario di Paolo, che occupa due interi capitoli (13 e 14). Da qui fino alla fine del libro, l’attenzione dell’autore si concentra su Paolo e le missioni rivolte agli stranieri.

Siamo in presenza del primo sforzo missionario coordinato e deliberato che sia mai stato pianificato da una singola chiesa; tuttavia Luca si preoccupa di sottolineare come tale piano si debba attribuire a Dio e non all’iniziativa dei credenti. La tesi è comunque la seguente: Dio può operare solo quando gli consentiamo di utilizzarci.

`Leggere Atti 13:1-12. Quali punti principali intende evidenziare Luca a proposito delle attività svolte da Paolo e Barnaba a Cipro?`

La partenza dei missionari è preceduta da un periodo di preghiera e digiuno; in questo contesto, l’imposizione delle mani era sostanzialmente un atto di consacrazione, o di raccomandazione alla grazia di Dio (At 14:26) per il compito in questione.

L’isola di Cipro si trova sul lato nord-occidentale del Mediterraneo, non lontana da Antiochia. Era naturale raggiungerla per la sua collocazione e perché Barnaba era originario di quella terra, ma anche perché il vangelo era già approdato sull’isola. Anche se c’era ancora molto lavoro da fare. Una volta a Cipro, Barnaba, Paolo ma anche Giovanni Marco, cugino del primo (At 15:39; Cl 4:10), che li accompagnava, predicarono nelle sinagoghe di Salamina. Il metodo di Paolo era il seguente: predicare prima nelle sinagoghe e solo dopo rivolgersi agli stranieri. Poiché Gesù era il Messia di Israele, era più che naturale condividere inizialmente il vangelo con gli Ebrei. Dopo Salamina, si presume si siano spostati a ovest, e predicarono in ogni località attraversata fino a raggiungere Pafo, la capitale. La narrazione si concentra ora su due figure: un mago giudeo detto Bar-Gesù, noto anche come Elima, e Sergio Paolo, proconsole romano del luogo. La storia ci offre un valido esempio di come il vangelo possa suscitare reazioni contrastanti: da un lato, l’aperta opposizione, dall’altro, l’accettazione fedele da parte di uno straniero che ricopriva una carica di prestigio. Il linguaggio utilizzato in Atti 13:12 implica senza alcuna possibilità di smentita una conversione.

`Siamo davanti a un caso di resistenza alla verità da parte di un Giudeo e di accettazione della stessa da parte dello straniero. Ci sono attinenze con la realtà contemporanea?`