---
title:  Iconio
date:  15/08/2018
---

Istigate dai capi Ebrei di Antiochia, le autorità locali provocarono una rivolta contro Paolo e Barnaba, i quali furono cacciati dalla città (At 13:50). Ma i discepoli erano ripieni di gioia e Spirito Santo (v. 52). I missionari si diressero allora verso la città di Iconio.

`Leggere Atti 14:1-7. Cosa produssero le attività di Paolo e Barnaba a Iconio?`

A Iconio, Paolo e Barnaba proseguirono nella consuetudine di rivolgersi prima agli Ebrei e poi di agli stranieri. Il sermone tenuto da Paolo ad Antiochia (At 13:16-41) spiega la principale ragione della priorità ebraica nel loro ministero: l’elezione di Israele, con tutto quello che comportava (Ro 3:2; 9:4,5) e l’adempimento della promessa divina di un Salvatore discendente dalla progenie di Davide. Sebbene tanti Ebrei rifiutassero il vangelo, Paolo non perse mai la speranza di una sostanziosa conversione giudaica. In Romani 9-11, egli chiarisce che «non tutti i discendenti d’Israele sono Israele» (9:6) e che solo grazie alla misericordia di Dio alcuni Ebrei credono. Il Signore non ha rigettato il suo popolo, ma « al presente, c’è un residuo eletto per grazia» (11:5). Paolo continuò a predicare il vangelo agli stranieri, anche se era convinto che un giorno in tanti Ebrei sarebbe nata la fede in Gesù. «La tesi di Paolo in Romani da 9 a11 offre un’ulteriore spiegazione della strategia missionaria da lui perseguita nella narrazione di Atti e pone ogni generazione di cristiani di fronte all’importanza teologica di testimoniare agli Ebrei non credenti» - David G. Peterson, _The Acts of the Apostles_, Grand Rapids, Eerdmans, 2009, p. 401.

La situazione non era poi tanto diversa rispetto ad Antiochia. La prima reazione manifestata sia dagli stranieri che dai Giudei al messaggio di Paolo era stata altamente positiva, ma ancora una volta i Giudei non credenti, probabilmente gli stessi capi della comunità giudaica, avevano fomentato gli stranieri e contaminato le loro menti contro i missionari, causando una divisione tra la gente. Mentre gli oppositori progettavano un’aggressione e il linciaggio di Paolo e Barnaba, i due missionari decisero di lasciare la città e trasferirsi in un altro luogo.

`Più che udire il vangelo, gli ebrei hanno bisogno di vederlo in azione in mezzo a quanti professano il nome di Gesù. Hai dei conoscenti ebrei? Quale tipo di testimonianza stai offrendo loro?`