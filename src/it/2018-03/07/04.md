---
title:  Antiochia di Pisidia - II parte
date:  14/08/2018
---

Atti 13:38,39 presenta il tema dell’inidoneità a giustificare da parte della legge, un importante concetto dottrinale. Malgrado il carattere vincolante delle sue prescrizioni morali, la legge non è in grado di garantire la giustificazione perché non può generare un’ubbidienza perfetta in quelli che la osservano (At 15:10; Ro 8:3). Anche nel caso ci riuscisse, quell’ubbidienza perfetta non potrebbe espiare per i peccati del passato (Ro 3:19; Ga 3:10,11). È per questo motivo che la giustificazione non può essere guadagnata, nemmeno parzialmente. Possiamo riceverla esclusivamente mediante la fede nel sacrificio espiatorio di Gesù (Ro 3:28; Ga 2:16), un dono immeritato. L’ubbidienza, per quanto centrale ai fini della vita cristiana, non può garantirci la salvezza.

`Leggere Atti 13:42-49. Quale fu la reazione della sinagoga al messaggio di Paolo?`

Nonostante la durezza con cui Paolo concluse il suo messaggio, la reazione della maggioranza dei presenti nella sinagoga fu assolutamente favorevole. Il sabato seguente, tuttavia, le cose cambiarono drasticamente. È molto probabile che i Giudei, i quali stavano respingendo il messaggio del vangelo, fossero i capi della sinagoga, i rappresentanti del giudaismo ufficiale. Luca attribuisce alla gelosia il loro atteggiamento spietato nei confronti di Paolo.

Nel mondo antico, diversi aspetti del giudaismo come il monoteismo, lo stile di vita e perfino il sabato, esercitavano una forte attrattiva nei non Giudei, molti di quali si unirono da proseliti alla fede ebraica. La circoncisione restava però un serio ostacolo, perché considerata una pratica barbara e disgustosa. Di conseguenza, molti stranieri frequentavano le sinagoghe per adorare Dio ma senza convertirsi formalmente al giudaismo. Erano definiti «timorati di Dio», e forse proprio loro, unitamente ai proseliti della sinagoga di Antiochia (At 13:16,43), contribuirono alla diffusione delle notizie contenute nel messaggio di Paolo tra la gente comune, la quale rispose in maniera massiccia. 

La possibilità di sperimentare la salvezza senza avere prima aderito al giudaismo era senza dubbio accattivante per molti. Forse così si spiega la gelosia dei capi ebraici. In ogni caso, rifiutando il vangelo non solo si escludevano dalla salvezza di Dio ma legittimavano le piene attenzioni che Paolo e Barnaba avrebbero rivolte agli stranieri, i quali si rallegravano e lodavano il Signore per averli inclusi nel suo piano di salvezza. 