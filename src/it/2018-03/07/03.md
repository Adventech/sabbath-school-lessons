---
title:  Antiochia di Pisidia - I parte
date:  13/08/2018
---

Da Cipro, Paolo e i suoi compagni salparono alla vota di Perga, in Panfilia, sulla costa meridionale dell’odierna Turchia. Prima che proseguissero per Antiochia di Pisidia, Luca narra due significativi cambiamenti casuali: Paolo diventa il leader (finora viene sempre citato per primo Barnaba) e Luca smette di nominarlo con il nome ebraico «Saulo» (At 13:9). Forse perché da questo momento Paolo si trova ad agire prevalentemente in un contesto greco-romano.

Atti 13:13 ci informa del ritorno di Giovanni Marco a Gerusalemme. Il testo non specifica il motivo di quella diserzione, ma Ellen G. White scrisse che, sopraffatto dalla paura e dallo scoraggiamento per via delle difficoltà che li attendevano, «rifiutò di proseguire il viaggio e ritornò a Gerusalemme» - _AA_, p. 170 [106].

Dio non aveva mai promesso che sarebbe stato facile. Al contrario, Paolo era consapevole dal principio che il servizio per Gesù avrebbe comportato notevoli sofferenze (At 9:16), ma imparò a confidare totalmente sulla potenza di Dio e questo è il segreto della sua forza (2 Co 4:7-10).

`Leggere Atti 13:38. Qual è la sostanza del messaggio che Paolo pronuncia nella sinagoga di Antiochia?`

In Atti 13:16-41 troviamo traccia del primo sermone di Paolo, ovviamente non il primo in assoluto e di certo solo una breve sintesi delle cose che disse.

Questo sermone si divide in tre grandi sezioni. Comincia con la convinzione condivisa dell’elezione di Israele da parte di Dio e della sovranità di Davide (13:17-23); scopo di questa sezione era stabilire un punto di contatto con l’uditorio ebraico. La seconda parte del sermone presenta Gesù quale adempimento delle promesse divine di un discendente di Davide che potesse portare la salvezza a Israele (vv. 24-37). La sezione conclusiva è un monito contro chi respinge la salvezza offerta mediante Gesù (vv. 38-41).

L’apice del sermone si trova ai versetti 38 e 39, che racchiudono l’essenza del messaggio paolino sulla giustificazione. Perdono e giustificazione sono disponibili solo grazie a Gesù e non alla legge di Mosè. Questo passaggio non afferma che la legge è stata abrogata, ma ne sottolinea l’inidoneità a garantire ciò che gli Ebrei si aspettavano, vale a dire la giustificazione (Ro 10:1-4). Una simile prerogativa è riservata unicamente a Gesù Cristo (Ga 2:16).

`Cosa significa accedere alla salvezza solo mediante Gesù Cristo? Come si concilia la necessità di rispettare la legge morale di Dio con il fatto che la stessa legge non è idonea a giustificare?`