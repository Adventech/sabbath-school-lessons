---
title:  Approfondimento
date:  17/08/2018
---

«Durante la sua vita sulla terra, Cristo aveva cercato di convincere gli Ebrei ad abbandonare il loro senso di esclusività. La conversione del centurione e della donna siro-fenicia furono esempi della sua opera rivolta all’esterno della comunità del popolo di Israele. Ora era giunto il momento di un’azione attiva e continua tra gli stranieri, per i quali alcune intere comunità avevano accettato volentieri il vangelo e glorificato Dio alla luce di una fede intelligente. Lo scetticismo e il rancore degli Ebrei non avevano fatto accantonare i propositi di Dio; un nuovo Israele venne innestato nell’antico albero di ulivo. Le sinagoghe erano chiuse per gli apostoli, ma le case private furono spalancate perché potessero farne uso e vennero utilizzati anche edifici pubblici in mano agli stranieri per la predicazione della parola di Dio» - _Sketches from the Life of Paul_, p. 51.

«Durante la loro impresa missionaria, Paolo e Barnaba cercarono di seguire l’esempio di Cristo, sacrificandosi personalmente pur di salvare i loro simili. Vigilanti, zelanti, instancabili, essi non seguirono le loro inclinazioni e non cercarono il beneficio di una vita comoda. Con fervente sollecitudine, sfruttarono ogni istante della loro esistenza per diffondere il seme della verità. Gli apostoli, dopo aver gettato il seme, furono attenti nel dare ai nuovi convertiti al vangelo un’istruzione pratica di inestimabile valore. Il loro ardore e il loro timore di Dio lasciarono nella mente dei seguaci di Cristo un’impressione indelebile circa l’importanza del vangelo» - _AA_, p. 186 [116].

**Domande per la condivisione**

`1. Giovanni Marco si tira indietro quando vede che le difficoltà aumentano. Più avanti, Paolo e Barnaba avranno un’accesa discussione tra di loro quando il secondo propone di farlo rientrare e Paolo si oppone (At 15:37). Anni dopo, tuttavia, Paolo avrebbe scritto: «Solo Luca è con me. Prendi Marco e conducilo con te; poiché mi è molto utile per il ministero» (2 Ti 4:11). Cosa ci insegna questo caso a proposito di chi talvolta dimostra di non rispondere alla chiamata?`

`2. Leggere nuovamente Atti 14:14-18. Come possiamo reagire quando c’è la tentazione di assumersi i meriti di cose fatte da Dio?`

`3. Leggere Atti 14:21-23. Basandosi sull’esempio di Paolo e Barnaba, cosa si può fare a livello individuale e di chiesa per alimentare o consolidare la fede dei nuovi convertiti?`

`4. Come accertarsi che le tradizioni di origine umana o anche dottrine in cui abbiamo creduto per tanto tempo non ostacolino il progresso della verità, un po’ come fecero i capi religiosi che si opposero a Paolo?`