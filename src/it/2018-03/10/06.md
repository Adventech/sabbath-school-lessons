---
title:  Tiro e Cesarea
date:  06/09/2018
---

Dopo Mileto, Luca offre qualche dettaglio del viaggio di Paolo. Ancora in cammino verso Gerusalemme, l’apostolo trascorre qualche giorno a Tiro, sulla costa fenicia, dove l’imbarcazione doveva scaricare le merci (At 21:1-6). Mentre si trovava in quel porto, i credenti lo esortano a evitare di recarsi a Gerusalemme. Il fatto che fossero stati guidati dallo Spirito Santo non è necessariamente una contraddizione rispetto alle istruzioni precedentemente ricevute dall’apostolo. L’espressione greca _etheto en tō pneumati,_in Atti 19:21, dovrebbe essere resa così: «messo dallo Spirito», una forma che chiarisce come Paolo non abbia preso da sé questa decisione. L’ipotesi è che lo Spirito possa aver mostrato ai cristiani di Tiro i pericoli che attendevano l’apostolo e di conseguenza, mossi da una comprensibile inquietudine di natura umana, gli abbiano raccomandato di non proseguire nel suo intento. Lo stesso Paolo non sapeva bene cosa avrebbe affrontato a Gerusalemme (20:22,23).

La guida divina non sempre chiarisce ogni aspetto nei particolari, e questo è valso anche per l’apostolo Paolo.

`Leggere Atti 21:10-14. Quale particolare episodio legato al viaggio di Paolo verso Gerusalemme accade a Cesarea?`

Agabo era un profeta di Gerusalemme già comparso in Atti 11:27-30, che annunciava una grande carestia. Paragonabile ad alcuni episodi profetici dell’Antico Testamento (p.es., Is 20:1-6; Gr 13:1-10), il suo messaggio si concretizzò; fu una nitida raffigurazione di quello che sarebbe accaduto a Paolo una volta giunto a Gerusalemme e il modo in cui i suoi nemici lo avrebbero consegnato nelle mani degli stranieri (i Romani). Quelli che erano insieme all’apostolo considerarono il messaggio di Agabo un avvertimento e non una profezia; dunque, cercarono in ogni modo di convincere Paolo a recedere dai suoi propositi. Seppure profondamente commosso dalla loro reazione, egli era determinato a compiere la sua missione, anche a costo della propria vita. Considerava l’integrità del vangelo e l’unità della chiesa ben più importanti della sua personale incolumità o dei propri interessi.

«Mai prima d’ora l’apostolo si era avvicinato a Gerusalemme con un cuore così triste. Egli sapeva che avrebbe trovato pochi amici e molti nemici. Era vicino alla città che aveva rigettato e ucciso il Figlio di Dio e sulla quale pendeva la minaccia dell’ira divina» - _AA_, pp. 397,398 [249].

`Paolo, sebbene frainteso, diffamato, maltrattato e spesso insultato, non ha mai segnato il passo e ha sempre proseguito dritto con fede. Come imparare ad agire nello stesso modo nelle circostanze più sconfortanti?`