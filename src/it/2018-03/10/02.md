---
title:  Efeso - I parte
date:  02/09/2018
---

Atti 18:24-28 spiega che mentre Paolo era ancora in cammino verso Efeso, giunse in quella città un credente Giudeo di nome Apollo. Era un uomo eloquente e ben preparato sulle Scritture. La descrizione di Luca fa capire in modo inequivocabile che era anche un seguace di Gesù: «Egli era stato istruito nella via del Signore; ed essendo fervente di spirito, annunciava e insegnava accuratamente le cose relative a Gesù» (At 18:25). Conosceva però solo il battesimo di Giovanni, essendo stato da lui battezzato; conobbe anche Gesù durante la sua vita terrena, ma deve essersi trasferito da quelle zone, con ogni probabilità per tornare ad Alessandria, prima di eventi come la Passione e la Pentecoste; questo spiega perché Aquila e Priscilla lo istruirono più a fondo. Seppure in grado di dimostrare dalle Scritture che Gesù era il Messia di Israele (v. 28), Apollo aveva bisogno di essere aggiornato relativamente agli sviluppi del cristianesimo dal ministero di Gesù in poi. Ma Aquila e Priscilla fecero per quell’uomo anche di più: insieme ad altri credenti di Efeso gli consegnarono una lettera di raccomandazione indirizzata alle chiese dell’Acaia (v. 27), che gli consentì di svolgere un ministero efficace a Corinto (1 Co 3:4-6; 4:6; 16:12).

`Leggere Atti 19:1-7. Cosa accade a Paolo quando arriva a Efeso?`

La storia di Apollo è legata al racconto dei dodici uomini che Paolo incontra nella città di Efeso, perché la situazione è molto simile. In Atti 19:1 vengono descritti come «discepoli» e la domanda che Paolo pone loro al versetto seguente dimostra chiaramente che credevano già in Gesù. Allo stesso tempo, la risposta data all’apostolo fa capire che, come Apollo, essi erano ex discepoli di Giovanni il battista, diventati seguaci di Gesù senza avere sperimentato la Pentecoste, quindi, doveva essere offerta loro l’opportunità di vivere un’esperienza più profonda con il Signore. «Arrivato a Efeso, Paolo trovò dodici fratelli che, come Apollo, erano stati discepoli di Giovanni il battista, e come lui avevano acquisito una certa conoscenza della missione di Cristo. Questi fratelli non avevano l’abilità di Apollo, ma con la stessa sincerità e fede stavano cercando di spargere la conoscenza che avevano ricevuto» - _AA_, p. 282 [177].

Il loro nuovo battesimo deve essere visto alla luce di questa situazione unica. Non provenivano da un’altra denominazione cristiana né stavano vivendo la conversione. Erano semplicemente integrati nella corrente del cristianesimo tradizionale. Il fatto di avere ricevuto lo Spirito Santo e di parlare in lingue significa probabilmente che si trattava di missionari cristiani, come Apollo, i quali adesso erano pienamente equipaggiati per testimoniare di Gesù Cristo ovunque si fossero recati. 