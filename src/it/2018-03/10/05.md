---
title:  Mileto
date:  05/09/2018
---

Lungo il tragitto per Gerusalemme, Paolo fece un’altra sosta, stavolta a Mileto, dove ebbe l’opportunità di trasmettere il suo messaggio di addio agli anziani della chiesa di Efeso.

`Leggere Atti 20:15-27. Paolo su cosa si sofferma in particolare nella parte introduttiva del suo discorso?`

Dato che aveva già pianificato un nuovo viaggio, che comprendeva Roma e la Spagna (Ro 15:22-29), Paolo era convinto che non sarebbe mai più tornato in Asia; così, attaccò il suo discorso con una sorta di rendiconto degli anni trascorsi a Efeso. Questo rapporto non aveva solo l’obiettivo di guardare al passato, e ricordare come aveva trascorso i suoi anni tra gli efesini, ma anche al futuro, perché temeva ciò che sarebbe potuto accadergli a Gerusalemme.

Le paure di Paolo non erano infondate. La chiesa di Gerusalemme lo guardava con molto scetticismo, se non ostilità, per via del suo passato di oppressore e per il messaggio di affrancamento dalla circoncisione che stava predicando (At 21:20-26). Per le autorità ebraiche, egli non era altro che un traditore e un apostata dalla loro religione tradizionale (23:1,2). A metà del primo secolo, soprattutto a causa del malgoverno romano, la Giudea era già in preda a ideali nazionalisti e rivoluzionari. Questo clima influenzava tutti i segmenti di quella società, compresa la chiesa. In un simile contesto, le attività di quell’ex fariseo tra gli stranieri dovevano avergli conferito una certa notorietà (21:27-36).

Paolo aveva anche altre apprensioni. Atti 20:28-31 riporta il fatto che si era preoccupato di istruire i capi della chiesa di Efeso su come gestire il problema dei falsi maestri, paragonati a lupi rapaci che avrebbero tentato di sviare e traviare il gregge. Il problema dei falsi maestri era quindi concreto anche al tempo della chiesa primitiva e al suo stesso interno. Come disse Salomone in un’altra epoca e in un altro contesto, «non c’è nulla di nuovo sotto il sole» (Ec 1:9). La storia della chiesa cristiana testimonia i danni incredibili prodotti dai falsi maestri, e il problema sussisterà fino alla fine dei tempi (2 Ti 4:3). Paolo aveva la mente oppressa da tanti pensieri e preoccupazioni; nonostante ciò, fedeltà e coscienziosità non vacillarono mai.

`Leggere 2 Corinzi 4:8-14. Cosa ci resta delle parole di Paolo, soprattutto davanti alla prova? Dove ripone la sua unica speranza?`