---
title:  Efeso - II parte
date:  03/09/2018
---

A Efeso, Paolo proseguì la consuetudine di cominciare con una predicazione nella sinagoga. Quando gli oppositori si fecero sentire, lui e i suoi nuovi credenti si trasferirono nella scuola di un certo Tiranno, dove Paolo predicò quotidianamente per due anni (At 19:8-10). Luca sintetizza sommariamente il ministero svolto dall’apostolo in quella città, spiegando che l’intera provincia fu evangelizzata in modo intenso (vv. 10,26). Ai versetti da 11 a 20, Luca narra di alcuni miracoli, esaltando il trionfo della potenza di Dio in una città dove la magia e la superstizione erano pratiche sostanzialmente normali. Di sicuro, il Signore poteva guarire mediante Paolo, ma anche i fazzoletti e i grembiuli toccati dall’apostolo acquisivano qualità taumaturgiche (v. 12), e questo a qualcuno può suonare strano, seppure riporti alla mente la guarigione da parte di Gesù della donna affetta da emorragia (Lu 8:44).

Le superstiziose credenze efesine possono aver indotto Dio a operare miracoli «straordinari», come li descrive Luca (At 19:11). Siamo forse in presenza di un caso esemplare che testimonia come Dio vada incontro ai bisogni delle persone rispettando il loro livello di comprensione.

Soddisfatto per l’esito della missione a Efeso, Paolo decise di tornare a Gerusalemme (v. 21). Luca non spiega il motivo di questo viaggio, ma sappiamo dagli scritti stessi dell’apostolo che egli desiderava distribuire il denaro raccolto per alleviare la povertà della chiesa di Gerusalemme (Ro 15:25-27; 1 Co 16:1-3). 

La messa in comune dei beni nei primi anni, e una grave carestia ai tempi dell’imperatore Claudio, avevano impoverito i credenti Giudei, e Paolo colse nel loro appello al soccorso (Ga 2:10) un’opportunità per rinforzare tanto la loro fiducia nel suo apostolato quanto l’unità di una nuova chiesa interculturale, nonostante fosse consapevole dei rischi ai quali si sarebbe esposto (At 20:22,23; Ro 15:31).

`Leggere Atti 19:23-41. Qual era la vera ragione dell’opposizione a Paolo scoppiata a Efeso nell’ultima fase del suo soggiorno?`

Quella rivolta era legata all’adorazione pagana, severamente minacciata dal ministero di Paolo. La vera motivazione di Demetrio era di pura convenienza economica, ma egli riuscì a capovolgerla in una questione religiosa perché il tempio di Artemide (o Diana), reputato una delle sette meraviglie del mondo antico, sorgeva proprio a Efeso.

`Leggere Atti 19:27. Notare l’abilità con la quale Demetrio riesce a trasferire sul piano della «pietà» religiosa il suo obiettivo di garantire il flusso di denaro. Perché il cristiano deve stare attento a non usare la propria fede o una finta pietà nello stesso modo?`