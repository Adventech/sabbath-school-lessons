---
title:  Troas
date:  04/09/2018
---

Dopo quell’insurrezione (At 19:23-41), Paolo si convinse a lasciare Efeso. Ma fece un percorso largo attraverso la Macedonia e l’Acaia invece di dirigersi direttamente a Gerusalemme (20:1-3); nel corso del suo viaggio era accompagnato da alcuni rappresentanti di chiese composte da stranieri (v. 4).

`Leggere Atti 20:7-12. Perché sbaglia chi sostiene che questi versi sono un’argomentazione a sostegno del cambiamento dal sabato alla domenica?`

La sosta di Paolo a Troas terminò con una riunione in chiesa «il primo giorno della settimana» (At 20:7). I credenti si ritrovarono insieme per «spezzare il pane», un probabile riferimento alla Cena del Signore, con o senza il tradizionale pasto in comune che spesso accompagnava quel rito fin dai primi giorni della chiesa di Gerusalemme (2:42,46). Il mancato cenno a una coppa o a qualsiasi preghiera non esclude questa possibilità. Il punto, però, è che questo episodio viene spesso citato come prova che al tempo di Paolo, almeno le chiese straniere avevano sostituito il giorno di adorazione passando dal sabato alla domenica.

Prima di procedere, è indispensabile stabilire il giorno preciso di questo incontro come anche la sua natura. Il riferimento all’uso delle lampade (20:8), insieme al fatto che Paolo continuò a parlare fino alla mezzanotte (v. 7) e poi fino all’alba (v. 11), per non parlare del sonno profondo di Eutico (v. 9) dimostrano ampiamente che si trattò di una riunione notturna. Il punto, tuttavia, è se fosse la notte precedente oppure la domenica seguente. La risposta dipende dal sistema di calcolo del tempo stia usando Luca, quello ebraico che andava da tramonto a tramonto, oppure quello romano che invece andava dalla mezzanotte alla mezzanotte. Se si trattasse del primo, allora la riunione si svolse il sabato sera, nell’altro caso, la domenica sera.

Comunque sia, il contesto di Atti 20:7-12 indica che se la riunione si fosse tenuta la domenica sera non si sarebbe trattato di un incontro di chiesa regolare, ma di una circostanza speciale legata alla partenza di Paolo, programmata per il mattino seguente. È difficile quindi vedere in questo episodio sporadico e inconsueto il supporto all’adorazione della domenica. In realtà, non lo è affatto. 

`In che misura il potente supporto biblico all’osservanza del sabato ci aiuta ad affermare la nostra identità in quanto Cristiani Avventisti del Settimo Giorno e la chiamata ricevuta per diffondere al mondo il messaggio dei tre angeli?`