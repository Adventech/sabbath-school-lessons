---
title:  Finestra sulle missioni
date:  07/09/2018
---

#### «Confida in Gesù»

Tony Pouesi, detenuto in carcere per nove mesi dopo la morte di un uomo avvenuta a seguito di una rissa in un bar, subito dopo la sua sorprendente liberazione da una prigione dell’Alaska, ha iniziato un cammino a stretto contatto con Dio.

Senza un posto nel quale stare, si trasferì in una struttura per ex detenuti gestita dalla Chiesa Cristiana Avventista del Settimo Giorno, chiamata Greater Works Christian Living Center, ad Anchorage. Ogni mercoledì e venerdì sera, cominciò a partecipare alle meditazioni del mattino e alle riunioni di preghiera. Iniziò anche a osservare il sabato. «Era la prima volta che vivevo l’esperienza di una vera famiglia cristiana» disse con gioia.

Nel suo cuore crebbe il desiderio di condividere questo nuovo amore per Gesù Cristo e così decise di far nascere l’Alaska Street Ministry. Cinque giorni la settimana distribuisce dépliant e altro materiale missionario, libri che parlano delle promesse bibliche, cibo e indumenti. Prega con sconosciuti e parla loro di Gesù. Ha scoperto che indossare un cappellino o una maglietta personalizzati con la scritta «confida in Gesù» è un efficace inizio per stimolare una conversazione.

«È un ottimo strumento di testimonianza. Tante persone mi vengono incontro e cominciamo a parlare di Dio, con semplicità. A quelle più reattive, racconto in che modo il Signore ha trasformato la mia vita» spiega Tony.

Il più grande peso che ha nel cuore sono i suoi familiari. Poco dopo essere uscito dal carcere ha chiamato la madre a Shelton e le ha detto: «Ti chiedo una sola cosa: iscriviti al corso per conoscere la Bibbia». La madre lo ha accontentato, ha smesso di fumare, è dimagrita 14 chili e oggi osserva il sabato.

«Sapevo che non sarebbe stata più la stessa dopo gli studi biblici. Questa è la potenza di Dio». Tony è sempre alla ricerca di nuove strade per poter parlare di Gesù. Un sabato, dopo il servizio in chiesa, incontrò un uomo che trasportava una grande croce bianca e gli spiegava che stava girando il mondo da sei anni con quella croce; dopo aver ascoltato l’esperienza di Tony voleva che anche lui facesse la stessa cosa nella sua città. Tony ha avuto bisogno di un po’ di tempo per avere il coraggio di trasportare quella croce e portarla per il quartiere. Ma quando l’ha fatto, la reazione è stata sorprendente. «La gente suonava i clacson, salutava e diceva “lode a Dio!” È stato fantastico!».

Tony non è convinto che quella croce sia il modo migliore per testimoniare, ma ritiene che l’abbigliamento con la scritta «confida in Dio» sia efficace. Sta tentando di sostenere questo ministero di strada con la vendita online di cappellini e magliette.

«Dio mi ha donato questo fuoco che accende in me la passione di diffondere il vangelo, e oggi continuo a sentire dentro di me lo stesso fuoco».

_Andrew McChesney, Adventist Mission_