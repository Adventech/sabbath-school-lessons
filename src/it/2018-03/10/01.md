---
title:  Il terzo viaggio missionario
date:  01/09/2018
---

### Letture
Atti 18:24-28; 19; 20:7-12,15-27; 21:1-15; 2 Corinzi 4:8-14

> <p></p>
> «Ma non faccio nessun conto della mia vita, come se mi fosse preziosa, pur di condurre a termine [con gioia] la mia corsa e il servizio affidatomi dal Signore Gesù, cioè di testimoniare del vangelo della grazia di Dio» Atti 20:24.

Luca inizia il racconto del terzo viaggio missionario di Paolo in modo piuttosto repentino. Il testo dice solo che dopo aver trascorso qualche tempo ad Antiochia, la base delle sue missioni, l’apostolo partì per un ulteriore viaggio, attraversando in successione «la regione della Galazia e della Frigia… fortificando tutti i discepoli» (At 18:23). Gli oltre 2.500 chilometri del suo percorso vengono coperti con un’unica frase. Questo perché il punto nodale di quel viaggio fu Efeso, dove Paolo trascorse più tempo che in qualsiasi altra città visitata nel corso delle sue missioni. Dal punto di vista evangelistico, il ministero a Efeso fu estremamente fruttuoso; l’impatto della predicazione di Paolo raggiunse l’intera provincia dell’Asia (19:10,26). Probabilmente, proprio in questo frangente, furono fondate le chiese di Colosse, Ierapoli e Laodicea, forse grazie a Epafra (Cl 4:12,13), uno dei collaboratori di Paolo (1:7; Fi 23).

Un particolare di notevole importanza su questo viaggio: si tratta dell’ultimo riportato nel libro degli Atti. Paolo lo intraprese da uomo libero. Luca cita un altro viaggio, stavolta verso Roma, ma da prigioniero. 