---
title:  Tessalonica e Berea
date:  28/08/2018
---

Quando Paolo e Sila furono liberati dalla prigione, i missionari lasciarono Filippi (At 16:35-40) e si diressero a Tessalonica, la capitale della Macedonia.

`Leggere Atti 17:1-9. Come reagirono i Giudei di Tessalonica ai successi ottenuti dalla predicazione di Paolo agli stranieri?`

Anche in questa circostanza, Paolo cerca una sinagoga dove poter condividere il messaggio del vangelo. Molti Greci definiti pii e non poche donne di una certa levatura furono convinti dalle parole di Paolo. Il fatto che questi convertiti «si unirono a Paolo e Sila» (At 17:4) sembra voler dire che formarono un gruppo separato che si riuniva non nella sinagoga ma nella casa di Giasone.

Rosi dalla gelosia, i loro oppositori innescarono una rivolta. Il loro intento era quello di portare Paolo e Sila (Timoteo non viene citato) davanti al popolo e accusarli. Non riuscendo a trovare i missionari, lo stesso Giasone e altri credenti furono trascinati davanti alle autorità locali con l’accusa di dare rifugio a degli agitatori politici.

`Leggere Atti 17:10-15. Quale fu la risposta degli ebrei di Giudea rispetto a quelli di Tessalonica?`

Il termine _eugenēs_(At 17:11) significava originariamente «nobili di nascita» ma cambiò progressivamente fino a indicare un atteggiamento equilibrato, che è presumibilmente la situazione di cui stiamo parlando. Gli Ebrei di Berea sono apprezzati non perché in sintonia con Paolo e Sila, ma a motivo della loro disponibilità a esaminare personalmente le Scritture su base quotidiana, per capire se i concetti espressi dai missionari erano corretti. Una risposta puramente emozionale al vangelo, priva della necessaria convinzione intellettiva, tende a essere superficiale e di breve durata. Non passò molto tempo, prima che la persecuzione interrompesse il produttivo ministero di Paolo a Berea, costringendolo a fuggire ancora più a sud, verso Atene.

`Ricordi l’ultima volta che hai attentamente esaminato la Scrittura per scoprire «se le cose stavano così»?`