---
title:  Finestra sulle missioni
date:  31/08/2018
---

#### In carcere per omicidio colposo

Durante una rissa scoppiata alle 2 del mattino, in un bar nello Stato dell’Alaska, Tony Pouesi, 28 anni, colpì un uomo con un pugno. La vittima cadde e batté violentemente la testa sul pavimento. Morì il giorno dopo.

Tony fu accusato di omicidio colposo, che può essere giudicato con una sentenza fino a venti anni di reclusione.

«Ero devastato» ricorda Tony. «Avevo paura, davanti ai miei occhi passò come in un flash tutta la mia vita».

Nella sua cella, Tony ricordava la sua infanzia nella lontana Shelton, una cittadina nello Stato di Washington. I suoi familiari non avevano mai letto la Bibbia e non erano mai entrati in una chiesa. Da adolescente era diventato alcolizzato e dipendente dalle droghe, abbandonando molto presto il liceo. Passati gli anni si era poi trasferito in Alaska per fare il pescatore.

Tony cominciò a pregare disperatamente nella sua cella.

L’uomo, che oggi ha 30 anni, racconta in un’intervista: «Ricordo che dissi, “Se esiste un Dio voglio essere certo che sia reale”. Ogni giorno piangevo in ginocchio per ore e imploravo il suo aiuto».

Tony prese in prestito una Bibbia dalla biblioteca del carcere e, con grande stupore, si sentì invaso da un senso di pace e gioia mentre la leggeva. Trasse grande speranza in particolare da un passo che si trova in Deuteronomio 31:6: «Siate forti e coraggiosi, non temete e non vi spaventate di loro, perché il Signore, il tuo Dio, è colui che cammina con te; egli non ti lascerà e non ti abbandonerà».

«Continuavo a leggere e pregare e nel contempo Dio operava dei miracoli nella mia vita» spiega Tony.

Dopo qualche tempo, l’avvocatessa di parte civile assegnata a Tony gli dette una buona notizia: la condanna alla reclusione avrebbe potuto essere ridotta da uno a tre anni e derubricata con l’accusa di omicidio negligente.

Un giorno, il giovane trovò sullo scaffale della biblioteca del carcere una cartolina: era un invito a scoprire la Bibbia con delle lezioni offerte da “La voce della speranza”, un ministero avventista. Tony si fece inviare le lezioni, che studiò con grande passione. «La cosa sorprendente è che avevo bevuto, assunto droghe, non mi ero diplomato eppure comprendevo la Bibbia. La morale è che non occorre essere degli studiosi per capire la parola di Dio».

Poco dopo aver completato i suoi studi biblici, Tony si presentò davanti alla corte dove, lui ne è convinto, il Signore ha operato un miracolo. Il giudice decretò una sospensione della condanna di tre anni. Tony era libero!

«Dio mi ha liberato dal carcere. Alla fine sono rimasto lì dentro per soli nove mesi».

_Andrew McChesney, Adventist Mission_