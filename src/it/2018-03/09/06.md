---
title:  Paolo a Corinto
date:  30/08/2018
---

Atti 18:1-11 racconta l’esperienza paolina a Corinto, dove sarebbe rimasto per un anno e mezzo. Aquila e Priscilla erano destinati a essere suoi amici per la vita (Ro 16:3; 2 Ti 4:19). Il testo fa presumere che i due fossero già cristiani quando giunsero a Corinto, probabilmente a causa della deportazione dei Giudei da Roma, ordinata dall’imperatore Claudio. Lo storico romano Svetonio pare indicare che la deportazione dipese dai disordini sorti nella comunità Giudea associata al nome di «Cristo» (_Claudius_ 25.4), forse provocata dalla predicazione del vangelo a opera di credenti Ebrei del luogo. È quindi possibile che gli stessi Aquila e Priscilla fossero coinvolti in tale attività. In ogni caso, oltre a condividere la stessa fede e la medesima provenienza ebraica, Paolo e i suoi nuovi amici avevano in comune anche lo stesso mestiere.

`Leggere Atti 18:4-17. Quale fu il risultato dell’azione missionaria di Paolo a Corinto?`

Quando Sila e Timoteo giunsero dalla Macedonia, avevano del denaro raccolto dalle chiese della regione (2 Co 11:8,9) che consentì a Paolo di dedicarsi interamente alla predicazione. La sua politica prevedeva di autosostenersi economicamente durante il suo ministero, sebbene insegnasse anche che «coloro che annunziano il vangelo vivano del vangelo» (1 Co 9:14).

Malgrado la dura resistenza giudaica al messaggio di Paolo, alcuni Ebrei credettero, e con loro anche degli stranieri che adoravano Dio. Tra i convertiti ci fu Crispo, il capo della sinagoga, e tutta la sua famiglia. Anche tanti abitanti di Corinto credettero e si battezzarono, ma la situazione tra gli Ebrei era piuttosto tesa, come dimostra il seguente episodio (At 18:12-17); con tutta probabilità, Paolo stava pianificando di abbandonare Corinto quando, una notte, ebbe una visione nella quale ricevette l’incoraggiamento divino a rimanere (vv. 9-11).

Sulla strada del ritorno ad Antiochia, portò con sé Aquila e Priscilla e li lasciò a Efeso, dove trascorse alcuni giorni prima di proseguire il suo viaggio. Mentre soggiornava in quella città, ebbe l’opportunità di predicare nella locale sinagoga e il responso positivo lo indusse a promettere che, a Dio piacendo, sarebbe tornato (vv. 18-21). La cosa si verificò proprio nel corso del viaggio successivo.

`Paolo, frustrato dall’accoglienza ricevuta, aveva bisogno che il Signore lo incoraggiasse in merito alla salvezza delle persone che vivevano lì. Le parole che Dio gli rivolse (At 18:10) che cosa ci suggeriscono, quando viviamo situazioni che ci fanno vivere sentimenti simili a quelli provati dall’apostolo?`