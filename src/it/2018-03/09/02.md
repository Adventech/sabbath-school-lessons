---
title:  Di nuovo a Listra
date:  26/08/2018
---

La scelta selettiva degli eventi da parte di Luca, trasferisce Paolo quasi direttamente da Derba a Listra. A proposito della Siria e della Cilicia, ci dice solo che Paolo attraversò quelle regioni rafforzando le chiese (At 15:41).

`Leggere Atti 16:1-13. Perché il brano fa capire con quanta sensibilità Paolo andava alla ricerca degli altri?`

Anche se il padre di Timoteo era greco, la madre era di origine ebrea e si chiamava Eunice. Nonostante non fosse circonciso, Timoteo conosceva le Scritture fin dalla fanciullezza (2 Ti 3:15), lasciando intendere che si trattava di una persona devota. Da cristiano, si era già conquistato il rispetto e l’ammirazione di tutti i credenti locali.

Poiché i Giudei riconoscevano l’appartenenza ebraica tramite la genealogia della madre, Timoteo era un Ebreo. Non era stato circonciso l’ottavo giorno dalla nascita forse perché il padre greco la considerava una pratica barbara.

Ambendo a garantirsi la collaborazione di Timoteo e sapendo che, in quanto Giudeo non circonciso, non avrebbe potuto entrare nelle sinagoghe ebraiche senza essere accusato di apostasia, Paolo lo convinse a circoncidersi. La motivazione era quindi di carattere esclusivamente pragmatico e non deve essere considerata in contraddizione con il messaggio che l’apostolo predicava.

Dopo essere stato nuovamente nelle località già visitaste durante il suo primo viaggio missionario, Paolo pianificò di spostarsi a sud-ovest, verosimilmente destinazione Efeso, nella provincia dell’Asia, ma lo Spirito Santo glielo impedì. Allora si diresse verso nord, cercando di raggiungere la Bitinia, ma ancora una volta, secondo vie che ci sono imperscrutabili, lo Spirito non gli consentì quel viaggio. Dato che aveva già superato Misia, l’unica opzione di Paolo era di andare verso ovest, fino al porto di Troas, dal quale sarebbe salpato per varie destinazioni possibili.

Tuttavia, durante una visione notturna, Dio gli mostrò che avrebbe dovuto navigare il mar Egeo, fino alla Macedonia. Quando i suoi compagni furono informati, giunsero alla conclusione che il Signore li stava chiamando a condividere il vangelo ai Macedoni.

`Riflettiamo sulla circoncisione di Timoteo, «decisa» da Paolo. Perché talvolta occorre essere disponibili a fare certe cose che non riteniamo opportune, ma sono al servizio di una causa superiore?`