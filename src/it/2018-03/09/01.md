---
title:  Il secondo viaggio missionario
date:  25/08/2018
---

### Letture
Atti 16;17; 18:1-10; Romani 3:28; Galati 2:16; 1 Corinzi 1:23

> <p></p>
> «Non temere, ma continua a parlare e non tacere; perché io sono con te, e nessuno ti metterà le mani addosso per farti del male; perché io ho un popolo numeroso in questa città» Atti 18:9,10.

Tornati ad Antiochia, Paolo e Barnaba si occuparono del nutrimento spirituale della chiesa e si dedicarono a un’ulteriore opera di evangelizzazione. Questo sembra a tutti l’ultimo periodo della loro collaborazione, perché in seguito a un acuto disaccordo i due si separarono. Motivo del contendere fu Marco, il cugino di Barnaba (Cl 4:10). Quando Paolo invitò Barnaba a tornare nei luoghi evangelizzati durante il loro precedente viaggio, questi intendeva portare anche il cugino ma Paolo si oppose, memore del passato fallimento (At 13:13).

La separazione tra Paolo e Barnaba si rivelò però una benedizione, perché dividendo gli sforzi i due poterono coprire un’area più vasta di quella originariamente prevista. Barnaba prese con sé Marco e tornò nella sua terra natale, a Cipro (4:36). Intanto, dopo avere invitato Sila a unirsi a lui, Paolo attraversò la Siria e la Cilicia, consolidando le chiese di quei luoghi. Prima di raggiungere Antiochia la prima volta, l’apostolo aveva trascorso diversi anni a Tarso (9:30; 11:25,26). Ora aveva l’opportunità di visitare nuovamente le congregazioni che aveva fondato laggiù, ma i piani di Dio prevedevano qualcosa di molto più grande rispetto alle previsioni di Paolo. 