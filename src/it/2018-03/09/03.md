---
title:  Filippi
date:  27/08/2018
---

Giunti in Macedonia, Paolo e i suoi compagni viaggiarono fino a Filippi, dove fondarono la prima congregazione cristiana in Europa.

`Leggere Atti 16:11-24. Dove si recarono i missionari il sabato e per quale motivo? Che cosa accadde loro in quella località?`

Ogni volta che Paolo giungeva in una città, aveva l’abitudine di visitare la sinagoga locale in giorno di sabato per testimoniare agli Ebrei (At 13:14,42,44; 17:1,2; 18:4). Il fatto che a Filippi lui e il suo gruppo si sia recato lungo le rive di un fiume per pregare insieme ad alcune donne, tra le quali vi erano Giudee e straniere che adoravano Dio, sta a significare la probabile assenza di sinagoga in quella città. La cosa da sottolineare è che Paolo non si recava nelle sinagoghe il sabato solo per scopi evangelistici, ma anche perché era il giorno di adorazione.

`Leggere Atti 16:25-34, l’episodio della conversione del carceriere. Di cosa aveva bisogno per essere salvato?`

La risposta da parte di Paolo e Sila alla domanda posta dal carceriere è in piena armonia con il vangelo, perché la salvezza dipende interamente dalla fede in Gesù (Ro 3:28; Ga 2:16). La conclusione che non è possibile trarre dall’episodio, però, è che credere in Gesù sia sufficiente per battezzarsi, a discapito di un’adeguata formazione pratica e dottrinale. Che cosa sappiamo del carceriere? Era un Ebreo o un proselita Giudeo? Quale che sia la risposta, aveva bisogno di credere in Gesù Cristo quale Signore e Salvatore. E se fosse stato uno straniero che già conosceva e adorava Dio, come nel caso di Cornelio, Lidia (At 16:14) e di diversi altri personaggi che compaiono nel libro degli Atti? E se invece avesse già partecipato in precedenza a un incontro evangelistico di Paolo nella città? Comunque siano andate le cose, la brevità del racconto non deve essere usata come giustificazione per i battesimi lampo.

`Leggere Atti 16:31-34. Come imparare, giorno dopo giorno, la certezza che l’unica speranza di salvezza è riposta nella giustizia di Cristo che ci copre?`