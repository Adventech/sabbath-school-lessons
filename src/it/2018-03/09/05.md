---
title:  Paolo ad Atene
date:  29/08/2018
---

Atene, centro intellettuale per eccellenza dell’antica Grecia, si era letteralmente venduta agli idoli. Ovunque sorgevano statue di marmo raffiguranti personaggi e divinità, in particolare all’ingresso dell’Agora (la piazza pubblica), il cuore della vita urbana. Paolo era talmente disturbato dalla posizione dominante di quell’idolatria che modificò la consueta abitudine di recarsi prima nella sinagoga; così, seguì una duplice linea di condotta: dibatteva settimanalmente nella sinagoga con Ebrei e stranieri pii, e quotidianamente nella pubblica piazza con i Greci (At 17:15-22).

Dato che gli ateniesi erano sempre ben disposti ad ascoltare qualcosa di nuovo, alcuni filosofi si interessarono all’insegnamento di Paolo e lo invitarono nell’Aeropago, l’alto consesso della città. Nel suo discorso, Paolo non fece alcuna citazione tratta dalle Scritture né accennò alla storia del rapporto tra Dio e Israele, come invece faceva quando si rivolgeva a un pubblico ebraico (cfr. At 13:16-41); un approccio del genere non avrebbe avuto molto senso con quel tipo di uditorio. Scelse invece di presentare alcune importanti verità bibliche in modo tale che i pagani colti le potessero comprendere.

`Leggere Atti 17:22-31. Nel discorso all’Aeropago, quali grandi verità legate a Dio, alla salvezza, alla storia e all’umanità predica Paolo?`

La maggior parte delle parole di Paolo suonavano ridicole a quell’uditorio pagano sofisticato, i cui concetti su Dio e la religione erano ampiamente distorti. Non sappiamo in che modo l’apostolo intendesse concludere il suo messaggio, perché tutto lascia presumere che sia stato interrotto nel momento preciso in cui faceva riferimento al giudizio divino del mondo (17:31). Questa dottrina collideva in modo stridente con due concezioni tipiche dei Greci: quella secondo cui Dio era trascendente, senza rapporti di alcun tipo con il mondo o un coinvolgimento nelle faccende umane, e quella in base alla quale quando una persona moriva non poteva esserci alcuna risurrezione. Questo ci aiuta a spiegare come mai il vangelo era per loro pazzia (1 Co 1:23) e il numero di conversioni ad Atene molto modesto.

Eppure, tra chi credette c’erano alcune tra le personalità più influenti della società ateniese, come Dioniso, membro dell’Aeropago, e Damaris, per la quale solo il fatto che venga citata per nome implica uno status di un certo rango, se non addirittura la sua stessa presenza all’interno dell’assemblea (At 17:34).

`L’approccio diverso di Paolo davanti all’Aeropago dimostra che aveva piena consapevolezza delle diversità di tipo sociale e culturale. Arriva persino a citare un poeta pagano (At 17:28) per sostenere la propria tesi. Quale insegnamento possiamo trarne?`