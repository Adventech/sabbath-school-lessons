---
title:  La restaurazione di Israele
date:  01/07/2018
---

Nell’Antico Testamento compaiono due tipi di profezie messianiche: la prima, anticipa un Messia regale che avrebbe regnato per sempre (Sl 89:3,4,35-37; Is 9:6,7; Ez 37:25; Da 2:44; 7:13,14); l’altra, predice la morte di quel Messia per i peccati del popolo (Is 52:13 - 53:12; Da 9:26). Le due profezie non si contraddicono a vicenda, semplicemente indicano due fasi consecutive del ministero del Messia: prima avrebbe sofferto, poi sarebbe diventato re (Lu 17:24,25; 24:25,26).

Tuttavia, il problema inerente l’attesa messianica degli Ebrei nel primo secolo è che si trattava di una cosa unilaterale. La speranza di un Messia sovrano, che avrebbe garantito la liberazione politica, oscurava l’idea del Messia venuto a soffrire e a morire. I discepoli, in principio condivisero questa speranza di un Messia regale; erano convinti che Gesù fosse il Messia (Mt 16:16,20), e a volte bisticciavano tra di loro per stabilire chi si sarebbe seduto al suo fianco quando egli sarebbe salito sul trono (Mr 10:35-37; Lu 9:46). Nonostante i moniti di Gesù relativi alla sorte che lo attendeva, essi non riuscivano semplicemente a comprendere che cosa intendesse. E così, quando egli morì, si ritrovarono confusi e scoraggiati, come testimoniano le loro parole: «Noi speravamo che fosse lui che avrebbe liberato Israele» (Lu 24:21).

`Leggere Atti 1:6. Perché questa domanda è rivelatrice del fatto che ancora non avevano capito? Gesù come risponde loro al versetto seguente?`

Se la morte di Gesù significò per i discepoli un colpo fatale, la risurrezione li rivitalizzò, facendo rinascere le loro aspettative politiche a livelli forse senza precedenti. Pareva naturale concepire quell’evento come un forte indicatore del fatto che il regno messianico si sarebbe alla fine affermato. Tuttavia, replicando al loro quesito, Gesù non offre una risposta diretta: non respinge la premessa implicita nella domanda posta dai discepoli di un regno imminente, ma nemmeno l’accetta. Lascia la questione incerta, e ricorda loro che il tempo delle azioni di Dio appartiene solo a lui; per questo motivo è inaccessibile agli esseri umani.

`Secondo Luca 24:25, qual era il vero problema dei discepoli? Perché spesso crediamo a quello che vogliamo credere piuttosto che agli insegnamenti biblici? Come evitare questa trappola?`