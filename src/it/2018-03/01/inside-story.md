---
title:  Finestra sulle missioni
date:  06/07/2018
---

#### Matrimonio hawaiano – I parte

Il pomeriggio del sabato iniziò secondo i programmi. Circa 30 studenti della banda musicale della Campion Academy, dove lavoravo come cappellano, distribuirono copie del libro di Ellen G. White, La via migliore, in una città che sorgeva ai piedi delle Rocky Mountains, nello stato americano del Colorado.

Terminata quell’uscita tornammo nella chiesa avventista, dove gli studenti si erano precedentemente esibiti, per indossare l’abbigliamento adatto a un’escursione nel vicino parco nazionale delle Rocky Mountains. Quando però il nostro bus si fermò in prossimità di una piazzola, dalla quale era possibile ammirare un panorama maestoso, immediatamente avvertii la necessità di andarmene e tornare indietro. Decine di persone vestite con abiti lunghi ci salutarono con lo sguardo. A prima vista pensai che appartenessero a una qualche sorta di religione orientale, e non avevo voglia di mettermi a discutere con loro. Ma i componenti della banda implorarono cinque minuti di tempo per potere rendere una testimonianza a quel gruppo e io acconsentii, seppure con riluttanza.

Dopo qualche minuto mi si avvicinò uno studente per dirmi: «Non è una religione orientale, ma un matrimonio hawaiano». Fui sorpreso. «Perché mai una cerimonia nuziale hawaiana qui nel Colorado?» domandai.

Scoprimmo che lo sposo era originario delle isole Hawaii, ma la coppia aveva un problema: il pastore che doveva officiare il rito era in ritardo di 45 minuti.

«Lei non è un pastore?» mi chiese il ragazzo. Lo rassicurai che l’officiante sarebbe sicuramente arrivato. Ma di lui nessuna traccia! Vedemmo la sposa in lacrime vicino a un’auto e mi avvicinai a lei. Mi spiegò affranta che chi li doveva sposare era rimasto coinvolto in un incidente stradale e non avrebbe potuto raggiungerli.

La ragazza aveva conquistato tutta la mia solidarietà. «Va bene» le dissi, «penso che questo matrimonio si potrà comunque celebrare».

Il suo sguardo era sorpreso: «Che cosa glielo fa pensare?». «Sono un pastore» le risposi. «Non assomiglia a un pastore».

«Mia cara, non intendo mentirle» le dissi mentre estraevo le mie credenziali pastorali di riconoscimento. I suoi occhi si spalancarono. «È un pastore per davvero! Può sposarci?» implorò. In quel momento ebbi qualche dubbio: «Vorrei vedere il vostro certificato di matrimonio». Esaminai con cura quel documento, era tutto in ordine.

«Penso che avrete la vostra cerimonia. Come vi chiamate?».

I membri della banda assistettero alla scena e l’aria si fece elettrizzante. Diversi di loro intonarono la musica per la coppia prima che la cerimonia cominciasse.

Continua...

_Benjie Leach è un cappellano volontario a Forth Worth, Texas._