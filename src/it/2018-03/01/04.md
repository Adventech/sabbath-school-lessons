---
title:  Egli ritornerà
date:  03/07/2018
---

Il resoconto di Luca è piuttosto succinto. Gesù si trovava insieme ai discepoli sul monte degli Ulivi e mentre li stava ancora benedicendo (Lu 24:51), venne portato in cielo. Il linguaggio utilizzato, ovviamente, è fenomenologico; significa che la scena viene descritta così come apparve a occhi umani e non come si è realmente svolta. Gesù stava lasciando la terra e non c’era altro modo per farlo in forma visibile se non salire verso l’alto. La sua ascensione è da considerarsi un atto soprannaturale da parte di Dio, uno dei molti testimoniati nella Bibbia. Lo si sottintende dal modo in cui ne parla Luca, che utilizza la forma passiva _epērthē_(«fu elevato» - At 1:9). Sebbene si ritrovi solo in questo caso nell’intero Nuovo Testamento, la stessa forma verbale compare invece ripetutamente nella versione greca del Vecchio (la Septuaginta), e in tutti quei casi vengono descritte azioni compiute da Dio, lasciando così presupporre che egli stesso ha elevato Gesù in cielo, così come lo aveva risorto dalla morte (At 2:24,32; Ro 6:4; 10:9).

Dopo che Gesù fu nascosto ai loro sguardi da una nuvola, Luca narra (solo nel libro degli Atti) l’episodio che vede coinvolti due personaggi vestiti di bianco, in piedi, davanti ai discepoli. La descrizione coincide con quella degli angeli in vesti risplendenti (At 10:30; Gv 20:12). Essi erano venuti a rassicurare i discepoli dicendo loro che Gesù sarebbe tornato esattamente nel modo in cui se ne era andato. Solo questo libro ci informa che egli salì davanti ai loro occhi (At 1:9).

L’ascensione visibile diventa quindi la garanzia di un ritorno altrettanto riconoscibile, che si manifesterà anch’esso in una nuvola, seppure accompagnato da «potenza e grande gloria» (Lu 21:27); non si tratterà più di un evento privato, dal momento che «ogni occhio lo vedrà» (Ap 1:7), ed egli non sarà solo (Lu 9:26; 2 Te 1:7).

La gloria del suo ritorno supererà di gran lunga quella dell’ascensione.

`Come si impara ad avere sempre ben presente la realtà e la promessa del ritorno di Cristo? In che modo ogni ambito della nostra esistenza dovrebbe essere condizionato da questa verità?`