---
title:  Preparazione per la Pentecoste
date:  04/07/2018
---

Nella sua risposta descritta in Atti 1 ai versetti 7 e 8, Gesù non prende alcun impegno riguardo all’elemento temporale. Tuttavia, l’implicazione naturale delle sue parole era che subito dopo la venuta dello Spirito, e il compimento della missione da parte dei discepoli, egli sarebbe tornato (Mt 24:14). Nemmeno l’osservazione degli angeli (At 1:11) dava una risposta in tal senso, ma in qualche modo lasciava intendere che l’attesa non sarebbe stata troppo lunga. Questo pare spiegare il motivo per cui i discepoli «tornarono a Gerusalemme con grande gioia» (Lu 24:52). La promessa del ritorno di Gesù in un tempo non specificato, che doveva offrire loro ulteriore incoraggiamento per compiere la missione, fu interpretata nel senso della fine a breve. Gli sviluppi ulteriori narrati nel libro degli Atti avvaloreranno questo concetto.

`Leggere Atti 1:12-14. Chi altri era presente nella sala alta e in che modo si preparavano alla discesa dello Spirito?`

Essendo appena tornati dal monte degli Ulivi, i discepoli si riunirono nella sala alta per gli ospiti (in latino _cenacolo_) di una casa privata a due piani, a Gerusalemme. Erano presenti, oltre loro, alcune donne che avevano seguito il Maestro (Lu 8:1-3; 23:49; 24:1-12) come anche sua madre e i suoi fratelli. Questi ultimi (Mr 6:3) potevano essere figli più giovani di Maria e Giuseppe o, più probabilmente, figli provenienti dal primo matrimonio dell’uomo, in tal caso significava che quando sposò Maria egli era vedovo. La loro presenza in mezzo ai discepoli rappresenta una sorpresa, dal momento che avevano sempre avuto un atteggiamento scettico nei confronti di Gesù (Mr 3:21; Gv 7:5). Eppure, la sua risurrezione e l’apparizione speciale a Giacomo (1 Co 15:7) dovevano aver fatto cambiare un bel po’ le cose. In seguito sembra addirittura che Giacomo sostituisca Pietro nella guida della comunità cristiana (At 12:17; 15:13; 21:18; Ga 2:9,12).

Costantemente in preghiera (At 1:14) e nel tempio per lodare Dio (Lu 24:53), quel gruppo fu senza alcun dubbio impegnato in un periodo dedicato alla confessione, al pentimento e all’allontanamento del peccato. Anche se nelle loro menti la discesa dello Spirito sarebbe dovuta coincidere con il ritorno di Cristo, il loro atteggiamento spirituale era in totale armonia con le cose che stavano per accadere, dal momento che lo Spirito Santo arriva in risposta a una preghiera.

`Quando facciamo le nostre scelte quotidiane, in che modo facciamo strada all’opera dello Spirito Santo nella nostra esistenza?`