---
title:  La missione dei discepoli
date:  02/07/2018
---

In questo passo vi sono quattro importanti elementi che riguardano la missione affidata ai discepoli:

1. **Il dono dello Spirito Santo**. Lo Spirito era sempre stato attivo in mezzo al popolo di Dio. Eppure, secondo i profeti, si sarebbe manifestata una sua elargizione speciale nel futuro (Is 44:3; Gl 2:28,29). Avendo unto lo stesso Gesù, vuol dire che lo Spirito Santo era già in azione nel corso del suo ministero (Lu 4:18-21) ma entra ufficialmente in attività solo quando si verifica la glorificazione di Cristo in cielo (Gv 7:39; At 2:33).

2. **Il ruolo della testimonianza**. La testimonianza è un racconto di prima mano. I discepoli erano pienamente qualificati a riconsegnare queste dichiarazioni (At 1:21,22; 4:20; cfr. con 1 Gv 1:1-3), dopo sono stati incaricati di condividere con il mondo la loro esperienza unica con Gesù.

3. **Il piano della missione**. I discepoli furono chiamati a testimoniare prima a Gerusalemme, poi in Giudea e Samaria e poi alle estremità della terra. Era un piano progressivo. Gerusalemme rappresentava il centro della vita religiosa ebraica, il luogo nel quale Gesù era stato condannato e crocifisso. Giudea e Samaria erano aree confinanti nelle quali Cristo aveva esercitato il suo ministero. Ma i discepoli non avrebbero dovuto limitarsi a questi luoghi, lo scopo della loro missione era globale.

4. **L’orientamento della missione**. Ai tempi dell’Antico Testamento erano le nazioni che dovevano essere attirate a Dio (Is 2:1-5) e non Israele a «portare» Dio alle nazioni. Le rare eccezioni (pensiamo a Giona) non invalidano la regola generale. Con i discepoli la strategia cambia. Gerusalemme era ancora il centro, ma invece di fermarsi e piantare radici in quella località, dovevano prepararsi a spostamenti verso le zone più remote del pianeta.

`Leggere Luca 24:44-48. Qual era il cuore del messaggio che i discepoli avrebbero dovuto predicare?`

Durante i quaranta giorni trascorsi con i discepoli dopo la risurrezione (At 1:3), Gesù deve avere spiegato loro molte verità concernenti il regno di Dio, eppure rimanevano questioni per loro irrisolte, come dimostra la domanda al versetto 6. Avevano familiarità con le profezie, ma ora dovevano leggerle sotto una luce nuova, che partiva dalla croce e dal sepolcro vuoto (3:17-19). 