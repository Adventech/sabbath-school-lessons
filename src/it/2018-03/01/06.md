---
title:  Il dodicesimo apostolo
date:  05/07/2018
---

Il primo atto amministrativo della prima comunità cristiana, che contava circa 120 credenti (At 1:15), fu quello di scegliere un successore di Giuda.

`Leggere Atti 1:21,22. Quali caratteristiche erano richieste al successore di Giuda? Perché erano così importanti?`

La necessità era quella di avere un testimone oculare della risurrezione di Gesù (cfr. con At 4:33); un elemento determinante, perché quell’evento è continuamente considerato la potente dimostrazione della messianicità di Gesù e la base dell’intera fede cristiana. La scelta doveva riguardare però, quelli che avevano accompagnato gli apostoli durante il ministero di Gesù. In seguito, Paolo ribadirà che, pur non avendo conosciuto il Cristo terreno, egli aveva senza dubbio i requisiti necessari per l’apostolato, in quanto l’incontro sulla strada per Damasco lo rendeva testimone della sua risurrezione (1 Co 9:1). Pur ammettendo che «ultimo di tutti, apparve anche a me, come all’aborto» (15:8), Paolo ha sempre rifiutato di considerare se stesso meno qualificato rispetto agli altri apostoli (1 Co 9:2; Ga 2:6-9). Solamente i dodici più Paolo, dunque, erano «apostoli» in senso tecnico e ufficiale (At 1:25,26); eppure questo termine, inteso nel suo senso più basilare e generale di inviati e messaggeri, poteva essere applicato anche ad altri operai del vangelo (At 14:4,14; Ga 1:19).

`Leggere Atti 1:23-26. Secondo quale criterio fu scelto Mattia?`

Il metodo usato per scegliere Mattia può sembrare singolare, ma l’estrazione a sorte era un modo consolidato nel tempo per prendere decisioni (p.es., Le 16:5-10; Nu 26:55). Inoltre, la scelta era tra due candidati già precedentemente riconosciuti adatti al ruolo, non si trattava quindi di un salto nel buio. I credenti si affidarono anche alla preghiera, convinti che l’esito avrebbe riflesso la volontà di Dio (cfr. con Pr 16:33). Non c’è alcun elemento per sostenere che la decisione sia mai stata contestata. Dopo la Pentecoste, l’estrazione a sorte non fu più necessaria in virtù della guida diretta garantita dallo Spirito (At 5:3; 11:15-18; 13:2; 16:6-9).

`Se qualcuno ti facesse questa domanda, «come faccio a conoscere la volontà di Dio per la mia vita?», cosa risponderesti e perché?`