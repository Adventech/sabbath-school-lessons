---
title:  La lettera da Gerusalemme
date:  23/08/2018
---

La prima misura fu quella di scrivere una lettera ai credenti stranieri per informarli delle decisioni prese. L’epistola, scritta a nome degli apostoli e degli anziani di Gerusalemme, era un documento ufficiale che rifletteva l’ascendente di quella comunità sulle restanti comunità cristiane, sicuramente dovuta alla leadership esercitata dagli apostoli. Redatta nel 49 d.C., che coincide molto probabilmente con la data del concilio, questa missiva è uno dei più antichi documenti cristiani in nostro possesso. La chiesa di Gerusalemme decise altresì di nominare due suoi delegati, Giuda e Sila, i quali avrebbero accompagnato Paolo e Barnaba ad Antiochia; il loro mandato era consegnare la lettera e confermarne il contenuto.

`Leggere Atti 15:30-33. Come reagì la chiesa di Antiochia a quella lettera?`

Quando lesse quel messaggio, la chiesa fu piena di gioia grazie all’incoraggiamento contenuto: la circoncisione era un rito non più richiesto agli stranieri convertiti. Non sollevarono alcuna obiezione nemmeno alle richieste presenti nella lettera (il quadruplice decreto apostolico). La prima e più seria divisione sorta all’interno della chiesa primitiva si era dunque risolta, almeno in teoria. Al termine del concilio, il messaggio di Paolo venne pienamente riconosciuto dai capi della chiesa a Gerusalemme, i quali porsero anche a lui e a Barnaba la mano destra della comunione in segno di accettazione e fiducia (Ga 2:9). Eppure, quei cristiani Ebrei che continuarono a vivere secondo la legge giudaica avrebbero continuato a ritenere molto problematico sedersi allo stesso tavolo degli stranieri, i quali, rimanevano a tutti gli effetti impuri da un punto di vista rituale.

Il problema emerge, per esempio, durante l’incidente che coinvolge Pietro riportato in Galati 2:11-14. «Anche tra i discepoli c’erano alcuni che non erano preparati ad accettare spontaneamente la decisione del concilio» - _AA_, p. 197 [123].

`Sii onesto con te stesso: quanto è difficile la comunione con credenti di etnia, classe sociale e cultura diverse dalla tua? Come disintossicarsi da questo atteggiamento decisamente contrario allo spirito del vangelo?`