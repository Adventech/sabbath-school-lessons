---
title:  L’argomento in discussione
date:  19/08/2018
---

Fin dal principio, la chiesa di Antiochia era composta da Giudei (ellenisti) e da stranieri non circoncisi (At 11:19-21; Ga 2:11-13), i quali vivevano apparentemente in un contesto di reciproca e pacifica comunione. Ma quella condivisione andò in frantumi con l’arrivo di un gruppo di credenti da Gerusalemme.

`Leggere Atti 15:1-5. Qual era il problema che stava vivendo la chiesa?`

Tradizionalmente chiamati “giudaizzanti”, quelle persone della Giudea erano presumibilmente le stesse identificate al v. 5 come appartenenti alla «setta dei farisei». La presenza dei farisei nella chiesa non deve sorprendere, d’altronde lo stesso Paolo faceva parte di quel gruppo prima della sua conversione (Fl 3:5). Questo gruppo sembrerebbe essersi recato ad Antiochia per spontanea iniziativa personale (At 15:24), anche se un altro episodio che si verificherà in seguito, sempre in quella città, dimostra che la maggior parte dei Giudei, apostoli compresi, non erano certo a proprio agio per la presenza in chiesa di stranieri non circoncisi (Ga 2:11-13).

Nell’epistola scritta ai Galati, Paolo non si esprime positivamente a proposito dei giudaizzanti, bollandoli come piantagrane (Ga 1:7; 5:10) e «falsi fratelli» (2:4) la cui reale motivazione era sabotare la libertà spirituale del vangelo e accompagnare i convertiti stranieri verso una sorta di schiavitù del legalismo.

La loro tesi era alquanto semplice: se gli stranieri non erano circoncisi e non osservavano tutte le leggi cerimoniali ebraiche, non potevano essere salvati. Erano convinti che la salvezza fosse perseguibile solo all’interno della comunità del patto e, secondo l’Antico Testamento, non vi era altro modo per far parte del popolo eletto di Dio se non mediante la circoncisione (Ge 17:9-14; Es 12:48). In sintesi, gli stranieri potevano essere salvati solo se prima decidevano di diventare proseliti Ebrei.

Paolo e Barnaba non potevano ovviamente concordare con simili requisiti, che andavano contro la natura stessa del vangelo. L’approccio aggressivo da parte dei visitatori Giudei generò un dibattito estremamente accalorato; il termine usato in Atti 15:2, _statis_, veicola il concetto di «conflitto» o «dissenso». Eppure, la questione era troppo importante per poter essere trattata solo a livello locale. Era in gioco l’unità stessa della chiesa. I fratelli di Antiochia decisero quindi di inviare un certo numero di loro delegati a Gerusalemme, tra i quali Paolo e Barnaba, proprio per trovare una soluzione.

`Mettiti nei panni dei giudaizzanti. Quali argomentazioni avresti sollevato per sostenere la tua tesi?`