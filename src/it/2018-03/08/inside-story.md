---
title:  Finestra sulle missioni
date:  24/08/2018
---

#### «La casa in fiamme»

Dan Frein, manager di un’azienda di servizi nello Stato americano del Michigan, smise di frequentare quella che era stata per 20 anni la chiesa protestante della sua gioventù. La moglie, cresciuta nella Chiesa Cristiana Avventista del Settimo Giorno, era anch’essa un membro tiepido.

Ma venne il giorno in cui Dan sentì il desiderio di tornare in chiesa e una domenica mattina varcò il portone della sua vecchia comunità. Ciò che vide e udì lo sorprese: non era la chiesa che aveva lasciato, e che ora approvava diverse pratiche antibibliche dalle quali 20 anni prima metteva in guardia.

Deluso, Dan disse alla moglie che avrebbe smesso di cercare una chiesa aderente ai principi della Bibbia. Lei pensò alla piccola comunità avventista nella vicina cittadina di Muskegon, ancora frequentata dai suoi genitori.

La coppia iniziò a frequentare i servizi del sabato e Dan incominciò a cercare di leggere i libri scritti da Ellen G. White, almeno quelli che riuscì a trovare.

Un martedì sera, dopo una riunione di preghiera, fermò il pastore nel piazzale del parcheggio. «Voglio farle sapere che io sono pronto» gli disse.

«Pronto per cosa?» replicò il pastore.

«Pronto per il battesimo. Ho letto i libri di Ellen G. White. Sono pronto a salire a bordo».

Il pastore iniziò con lui degli studi battesimali, durante i quali si rese conto che Dan conosceva e accettava gli insegnamenti della Chiesa Cristiana Avventista del Settimo Giorno. L’uomo fu battezzato, così come il figlio e la moglie.

«Ringrazio il Signore perché Dan si è presentato nonostante la nostra assoluta carenza di testimonianza a livello personale» dice il pastore Kameron De Vasher. «So che i Ministeri Personali operano e che l’evangelizzazione non è assolutamente morta, ma ho la sensazione che là fuori ci siano tanti “Dan” che non aspettano altro che far parte di questa comunità». Prosegue spiegando che l’esperienza di Dan dimostra l’importanza della lettura dei libri di Ellen G. White: «Sono convinto che nello Spirito di profezia ci sia tanta forza e che non dobbiamo vergognarci di distribuire quei libri».

Per quanto riguarda Dan, ha condotto tantissime campagne evangelistiche nella chiesa, è stato diacono e ha preso parte al ministero per le carceri. I membri lo descrivono come «una casa in fiamme».

«Si tratta di una persona che è nella chiesa da meno di cinque anni, che predica la Parola e conquista delle anime» commenta il pastore De Vasher; «ci ricorda che il compito primo della chiesa locale è quello dell’evangelizzazione e del discepolato e che ogni singolo membro deve avere un ruolo in quest’opera».

_Andrew McChesney, Adventist Mission_