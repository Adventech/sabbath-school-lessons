---
title:  La discussione
date:  21/08/2018
---

L’autore non cita ovviamente tutti i verbali di quel concilio. Sarebbe stato interessante sapere, per esempio, le argomentazioni elaborate dai giudaizzanti (At 15:5) ma anche le risposte di Paolo e Barnaba (v. 12). Il fatto che ci siano giunte esclusivamente le affermazioni di Pietro e Giacomo esalta la loro importanza tra gli apostoli. Nel suo discorso, Pietro si rivolse ad apostoli e anziani ricordando loro l’esperienza da lui vissuta con Cornelio anni prima. In sostanza, l’apostolo utilizzò le medesime motivazioni esposte in precedenza ai fratelli di Gerusalemme (11:4-17). Dio in persona aveva dimostrato di approvare la conversione di Cornelio (nonostante fosse uno straniero non circonciso) donando a lui e ai suoi familiari quello stesso dono dello Spirito elargito agli apostoli in occasione della Pentecoste.

Nel suo divino provvedere, il Signore si era servito di un personaggio di spessore come Pietro per convincere i credenti Giudei che lui non fa alcuna distinzione tra Ebrei e stranieri per quanto concerne la salvezza. Anche privi dei benefici purificanti delle norme e delle regole insite nell’antico patto, gli stranieri convertiti non potevano più essere considerati impuri, perché era stato Dio stesso a purificarne i cuori. La dichiarazione conclusiva di Pietro è assolutamente compatibile con quella che ci saremmo aspettata da Paolo: «Ma noi crediamo che siamo salvati mediante la grazia del Signore Gesù allo stesso modo di loro» (At 15:11).

`Leggere Atti 15:13-21. Quale soluzione al problema propose Giacomo?`

Le parole di Giacomo lasciano intendere che egli ricopriva un ruolo autorevole (cfr. At 12:17; 21:18; Ga 2:9,12). Indipendentemente da quello che poteva aver compreso in merito alla ricostruzione del tabernacolo di Davide, che nella profezia di Amos si riferisce alla restaurazione della dinastia davidica (Am 9:11,12), il principale obiettivo di Giacomo era quello di dimostrare come il Signore avesse già provveduto alle condizioni per unire gli stranieri a un ricostituito «popolo di Dio», e che essi potevano essere già inglobati dentro Israele. In virtù di ciò, egli decise che non sarebbero dovute essere imposte agli stranieri convertiti altre restrizioni se non quelle comunemente richieste a chiunque intendesse stabilirsi nella terra di Israele. 