---
title:  La circoncisione
date:  20/08/2018
---

Uno dei grandi temi di quell’accesa discussione era la circoncisione. Non si trattava di un’istituzione umana (cfr. Mt 15:2,9), ma ordinata da Dio in persona come segno del suo patto con la progenie di Abraamo, eletta a popolo scelto (Ge 17:9-14).

`Leggere Esodo 12:43-49. Oltre agli Israeliti di nascita, chi altri doveva essere circonciso?`

Le benedizioni del patto non erano ristrette ai soli nati Israeliti ma estese a qualsiasi schiavo o straniero soggiornante che desiderava sperimentarle, a patto che fosse circonciso. Dopo quel rito, lo straniero godeva davanti al Signore del medesimo status di cui godeva un Israelita di nascita: «e sia come un nativo del paese» (Es 12:48). La circoncisione era quindi indispensabile, se un maschio intendeva essere membro a pieno titolo della comunità che aveva un patto con Dio. Ed essendo Gesù il Messia di Israele, sembrava naturale che i giudaizzanti insistessero sull’impossibilità da parte di qualsiasi straniero di godere della sua salvezza se prima non diventava Ebreo.

`Leggere Romani 3:30, 1 Corinzi 7:18, Galati 3:28 e 5:6. In che modo Paolo aveva compreso la circoncisione?`

Affermando che nessuno straniero poteva essere salvato se prima non si univa al giudaismo, quegli uomini stavano in realtà mescolando due concetti distinti: il patto e la salvezza. L’adesione alla comunità del patto non garantiva la salvezza (Gr 4:4; 9:25); lo stesso Abraamo fu salvato (giustificato) per fede e non perché era circonciso (Ro 4:9-13). La salvezza è sempre stata per fede, mentre il patto rappresentò una generosa dispensazione mediante la quale Dio fece conoscere se stesso e il proprio piano di salvezza al mondo intero. Israele era stato scelto per questo proposito (Ge 12:1-3). Associando però troppo strettamente patto e salvezza, quei credenti arrivarono a considerare meritoria la circoncisione. La grazia salvifica di Dio, però, non agisce in virtù delle opere umane e così, voler imporre la circoncisione ai credenti stranieri, quale mezzo di salvezza, altro non era che una distorsione della verità del vangelo (Ga 1:7; 2:3-5), un’abrogazione della grazia divina (2:21) e una sostanziale dichiarazione dell’inefficacia dell’azione di Gesù (5:2). Inoltre, significava negare il carattere universale della salvezza (Cl 3:11; Tt 2:11).

Paolo non avrebbe mai potuto concordare con questo modo di pensare.

`Perché è pericoloso credere che per ottenere la salvezza sia sufficiente essere membro della chiesa giusta?`