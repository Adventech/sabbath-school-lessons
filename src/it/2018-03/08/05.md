---
title:  Il decreto apostolico
date:  22/08/2018
---

Il problema principale per il quale era stato convocato il concilio poteva dirsi risolto in maniera soddisfacente. Poiché la salvezza è per grazia, gli stranieri convertiti erano esentati dalla circoncisione quando si univano alla chiesa. Tuttavia, dovevano astenersi da quattro cose: 

1. Le carni offerte in sacrificio agli idoli nei rituali pagani e poi servite alla festa del tempio o vendute nei mercati; 2. Il consumo di sangue; 3. Le carni degli animali soffocati, quelle cioè dalle quali non era stato estratto il sangue; 4. L’immoralità sessuale in ogni sua forma.

La maggior parte dei cristiani contemporanei considerano i divieti alimentari come raccomandazioni temporanee. Dato che si trattava di pratiche estremamente repellenti per gli Ebrei, dovevano servire solo a colmare il divario tra credenti Giudei e stranieri, questa la loro ipotesi. Inoltre spesso si afferma che tutte le leggi dell’Antico Testamento, comprese quelle levitiche relative ai cibi impuri (Le 11) e il comandamento sul sabato (Es 20:8-11), assenti dalla lista, non siano più vincolanti per il cristiano. Il cosiddetto decreto apostolico non era però né temporaneo né poteva essere considerato un nuovo codice di etica cristiana che escludeva qualsiasi altra cosa legata all’Antico Testamento. In realtà, gli apostoli e gli anziani della chiesa, ispirati dallo Spirito Santo (At 15:28), riproposero solo quelle norme presenti in Levitico 17 e 18 che riguardavano gli stranieri residenti in Israele.

Nel contesto del Levitico, tali divieti implicano la rinuncia al paganesimo. Qualsiasi forestiero intendesse vivere in Israele doveva abbandonare quelle pratiche pagane alle quali era abituato (Le 18:30). Analogamente, a ogni straniero credente che desiderava entrare a fare parte della chiesa, era richiesta una ferma presa di posizione contro il paganesimo. Si trattava in ogni caso solo del primo passo. Una volta diventato membro, si presumeva che il convertito o la convertita straniera praticasse la volontà divina ubbidendo a quei comandamenti che sono universali, pre-mosaici e non intrinsecamente cerimoniali, vale a dire il sabato (Ge 2:1-3) e, subito dopo, la distinzione tra cibi puri e impuri (7:2).

Che quel decreto non fosse temporaneo è manifesto, per esempio, leggendo Apocalisse 2:14,20, dove vengono ribaditi il primo e il quarto divieto e implicitamente contemplati gli altri due. In realtà, l’evidenza storica dimostra che il decreto era considerato normativo dai cristiani molto tempo dopo il periodo neo-testamentale.

`Quando sorgono delle dispute, come si impara a riunirsi per ascoltarsi reciprocamente e a risolvere i problemi in uno spirito di umiltà e rispetto?`