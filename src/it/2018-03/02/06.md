---
title:  Le primizie
date:  12/07/2018
---

Coloro che ascoltavano Pietro furono toccati profondamente dalle sue parole. Tra di loro poteva esserci anche chi poche settimane prima aveva chiesto la crocifissione di Cristo (Lu 23:13-25). Ma dopo, persuasi del fatto che Gesù di Nazaret era davvero il Messia nominato da Dio, piangevano addolorati: «Fratelli, che dobbiamo fare?» (At 2:37).

`Leggere Atti 2:38. Quali sono i due requisiti indispensabili per il perdono?`

Il ravvedimento implica un cambiamento radicale di direzione della propria vita, una presa di distacco dal peccato (At 3:19; 26:20), non si risolve con un semplice senso di tristezza o rimorso. Unitamente alla fede, il vero pentimento è un dono di Dio ma, come tutti i doni, può anche essere rifiutato (5:31-33; 26:19-21; Ro 2:4).

Da Giovanni il battista in poi, il ravvedimento è stato associato al battesimo (Mr 1:4). Significa che è diventato espressione di pentimento, rito che simboleggia la purificazione dai peccati e la rigenerazione morale prodotta dallo Spirito Santo (At 2:38; 22:16; cfr. Tt 3:5-7).

`Leggere Atti 2:38,39. Quale promessa speciale è riservata a chi si ravvede e si battezza?`

In occasione della Pentecoste, fu offerto ai presenti non solo il perdono dai peccati, ma anche la pienezza dello Spirito per la crescita personale, il servizio nella chiesa e soprattutto per la missione. Quest’ultima è forse la principale tra le benedizioni, perché la prima ragione che giustifica l’esistenza della chiesa è l’impegno a condividere la buona notizia del vangelo (1 P 2:9). Da questo moment0 in poi, i credenti avrebbero avuto la certezza della salvezza e la potenza dello Spirito Santo, strumenti indispensabili per assolvere alla missione alla quale la chiesa era stata chiamata.

`Perché la consapevolezza della remissione dei peccati è così importante per chiunque voglia proclamare il vangelo?`