---
title:  La Pentecoste
date:  07/07/2018
---

### Letture
Atti 2:1-13,22-39; Giovanni 14:16; Gioele 2:28-32; Salmi 110:1-3

> <p></p>
«Questo Gesù, Dio lo ha risuscitato; di ciò, noi tutti siamo testimoni. Egli dunque, essendo stato esaltato dalla destra di Dio e avendo ricevuto dal Padre lo Spirito Santo promesso, ha sparso quello che ora vedete e udite» Atti 2:32,33.

«Pentecoste» deriva dal greco _pentēkostē_, che indicava la festa ebraica delle settimane (Es 34:22), nota anche come festa delle primizie (Nu 28:26). Il termine significa «cinquantesimo» e deve il suo uso al fatto che la festa veniva celebrata il cinquantesimo giorno dall’offerta del fascio d’orzo il giorno seguente la Pasqua. Era una giornata di gioia e ringraziamento, in cui il popolo portava davanti al Signore le «primizie della mietitura del frumento» (Es 34:22).

In seguito, la festa divenne un simbolo pertinente della prima mietitura spirituale della chiesa cristiana, quando lo Spirito Santo fu elargito con un’abbondanza senza precedenti, e tremila persone furono battezzate in un unico giorno (At 2:41). Avvenuta immediatamente dopo l’ascensione e l’esaltazione di Gesù in cielo, questa pioggia dello Spirito Santo fu un evento improvviso e soprannaturale che trasformò gli apostoli da semplici e sconosciuti abitanti della Galilea in uomini convinti e coraggiosi che avrebbero cambiato il mondo.

La Pentecoste viene spesso definita il compleanno della chiesa, il momento in cui i fedeli di Cristo, Giudei e stranieri, furono legittimati quale nuova comunità di Dio sulla terra. 