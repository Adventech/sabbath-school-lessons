---
title:  L’esaltazione di Gesù
date:  11/07/2018
---

Nella terza parte del suo discorso, Pietro torna alla questione delle lingue, che all’inizio era quella che aveva maggiormente attirato l’attenzione delle persone. Ma i credenti non erano ubriachi, tra l’altro sarebbe stato insolito alle 9 del mattino (v. 15), bensì parlavano in lingue perché lo Spirito Santo era appena disceso dal cielo.

`Leggere Atti 2:33-36. Qual è il collegamento tra la glorificazione di Gesù alla destra del Padre e la discesa dello Spirito?`

Quella alla destra di Dio è una posizione di autorità (Sl 110:1-3). La tesi di Pietro, che si basa sulla Scrittura, dice che proprio perché Gesù era stato elevato a una tale posizione in cielo ha potuto elargire lo Spirito Santo sui suoi fedeli. Questa glorificazione non ha concesso a Gesù uno status che in precedenza gli era precluso (Gv 1:1-3; 17:5), anzi, costituiva il supremo riconoscimento da parte del Padre della sua prerogativa di Signore e Salvatore (At 2:36).

Questo evento in realtà ci guida a una delle tematiche più importanti della Bibbia: il conflitto cosmico tra il bene e il male. Il fatto è che lo Spirito non poteva scendere nella sua pienezza se prima Gesù non era glorificato (Gv 7:39), e questi non avrebbe potuto essere esaltato se non avesse trionfato sulla croce (17:4,5). In altre parole, l’esaltazione di Gesù era la condizione per la pioggia dello Spirito Santo, perché significava l’approvazione divina della conquista ottenuta sulla croce, come anche la sconfitta di colui il quale aveva usurpato il governo di questo mondo (12:31).

L’ingresso del peccato getta un’ombra su Dio. La morte di Gesù si rende necessaria non solo per la redenzione degli esseri umani, ma anche per scagionare Dio e smascherare la frode di Satana. Nel ministero di Gesù, l’età della salvezza era già in azione (Lu 4:18-21). Quando scaccia i demoni o perdona i peccati, non fa altro che liberare dei prigionieri di Satana. Tuttavia, solo la croce gli conferisce l’autorità per farlo e così, quando il suo sacrificio viene accreditato nel cielo, Satana subisce un colpo decisivo e lo Spirito viene elargito per preparare un popolo al ritorno di Cristo. 