---
title:  Il sermone di Pietro
date:  10/07/2018
---

L’accusa di ubriachezza offrì a Pietro l’opportunità di spiegare quello che stava accadendo. Nel suo discorso, l’apostolo fa subito riferimento alla Scrittura (At 2:16-21), indicando nella discesa dello Spirito l’adempimento della profezia.

`Confrontare Atti 2:17 con Gioele 2:28. In che modo Pietro comprese il momento dell’adempimento della profezia di quel profeta dell’Antico Testamento?`

La profezia di Gioele riguardava l’età futura della salvezza (Gl 2:32), che sarebbe stata caratterizzata da diversi segni provenienti dal mondo naturale e da una copiosa discesa dello Spirito Santo (vv. 28-31). Interpretando l’evento della Pentecoste alla luce di tale profezia, Pietro intendeva sottolineare l’importanza storica di quel momento. Ma c’è una differenza sostanziale nel modo in cui egli cita Gioele. Al posto dell’introduttivo «dopo questo» del profeta (v. 28), che rimandava genericamente al futuro, l’apostolo parla di «ultimi giorni» (At 2:17), a indicare che l’atto finale nella grande trama della salvezza era appena cominciato. Naturalmente, non si tratta di una descrizione completa degli eventi finali, ma della dimostrazione di come la chiesa delle origini avvertisse un elevato senso dell’urgenza. Non sapevano quando ci sarebbe stata la fine, ma erano convinti che non fosse troppo lontana.

`Leggere Atti 2:22-32. Quale fu il tema principale trattato da Pietro nella presentazione del vangelo?`

Dopo avere rimarcato la rilevanza profetica della Pentecoste, Pietro si sofferma sugli eventi più recenti della vita, della morte e della risurrezione di Gesù. Ma è quest’ultima a ricevere maggiore enfasi, poiché rappresentava il fattore decisivo nella storia del vangelo. Secondo Pietro, costituiva infatti l’affermazione definitiva di Cristo (At 2:22,27), e cita la Scrittura a supporto della propria tesi parlando proprio del significato della risurrezione.

Poiché Gesù era il Messia, non poteva essere trattenuto dalla morte e così, per Pietro e per tutti gli altri autori del Nuovo Testamento, la sua risurrezione è diventava una straordinaria dimostrazione non solo della messianicità del Salvatore, ma anche una prova a sostegno dell’intero messaggio cristiano della salvezza.

`La morte ci assedia, minaccia noi e i nostri cari. Alla luce di questa realtà, perché la risurrezione di Cristo diventa una verità così fondamentale?`