---
title:  La discesa dello Spirito
date:  08/07/2018
---

In ottemperanza all’ordine dato da Gesù, i credenti attesero a Gerusalemme la promessa dello Spirito e lo fecero in un contesto segnato da fervente preghiera, sincero pentimento e lode. Quando venne il giorno, «tutti erano insieme nello stesso luogo» (At 2:1), con tutta probabilità la stessa grande camera alta di Atti 1. Tuttavia, da lì a breve, si sarebbero spostati in un’area pubblica (vv. 6-13).

`Leggere Atti 2:1-3. Quali elementi soprannaturali accompagnarono la discesa dello Spirito Santo?`

La scena fu di grande intensità emotiva. All’inizio un rumore improvviso proveniente dal cielo, come il boato di una violenta tempesta di vento, scosse l’intera zona, poi apparvero quelle che parevano lingue di fuoco che andarono a posarsi su ciascuno dei presenti. Nella Scrittura, il vento e il fuoco sono spesso associati a una «teofania», ovvero manifestazione divina (Es 3:2; 19:18; De 4:15). Questi due elementi possono anche rappresentare lo Spirito di Dio (Gv 3:8; Mt 3:11). Nel caso della Pentecoste, quale che fosse il significato preciso di quei fenomeni, si trattò di segni che introducevano un evento unico nella storia della salvezza, la discesa promessa dello Spirito Santo.

Lo Spirito era sempre stato in azione. Il suo influsso sul popolo di Dio nell’Antico Testamento è stato spesso raccontato in modo rilevante ma mai nella sua compiutezza. «Durante il periodo dei patriarchi, l’influsso dello Spirito Santo si era spesso rivelato in maniera notevole, ma mai nella sua pienezza. Ora, ubbidendo alle parole del Salvatore, i discepoli invocavano questo dono. Alle loro preghiere Cristo, in cielo, aggiungeva la sua personale intercessione. Egli chiedeva il dono dello Spirito per poterlo riversare sul suo popolo» - _AA_, p. 37 [24].

Giovanni il battista aveva predetto il battesimo con lo Spirito da parte del Messia imminente (Lu 3:16; cfr. At 11:16), e Gesù stesso vi fece più volte riferimento (Lu 24:49, At 1:8). Questa pioggia sarebbe diventata il primo atto di intercessione davanti a Dio (Gv 14:16,26; 15:26). Alla Pentecoste, la promessa fu adempiuta.

Sebbene il battesimo di Spirito nel giorno della Pentecoste rappresenti un momento unico legato alla vittoria di Cristo sulla croce e alla sua esaltazione in cielo, l’azione dello Spirito nel proprio intimo è un’esperienza che si ripete di continuo nella vita dei credenti (At 4:8,31; 11:24; 13:9,52; Ef 5:18).

`Quali prove hai dell’azione che lo Spirito compie nella tua vita?`