---
title:  Il dono delle lingue
date:  09/07/2018
---

In Atti 2:4 il dono dello Spirito si manifesta mediante l’espressione in altre lingue. Tale dono non è però che una delle tante diverse manifestazioni dello Spirito stesso (At 10:45,46; 19:6). Vogliamo ricordare anche la predizione del futuro (11:28), le visioni (7:55), l’eloquio ispirato (2:8; 28:25), il dono di guarigione (3:6,12; 5:12,16) e la qualifica al servizio (6:3,5).

Il dono delle lingue alla Pentecoste non rappresentò la prova più tipica o importante della dotazione dello Spirito, ma si manifestò con lo scopo di lanciare la missione mondiale della chiesa. La chiamata di cui si parla in Atti 1:8 richiedeva il dono delle lingue. Se gli apostoli dovevano superare le barriere culturali e raggiungere le estremità della terra con il vangelo, avevano bisogno di poter parlare nelle lingue delle persone che avrebbero dovuto ascoltare il loro messaggio.

`Leggere Atti 2:5-12. Qual è la prova che alla Pentecoste gli apostoli si esprimevano nelle lingue straniere esistenti all’epoca?`

Si stima che nel primo secolo ci fossero dagli otto ai dieci milioni di Giudei nel mondo e che il 60 per cento vivesse lontano dalle terre di Giudea. Tuttavia, molte delle persone che erano accorse a Gerusalemme per la festa, provenivano da territori stranieri e non sapevano l’aramaico, all’epoca lingua ufficiale degli Ebrei di Giudea.

È certo che la maggior parte dei convertiti alla Pentecoste fossero Giudei di varie nazioni, che adesso potevano udire il vangelo annunciato nella propria lingua natia. Che gli apostoli si esprimessero negli idiomi stranieri esistenti, è dimostrato dall’uso del termine _dialektos_ (2:6,8), che significa lingua di una nazione o di una regione (cfr. At 21:40; 22:2; 26:14). Era chiaro, dunque, che si stavano esprimendo in quelle lingue diverse. Il miracolo fu che dei semplici abitanti di Galilea riuscivano a parlare una lingua che fino a qualche ora prima non conoscevano affatto. Per gli Ebrei del luogo, testimoni di quella scena ma non abituati a quegli idiomi, l’unica spiegazione possibile era che gli apostoli fossero ubriachi, dal momento che pronunciavano strane parole che per loro non avevano alcun senso. «Ma altri li deridevano e dicevano: “Son pieni di vino dolce”» (2:13).

`Davanti ai loro occhi si sta palesando una potente manifestazione di Dio, eppure quelle persone pensano che la ragione sia l’alcol! Cosa dobbiamo fare per evitare una simile cecità spirituale?`