---
title:  A casa di Cornelio
date:  06/08/2018
---

A Ioppe, Pietro abitava presso un certo Simone, conciatore di pelli (At 9:43). Intanto, a Cesarea, distante circa 40 chilometri da Ioppe, viveva un centurione romano di nome Cornelio. Insieme ai familiari, era un devoto adoratore di Dio sebbene non avesse aderito formalmente al giudaismo, quindi era da ritenersi ancora uno straniero non circonciso. Durante una visione mandata da Dio, ricevette istruzioni di inviare dei messaggeri a Ioppe e invitare Pietro a visitarlo (10:1-8).

`Leggere Atti 10:9-16,28,34,35. Che cosa successe a Pietro e come lo interpretò?`

È importante capire che la visione di Pietro non aveva niente a che vedere con il cibo ma riguardava le persone. Era mezzogiorno circa, Pietro aveva fame e la voce gli disse di uccidere e mangiare; Dio la utilizzò non per annullare la distinzione tra animali puri e impuri ma per insegnare a Pietro il carattere inclusivo del vangelo.

La visione aveva lo scopo dichiarato di spezzare la resistenza dell’apostolo contro gli stranieri. Secondo la sua convinzione, entrando in casa di Cornelio e fraternizzando con quell’uomo si sarebbe contaminato e non sarebbe stato più idoneo ad adorare nel tempio o a presentarsi davanti a Dio. Gli Ebrei della Giudea e delle aree limitrofe del primo secolo non si accompagnavano con gli stranieri non circoncisi.

Il problema era legato alla teologia dell’epoca, che escludeva gli stranieri dalla collettività di Israele, anche se questa visione era diventata una perversione della questione dell’esistenza stessa di Israele in quanto nazione, il quale era chiamato a presentare al mondo la conoscenza del vero Dio.

Poiché la circoncisione era il segno del patto abramitico, gli stranieri non circoncisi venivano emarginati e trattati con disprezzo. Non potevano partecipare in alcun modo alle benedizioni del patto a meno che non accettassero di essere circoncisi e diventare Ebrei. Un simile concetto, tuttavia, era incompatibile con lo scopo universale della morte di Gesù e con il passare del tempo i primi credenti lo compresero.

`Leggere Tito 2:11; Galati 3:26-28 ed Efesini 2:11-19. Cosa dicono questi passi in merito all’universalità del messaggio evangelico? Perché spiegano che è sbagliato da parte del cristiano covare pregiudizi nei confronti di qualsiasi gruppo o etnia diversa dalla propria?`