---
title:  La persecuzione di Erode
date:  09/08/2018
---

Tornando alla Giudea, abbiamo il racconto dell’esecuzione di Giacomo, fratello di Giovanni e figlio di Zebedeo (Mr 1:19) da parte del re Erode, il quale aveva l’intenzione di far fare la stessa fine anche a Pietro.

`Leggere Atti 12:1-4. Quali sfide dovette affrontare la chiesa delle origini?`

Il re Erode qui menzionato altri non è che Agrippa I, nipote di Erode il grande (Mt 2:1); egli governò la Giudea dal 40 al 44 d.C. In virtù di alcune sue manifestazioni di pietà guadagnò consenso tra la popolazione, in particolare tra i farisei. Il suo tentativo di conquistarsi i favori degli Ebrei attaccando alcuni apostoli è assolutamente compatibile con le notizie in nostro possesso da altre fonti. Poiché l’esecuzione di Giacomo si rivelò estremamente efficace per la strategia del sovrano, egli pianificò anche la condanna di Pietro. L’apostolo venne arrestato e affidato alla custodia di quattro picchetti formati da quattro soldati ciascuno; ciascun picchetto doveva garantire uno dei quattro turni di sorveglianza, quindi Pietro era guardato a vista di continuo da quattro soldati: due ai suoi fianchi e altre due sentinelle all’entrata della cella. Una simile, estrema precauzione era certamente intesa a evitare ciò che era già avvenuto in precedenza allo stesso Pietro (e anche a Giovanni) (At 5:17-20).

`Leggere Atti 12:5-18. Cosa succede dopo le preghiere dei fratelli?`

La notte precedente il suo processo e l’esecuzione pianificati da Agrippa, Pietro fu ancora una volta miracolosamente liberato da un angelo.

Dopo questo episodio, viene narrata la morte del re a Cesarea (At 12:20-23). Qualcuno ha cercato di indagare le ragioni del suo decesso (peritonite, ulcera, addirittura avvelenamento), tuttavia Luca è molto chiaro nel sostenere che il re morì per espressa sentenza divina.

`Giacomo viene ucciso, Pietro liberato ed Erode va incontro alla punizione divina. In alcuni casi pare trionfare la giustizia, in altri no. Perché è un’ulteriore conferma del fatto che non disponiamo di tutte le risposte ai nostri dubbi e che solo la fede ci può sorreggere quando non comprendiamo determinati eventi?`