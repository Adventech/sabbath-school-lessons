---
title:  Il dono dello Spirito
date:  07/08/2018
---

Atti 10:44-48 svela una fase critica nella storia della chiesa primitiva. Era la prima volta che il vangelo veniva annunciato a stranieri non circoncisi da uno degli apostoli. Diversamente dai credenti ellenisti, gli apostoli e gli altri Giudei convertiti non erano pronti ad accogliere gli stranieri nella chiesa. Dal momento che Gesù era il Messia di Israele, credevano di dover condividere il vangelo esclusivamente con i Giudei, vicini e lontani. Gli stranieri dovevano prima convertirsi al giudaismo, solo a quel punto potevano essere accettati all’interno della comunità di fede. In altre parole, prima che uno straniero potesse diventare cristiano doveva diventare Giudeo. Era quella la mentalità da ribaltare tra i primi credenti Ebrei. Il dono delle lingue a Cornelio e ai suoi familiari fu concesso come segno inequivocabile che quelle idee erano sbagliate, che Dio non faceva favoritismi e che in termini di salvezza Giudei e stranieri erano identici ai suoi occhi.

`Leggere Atti 11:1-18. Come reagì la chiesa di Gerusalemme all’esperienza di Pietro a Cesarea?`

Il consolidato pregiudizio ebraico sugli stranieri provocò la dura reazione dei credenti di Gerusalemme contro Pietro, criticato per aver mangiato insieme a persone non circoncise. Parevano più preoccupati dalla salvaguardia della purezza cerimoniale che non dalla salvezza di Cornelio e della sua famiglia. Forse temevano che se la chiesa si fosse allontanata da quelle pratiche sarebbe stato come rinnegare la fede di Israele, perdere i favori di Dio ed essere passibili delle stesse accuse mosse dai loro fratelli Ebrei e che avevano determinato la morte di Stefano.

«Per la chiesa di Cristo era giunto il tempo di entrare in una fase di lavoro completamente nuova. La porta che molti Giudei convertiti avevano tenuta chiusa contro i Gentili, ora doveva essere spalancata. I Gentili che accettavano il vangelo dovevano essere considerati uguali ai discepoli Ebrei, senza la necessità di osservare il rito della circoncisione» - _AA_, p. 136 [86].

Come nel giorno della Pentecoste, anche in questa circostanza parlarono in lingue loro ignote e non in estatici, presunti linguaggi celesti. Solo l’obiettivo era diverso: se per gli apostoli riguardava la missione mondiale della chiesa, nel caso di Cornelio era una conferma che la grazia di Dio agiva anche tra gli stranieri. 