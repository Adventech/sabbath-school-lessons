---
title:  A Lidda e Ioppe
date:  05/08/2018
---

Pietro stava visitando le comunità cristiane che sorgevano lungo la zona costiera della Giudea. Il suo scopo era probabilmente quello di istruirle dal punto di vista dottrinale (At 2:42), ma Dio si servì in maniera potente di lui consentendo che compiesse dei miracoli simili a quelli di Gesù.

`Leggere Atti 9:32-35. Quali analogie sono riscontrabili tra il miracolo di Gesù descritto in Luca 5:17-26 e la guarigione di Enea?`

Nonostante la brevità del racconto, il miracolo ci ricorda il noto episodio del paralitico di Capernaum guarito da Gesù (Lu 5:17-26). Anche il dettaglio relativo al lettino è simile. Ma soprattutto, è da sottolineare l’impatto che la guarigione di Enea ebbe non solo a Lidda ma in tutta la zona costiera di Sharon. Avendo verificato direttamente la veridicità del miracolo, molte persone si convertirono al Signore.

`Leggere Atti 9:36-43. È il racconto della risurrezione di Tabita. Quali particolari caratteristiche aveva quella donna?`

Tabita in aramaico significa gazzella; in greco, Dorcas. Quella donna era una credente molto amata nella collettività per le sue opere di carità cristiana. Anche questo racconto della sua risurrezione ha delle analogie con un miracolo di Gesù, ovvero la risurrezione della figlia di Iairo (Lu 8:41,42,49-56), di cui Pietro era stato testimone. Seguendo l’esempio del Maestro, l’apostolo chiese a tutti i presenti di abbandonare la stanza (cfr. Mr 5:40). Poi si inginocchiò e pregò, prima di richiamare la donna dalla morte dicendole «Tabita, alzati» (At 9:40).

Gli apostoli fecero diversi miracoli che però furono a tutti gli effetti prodigi compiuti da Dio attraverso le loro mani (5:12). Le analogie con i miracoli compiuti da Gesù forse intendevano ricordare alla chiesa, compresa quella presente, che non conta tanto lo strumento ma la misura della sua sottomissione a Dio (Gv 14:12). Quando consentiamo a Dio di servirsi incondizionatamente di noi per la causa del vangelo possono succedere grandi cose. Pietro non solo fece risorgere Tabita, ma grazie a quel miracolo tante persone si convertirono nella città di Ioppe (At 9:42).

`Qualcuno dice che potrebbe credere ai miracoli solo se ne fosse diretto testimone. Eppure nella Bibbia ci sono tanti esempi di persone che hanno assistito personalmente a prodigi ma non si sono convertite. Su cosa si deve fondare la nostra fede?`