---
title:  La chiesa di Antiochia
date:  08/08/2018
---

Motivato dalla conversione di Cornelio, Luca interrompe brevemente il suo resoconto del ministero di Pietro per illustrare l’iniziale progresso del vangelo in seno agli stranieri.

`Leggere Atti 11:19-26. Cosa accadde quando alcuni rifugiati di Gerusalemme giunsero ad Antiochia?`

Questa sezione di Atti 11 fa riferimento alla persecuzione di Paolo narrata nel capitolo 8. Quindi, mentre i precedenti sviluppi erano avvenuti in Giudea e altrove, alcuni tra i credenti ellenisti costretti a lasciare Gerusalemme stavano diffondendo il vangelo ben oltre i confini della Giudea.

Luca dedica una particolare attenzione alla città di Antiochia, in Siria, dove i rifugiati cominciarono a predicare ai connazionali Ebrei ma anche agli ellenisti, molti dei quali accettarono la fede. Il mandato di Gesù in Atti 1:8 stava dunque prendendo corpo grazie all’impegno di quegli Ebrei cristiani ellenisti. Li possiamo considerare i veri fondatori della missione a favore degli stranieri.

A motivo dei buoni risultati conseguiti dalla chiesa di Antiochia, gli apostoli che si trovavano a Gerusalemme decisero di inviare Barnaba per valutare la situazione, il quale, preso atto delle grandi opportunità per l’avanzamento del vangelo, si recò a Tarso da Paolo, nella convinzione che egli avrebbe potuto avere un ruolo vitale. Barnaba aveva ragione. Nell’anno trascorso insieme ad Antiochia, grazie alla loro collaborazione, un gran numero di persone, prevalentemente stranieri, ebbe modo di ascoltare il vangelo. L’entusiasmo con il quale i due parlavano di Gesù Cristo fece sì che i credenti di quella località fossero chiamati «cristiani» per la prima volta (At 11:26). Questo attributo indica che il termine era stato coniato da persone esterne alla chiesa, probabilmente sotto forma di derisione, mentre i credenti preferivano definirsi «fratelli» (1:16), «discepoli» (6:1) o addirittura «santi» (9:13). Al tempo in cui fu scritto il libro degli Atti, il termine «cristiano» era entrato nell’uso comune (26:28) e Luca pare approvarlo. «Cristiano» significa seguace o sostenitore di Cristo.

`Cosa significa per te essere definito «cristiano»? Quali elementi della tua vita ti qualificano in quanto tale? Cosa ti distingue da chi non può essere ritenuto tale?`