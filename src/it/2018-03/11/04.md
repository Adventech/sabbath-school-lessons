---
title:  Davanti alla folla
date:  11/09/2018
---

Atti 21:37-40 racconta cosa accadde dopo. Mentre Paolo veniva condotto nella fortezza per essere interrogato, chiese al tribuno il permesso di rivolgersi alla folla, che continuava a reclamare freneticamente la sua uccisione.

Mentre si rivolgeva al tribuno romano in lingua greca, quello pensò che l’apostolo potesse essere un certo Ebreo d’Egitto che tre anni prima aveva istigato una rivolta a Gerusalemme contro l’occupazione romana, rivolta poi sedata dalle truppe occupanti; molti dei seguaci di quell’uomo erano stati uccisi o arrestati, mentre l’Egiziano era riuscito a fuggire. Dopo aver spiegato che era di Tarso, e non Egiziano, a Paolo fu concesso di parlare. Nel suo discorso non fornì una risposta dettagliata alle accuse mosse contro di lui (v. 28), ma raccontò la storia della sua conversione, sottolineando la sua devozione al giudaesimo, fino al punto da perseguitare chi credeva in Gesù. Trovandosi di fronte a una serie di rivelazioni da parte del Signore, non ebbe altra scelta che seguirle. Ecco spiegata la completa inversione di rotta nella sua vita e l’appello a predicare agli stranieri. Piuttosto che addentrarsi in un dibattito di natura teologica, Paolo parlò alla folla della propria esperienza e spiegò perché stava agendo in quel modo.

`Leggere Atti 22:22-29. Come reagì la folla alla dichiarazione di Paolo secondo cui era un apostolo per gli stranieri?`

La decisione di lasciar parlare Paolo non sortì effetti positivi. Riferendosi al suo impegno nei confronti degli stranieri, Paolo sembrò avvalorare la veridicità delle accuse mosse contro la sua persona (At 21:28) e la folla insorse nuovamente.

Il tribuno romano forse non aveva capito ogni singola parola pronunciata dall’apostolo, così decise di farlo interrogare sotto tortura. Eppure, oltre a essere un Ebreo di sangue puro (Fl 3:5), Paolo aveva anche la cittadinanza romana e quando lo ricordò il tribuno fu costretto a fare marcia indietro. Il suo status impediva che fosse sottoposto a tortura.

`Leggere il discorso di Paolo (At 22:1-21). Cosa dimostra che oltre a difendersi l’apostolo predica ai suoi fratelli Giudei? Perché raccontare la storia della propria conversione? Perché racconti di questo tipo contengono una grande forza evocativa?`