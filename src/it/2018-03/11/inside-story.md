---
title:  Finestra sulle missioni
date:  14/09/2018
---

#### Mio marito, il mio campo di missione

Mio marito ed io siamo sempre stati dei missionari avventisti. Prima come studenti, in varie parti del mondo, poi dopo il matrimonio siamo ritornati come volontari oltre oceano. Sono stati dieci anni fantastici, durante i quali abbiamo servito in tre paesi e piantato molti semi che Dio avrebbe potuto irrigare in seguito.

Eppure progressivamente aumentava il mio fastidio nei confronti di mio marito. All’inizio per futili motivi, tipo dovergli continuamente aggiustare il colletto della camicia, oppure quando cucinava e non rimetteva mai al loro posto gli ingredienti. Ci accordavamo su un programma, ma poi all’ultimo lo cancellava perché qualcos’altro aveva attirato la sua attenzione. Ricordo che espressi la mia frustrazione a mia madre per telefono. Lei mi giudicò ipercritica e mi invitò a essere una moglie migliore.

Ma cambiò idea quando tornammo dal campo di missione e vivemmo insieme a lei per un periodo di tempo. Si accorse che mio marito ci sorprendeva lavando i piatti ma poi non riuscivamo a trovarli e a capire dove li riponesse.

Mia madre mi chiese scusa e mi disse: «Mi dispiace tesoro, credevo che il problema fossi tu. Però devi continuare a perdonarlo e a rispettarlo».

Il cuore di mio marito è sempre stato generoso, ama essere utile. Tuttavia, vivendogli accanto giorno dopo giorno, mi resi conto che il suo impegno non era sempre utile, ma talvolta stressante, perché trovava il modo di creare un surplus di lavoro per tutti.

Per arrivare al punto, persi ogni rispetto per la sua persona, non riuscivo più a fidarmi di lui. E non sapendo dove sbattere la testa, chiesi consiglio a uno stimato consulente avventista. Mentre gli descrivevo il modo di comportarsi di mio marito, mi fermò.

«Crede plausibile che suo marito sia vittima dell’Adhd?».

Stava parlando del Disturbo da deficit di attenzione/iperattività, sindrome legata alle funzioni esecutive del cervello e contraddistinta da difficoltà di concentrazione, comportamento impulsivo e iperattivismo.

L’ Adhd è una condizione cronica le cui cause non sono chiare.

Così, 18 anni dopo essermi sposata, finalmente compresi perché mio marito agiva in quel modo. Dovetti lasciar perdere le mie aspettative e compresi che il Signore voleva operare nel mio cuore.

Amo mio marito. Non potremo più partire in missione, ma la cosa non mi turba. Dice Ellen G. White, «il nostro impegno per Cristo inizia nella famiglia, nella casa… Non esiste terreno missionario più importante di questo».

Io ho trovato il mio campo di missione.

_Una moglie avventista statunitense_