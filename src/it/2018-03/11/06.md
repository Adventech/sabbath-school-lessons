---
title:  Trasferimento a Cesarea
date:  13/09/2018
---

Irritati per non essere riusciti a sbarazzarsi di Paolo con metodi legali, alcune persone decisero di orchestrare un complotto per tendergli un’imboscata e ucciderlo per conto loro.

`Leggere Atti 23:12-17. Qual era il loro piano e in che modo fu mandato all’aria? Perché questo episodio è la dimostrazione di come la gente possa avere tanta passione per cause sbagliate?`

L’apostolo aveva suscitato tanti sentimenti di odio a Gerusalemme, lo dimostra la congiura di quaranta persone che si uniscono e fanno voto di ucciderlo. Luca non svela l’identità di quegli uomini, ma si trattava di estremisti disposti a tutto pur di proteggere la fede ebraica dai suoi presunti traditori e nemici. Un tale livello di fanatismo religioso, abbinato a un fervore rivoluzionario e nazionalistico, non era così insolito nel primo secolo in Giudea e dintorni.

In qualche modo provvidenziale, la notizia del complotto giunse comunque alle orecchie del nipote di Paolo. È piuttosto deludente il fatto che non sappiamo praticamente nulla della famiglia di Paolo, ma evidentemente lui e la sorella erano stati cresciuti a Gerusalemme (At 22:3), dove lei si era sposata e aveva avuto almeno un figlio. In ogni modo, il nipote dell’apostolo - il diminutivo _neaniskos_ (23:18,22) e il fatto di essere stato «preso per mano» (v. 19) indica che era ancora adolescente - riuscì a far visita allo zio nella fortezza e a riferirgli la notizia.

`Leggere Atti 23:26-30. Qual è il messaggio inviato dal tribuno Claudio Lisia al governatore Felice in merito al caso di Paolo?`

La lettera offriva a Felice un rapporto imparziale della situazione; inoltre, dimostra quanti benefici trasse Paolo dall’essere cittadino romano. La legge romana proteggeva pienamente i suoi cittadini, i quali, per esempio, avevano il diritto di un processo legale nel quale comparire davanti alla corte e difendersi (At 25:16), e la facoltà di appellarsi all’imperatore in caso di processo non equo (vv. 10,11).

`Pensiamo a tutti gli interventi provvidenziali di Dio nella vita di Paolo. Quante volte hai riconosciuto l’azione divina nella tua esperienza personale, indipendentemente dalle prove e dalle sofferenze?`