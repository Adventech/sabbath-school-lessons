---
title:  L’incontro con i capi di Gerusalemme
date:  09/09/2018
---

Quando Paolo arrivò a Gerusalemme fu accolto con calore dai credenti legati a Mnasone, presso il quale avrebbe alloggiato (At 21:16,17).

Ai versetti da 18 a 22 Giacomo e gli anziani di Gerusalemme esprimono la loro preoccupazione in merito alla reputazione di Paolo tra i credenti Giudei del luogo, fervidi sostenitori della legge mosaica. Erano stati informati che l’apostolo insegnava ai Giudei che vivevano all’estero di abbandonare Mosè, «di non circoncidere più i loro figli e di non conformarsi più ai riti» (v. 21). Naturalmente, non era vero. Paolo spiegava che, in termini di salvezza, né la circoncisione né la non circoncisione significavano qualcosa, poiché sia i Giudei che gli stranieri sarebbero stati salvati per la fede in Gesù (Ro 2:28,29; Ga 5:6; Cl 3:11). Ben altra cosa dall’incoraggiare esplicitamente i Giudei a ignorare la legge e i suoi requisiti. L’ubbidienza non può essere in sé un sinonimo di legalismo, anche se poteva invece essere deliberatamente distorta per fare intendere esattamente quello.

`Leggere Atti 21:23-26. Paolo in che modo doveva dimostrare di essere ancora un fedele Ebreo?`

A Paolo gli fu consigliato di comportarsi in maniera politicamente corretta. Avrebbe dimostrato la falsità delle voci che aleggiavano sulla sua persona solo facendo qualcosa di veramente ebraico: promuovere il voto di nazireato di alcuni credenti Giudei. Mediante quel particolare atto di pietà un Ebreo si consacrava a Dio.

Paolo, purtroppo, cedette. Anche gli eroi, compresi quelli biblici, hanno i loro difetti, come dimostrano la vita di Abraamo, Mosè, Pietro e di tanti altri. Si potrebbe obiettare che in fondo Paolo stava semplicemente dando seguito al suo principio di comportarsi da Giudeo in mezzo ai Giudei (1 Co 9:19-23), oppure che lui stesso aveva preso un voto simile non molto tempo prima (At 18;18), pur non risultandone chiara l’esatta natura. Stavolta, però, si trattava di un compromesso, perché significava appoggiare le motivazioni legalistiche dietro quella raccomandazione. L’implicazione di un simile atteggiamento era proprio quello contro il quale l’apostolo si era vigorosamente opposto: l’esistenza di due vangeli, uno per gli stranieri fatto di salvezza per fede, l’altro per gli Ebrei, risultante nella salvezza per opere. «Ma Dio non gli aveva dato l’autorizzazione di concedere tanto quanto essi richiedevano» - _AA_, p. 405 [253].

`In quali circostanze rischiamo di fare il medesimo errore?`