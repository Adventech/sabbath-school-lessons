---
title:  L’arresto a Gerusalemme
date:  08/09/2018
---

### Letture
Atti 21;22; 23:1-30; Romani 2:28,29; Galati 5:6; Matteo 22:23-32

> <p></p>
> «La notte seguente il Signore gli si presentò e disse: “Fatti coraggio, perché come hai reso testimonianza di me a Gerusalemme, così bisogna che tu la renda anche a Roma”» Atti 23:11.

Immediatamente dopo il primo viaggio missionario di Paolo, fu evidente una fondamentale divergenza nella chiesa sulla modalità di ammissione degli stranieri alla fede (At 15:1-5). L’apostolo, forse percependo la crescente conflittualità, concepì un piano per favorire l’unità nella chiesa stessa. Poiché durante il concilio gli fu chiesto di ricordarsi dei poveri (Ga 2:10), decise di invitare le chiese composte da stranieri a garantire il sostegno economico per i fratelli della Giudea, «la colletta per i santi» (1 Co 16:1), forse nella speranza che contribuisse a creare dei ponti tra i due gruppi. 

Potrebbe così spiegarsi la sua determinazione a raggiungere Gerusalemme al termine del suo terzo viaggio, a dispetto dei rischi. Da un lato, era mosso da un amore sincero per i suoi fratelli Ebrei (Ro 9:1-5), dall’altro, desiderava con tutto se stesso una chiesa unita (Ga 3:28; 5:6). Dal momento che tanto gli Ebrei quanto gli stranieri erano ugualmente salvati per fede e non grazie alle opere della legge (Ro 3:28-30), qualsiasi isolamento tra essi basato sui requisiti cerimoniali della legge andava contro la natura inclusiva del vangelo (Ef 2:11-22).

Seguiamo Paolo mentre si appresta a entrare in questa nuova fase della sua vita e della sua missione. 