---
title:  Insurrezione nel tempio
date:  10/09/2018
---

Avendo accettato il suggerimento dei capi della chiesa, Paolo doveva sottoporsi a un rito purificatorio lungo sette giorni per presenziare al completamento del voto di quegli uomini (Nu 19:11-13). Allo stesso tempo, la tradizione ebraica presupponeva che qualsiasi persona proveniente da territori stranieri fosse impura, quindi non degna di entrare nel tempio. Per questo Paolo dovette purificarsi prima di presentarsi ai sacerdoti per comunicare di voler compiere il suo processo di purificazione legato ai nazirei (At 21:26).

`Leggere Atti 21:27-36. Cosa accadde a Paolo al termine dei sette giorni di purificazione?`

Seguì una rivolta provocata da quelli che aizzavano la folla contro Paolo, accusandolo di attaccare i simboli più sacri della religione ebraica, in particolare di aver dissacrato il tempio. Dal momento che tra i compagni di viaggio dell’apostolo c’era Trofimo, un credente straniero di Efeso (v. 29), essi pensarono che l’apostolo lo avesse introdotto all’interno del cortile del tempio, dove solo i Giudei potevano entrare. Se quell’accusa fosse stata legittima, Paolo sarebbe stato colpevole di un’offesa gravissima. Lungo il muro che separava il cortile interno da quello esterno, vi erano iscrizioni in greco e in latino che ammonivano i visitatori stranieri a non oltrepassare quel limite, pena l’esecuzione.

«Secondo la legge giudaica, una persona incirconcisa che entrava nelle stanze sacre del tempio commetteva un crimine punibile con la morte. Paolo era stato visto nella città in compagnia di Trofimo, un efesino; tale fatto aveva indotto i presenti a pensare che fosse entrato con lui nel tempio. Lui non aveva fatto questo, ed essendo egli stesso un Giudeo, non aveva violato alcuna legge entrando nel tempio. Ma sebbene l’accusa fosse totalmente falsa, servì per provocare il pregiudizio popolare. Mentre il grido si diffondeva nei cortili del tempio, la gente accorse in preda a una furia selvaggia» - _AA_, p. 407 [254].

Quando la notizia della rivolta giunse fino al presidio romano, il suo comandante, Claudio Lisia (At 21:31,32; 23:26) arrivò con le truppe e salvò Paolo prima che la folla potesse ucciderlo. Paolo, obiettivo di quelle aggressioni, fu arrestato e legato in catene, mentre il comandante indagava per cercare di capire cosa stava succedendo. Davanti al grido isterico della folla ordinò che l’apostolo venisse portato nella fortezza.

`Le false voci avevano contribuito a innescare quella rivolta. Perché occorre molta prudenza davanti a voci che udiamo o, peggio, alla cui diffusione noi stessi contribuiamo?`