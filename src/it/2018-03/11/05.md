---
title:  Davanti al Sinedrio
date:  12/09/2018
---

Quando il tribuno romano si rese conto che Paolo non costituiva alcuna minaccia per il suo impero, e che dunque si trattava di una disputa interna al mondo ebraico, chiese al Sinedrio di occuparsi del caso (At 22:30; 23:29).

`Leggere Atti 23:1-5. Paolo in che modo inizia a difendersi davanti al Sinedrio?`

La frase introduttiva di Paolo gli provocò uno schiaffo in bocca, forse perché, nella sua condizione di prigioniero, il riferimento fatto a Dio suonava blasfemo. La reazione impulsiva dell’apostolo ci offre un assaggio del suo temperamento. Definendo il sommo sacerdote «parete imbiancata» (At 23:3), si potrebbero cogliere delle analogie con la condanna dell’ipocrisia farisaica pronunciata da Gesù in Matteo 23:27. Tuttavia, poiché davvero Paolo non sapeva che si stava rivolgendo al sommo sacerdote, la possibilità che avesse seri problemi di vista non è da escludere del tutto.

`Leggere Atti 23:6-10. Quale ingegnosa soluzione cerca di adottare Paolo per turbare il processo?`

Il Sinedrio era composto da sadducei e da farisei che la pensavano in maniera opposta su tutta una serie di questioni, fra le quali anche la dottrina. I sadducei, per esempio, il cui canone scritturale comprendeva solo i primi cinque libri di Mosè (il Pentateuco), non credevano nella risurrezione dei defunti (Mt 22:23-32).

L’affermazione di Paolo (At 23:6) non era però solo un diversivo tattico per distrarre il Sinedrio. Dal momento che il suo incontro con il Gesù risorto sulla via di Damasco rappresentava la base della sua conversione e del ministero apostolico, la sua convinzione nella risurrezione era il tema vero per il quale veniva giudicato (24:20,21; 26:6-8). Altrimenti non si spiegherebbe la sua totale trasformazione da zelante persecutore a ciò che era adesso. Se Gesù non fosse stato risuscitato dai morti, il suo ministero sarebbe stato privo di scopo, e lo sapeva anche lui (1 Co 15:14-17).

Quella notte, mentre Paolo era rinchiuso nella fortezza, il Signore gli apparve con questo incoraggiamento: «Fatti coraggio, perché come hai reso testimonianza di me a Gerusalemme, così bisogna che tu la renda anche a Roma» (At 23:11).

Date le circostanze, una promessa simile deve essere stata particolarmente significativa per l’apostolo. Il desiderio a lungo accarezzato di predicare a Roma (At 19:21; Ro 1:13-15; 15:22-29) doveva ancora avverarsi. 