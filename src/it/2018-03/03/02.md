---
title:  Insegnamento e comunione
date:  15/07/2018
---

Dopo la Pentecoste, Luca passa dalla narrazione a una descrizione generale della vita interna che caratterizzava la chiesa di Gerusalemme. «Ed erano perseveranti nell’ascoltare l’insegnamento degli apostoli e nella comunione fraterna, nel rompere il pane e nelle preghiere» (At 2:42). Le quattro attività segnalate sono sostanzialmente catalogabili alle voci insegnamento e comunione. Secondo il versetto 46, l’insegnamento si svolgeva all’interno del tempio, la comunione nelle abitazioni private. Il cortile del tempio era circondato da porticati che spesso venivano utilizzati per l’istruzione rabbinica. Il fatto che i credenti si dedicassero all’insegnamento dimostra che il dono dello Spirito non li accostò a una religione contemplativa ma a un processo di apprendimento intenso guidato dagli apostoli; l’autorevolezza delle loro lezioni era autenticata da segni e prodigi (v. 43).

La comunione spirituale fu un altro tratto distintivo della pietà cristiana delle origini. I credenti stavano costantemente insieme, non solo nel tempio ma anche nelle loro case, dove condividevano pasti, celebravano la Cena del Signore e pregavano (vv. 42,46). Con questi momenti di lode quotidiani, i primi credenti esprimevano la loro speranza nell’imminente ritorno di Gesù, in seguito al quale si sarebbe ripristinata la comunione con lui nel regno messianico (Mt 26:29).

Le abitazioni private svolsero un ruolo determinante nella realtà della chiesa primitiva. I credenti continuavano a partecipare alle cerimonie quotidiane nel tempio (At 3:1), mentre di sabato, presumibilmente, si riunivano nelle sinagoghe con i loro fratelli Ebrei (Gm 2:2), ma gli elementi distintivi dell’adorazione cristiana erano attuati nelle abitazioni.

`Leggere Atti 2:44,45; 4:34,35. Qual era un aspetto importante della comunione nella chiesa cristiana primitiva?`

Convinti che la fine fosse ormai prossima, decisero che i beni materiali, la «proprietà privata» (per usare un termine più aggiornato) non fosse ormai più così importante. Prese quindi corpo l’idea di un uso più appropriato delle risorse. Non c’era motivo di preoccuparsi del domani, perché sarebbe stato il Messia in persona a provvedere a ogni loro esigenza nel regno messianico (Lu 22:29,30). Questa condivisione consentì loro di sperimentare un senso più profondo di unità, oltre a rappresentare uno straordinario esempio di generosità cristiana.

`Fino a che punto sei generoso con quello che hai ricevuto dal Signore?`