---
title:  Anania e Saffira
date:  18/07/2018
---

La messa in comune di beni materiali non era un obbligo nella chiesa primitiva, vale a dire, non era una condizione indispensabile per farne parte come membri. Eppure sono noti numerosi esempi di generosità che hanno ispirato l’intera comunità. Uno di questi è quello compiuto da Barnaba (At 4:36,37), che qualche tempo dopo avrà un ruolo più rilevante, come racconta il libro degli Atti. Ci furono però anche esempi negativi che minacciarono l’unità della chiesa dal suo interno, proprio nel momento in cui erano appena cominciati quelli provenienti dall’esterno.

`Leggere Atti 5:1-11. Cosa ci insegna questo episodio?`

Malgrado Luca non sia prodigo di dettagli, è evidente che il problema principale della vicenda che coinvolse Anania e Saffira non fu tanto il tentativo di trattenere del denaro quanto la pratica dell’inganno all’interno della comunità. Il loro peccato non nasce da un gesto impulsivo, bensì da un piano attentamente prestabilito, un tentativo deliberato di «tentare lo Spirito del Signore» (At 5:9). I due non erano obbligati a vendere la loro proprietà e consegnare il ricavato alla chiesa; quando decidono di agire in quel modo, forse lo fanno perché mossi unicamente dai loro interessi o forse perché sperano di acquisire prestigio e influenza tra i fratelli in virtù di quello che in apparenza sarebbe sembrato un gesto di generosità.

Questa ipotesi può aiutare a capire il motivo per cui Dio li punisce così drasticamente. Anche se la vita comunitaria della chiesa derivava dalla convinzione del prossimo ritorno di Gesù, un atto come quello commesso da Anania e Saffira, in una fase così delicata come quella iniziale, poteva screditare l’importanza della lealtà al Signore ed esercitare un influsso negativo tra i credenti. Il fatto che non si citi in alcun modo un’eventuale possibilità di pentimento offerta ad Anania e Saffira, è forse giustificata solo dalla brevità del racconto.

La conclusione è che i due hanno agito peccando, dall’inizio alla fine, e il peccato è una faccenda molto seria agli occhi di Dio (Ez 18:20; Ro 6:23), anche se non sempre viene punito all’istante. Anzi, proprio il fatto che la punizione sia spesso rinviata ci deve costantemente ricordare tutta la grazia di Dio (2 P 3:9).

`Perché non si deve tirare troppo la corda con la grazia, come fece quella coppia della chiesa primitiva?`