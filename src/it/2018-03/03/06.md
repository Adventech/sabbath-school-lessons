---
title:  Il secondo arresto
date:  19/07/2018
---

Se gli apostoli potevano essere il mezzo per attuare il giudizio di Dio sul peccato, come nel caso di Anania e Saffira, potevano altresì essere lo strumento per fare arrivare la grazia divina ai peccatori. Il loro straordinario ministero dedicato alla guarigione (At 5:12-16) era la tangibile evidenza che Dio agiva tramite loro. Colpisce il fatto che persino l’ombra di Pietro, come si riteneva, fosse in grado di guarire. L’analogia più stretta con i vangeli ci riporta all’episodio della donna sanata dal contatto con la veste di Gesù (Lu 8:43,44). Luca, tuttavia, non dice che l’ombra di Pietro aveva proprietà taumaturgiche, ma che la gente lo pensava. Anche in un contesto di superstizione popolare, il dato di fatto è che la grazia di Dio veniva comunque dispensata.

Non di meno, più gli apostoli erano ricolmi di Spirito, con segni e prodigi che si moltiplicavano, tanto più i capi religiosi erano rosi dall’invidia. Per questo gli apostoli vengono arrestati una seconda volta (At 5:17,18). Solo in seguito alla loro miracolosa fuga (vv. 19-24) e l’ennesimo audace discorso di Pietro, nel quale sosteneva che si doveva «ubbidire a Dio anziché agli uomini» (v. 29), alcune delle autorità iniziano a considerare la possibilità che siano in azione forze soprannaturali.

`Leggere Atti 5:34-39. Con quali parole Gamaliele cerca di dissuadere il Sinedrio dalla tentazione di condannare a morte gli apostoli?`

Il Sinedrio era controllato dai sadducei, i farisei costituivano un’influente minoranza. Gamaliele era un fariseo e dottore della legge. Era talmente stimato tra i Giudei da essere riconosciuto _Rabban,_ «nostro maestro» e non semplicemente _rabbi,_«mio maestro». Paolo è stato uno dei suoi discepoli (22:3).

Gamaliele ricorda altri due movimenti ribelli nella recente storia di Israele che avevano anch’essi attratto sostenitori e causato tumulti. I loro capi però erano stati uccisi e i seguaci totalmente dispersi. Il dottore della legge giunge alla deduzione che se un movimento cristiano ha origine umana avrà vita breve. Ma se l’origine è divina, come dichiarato dagli apostoli, che speranza potevano avere di contrastarlo? Il suo saggio consiglio prevalse, gli apostoli furono percossi, diffidati dal parlare in nome di Gesù e poi lasciati andare. 

`Perché questo episodio ci dimostra quanto sia necessario e utile talvolta affidarsi a buoni consiglieri, anche se non sempre ci dicono quello che vorremmo sentire?`