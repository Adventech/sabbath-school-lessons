---
title:  La guarigione di uno zoppo
date:  16/07/2018
---

In Atti 3:1, Pietro e Giovanni si recano al tempio per il servizio di preghiera pomeridiano delle ore 15. Questa prassi denota il carattere sostanzialmente giudaico della fede della chiesa in quei primi periodi della sua storia. Gli apostoli non andavano al tempio solo per istruire o convertire nuovi credenti, ma perché Pietro e Giovanni rimanevano comunque degli Ebrei e, in quanto tali, ancora devoti alle tradizioni religiose da cui provenivano (20:16; 21:17-26), almeno fino a quel momento. In quella circostanza operarono un sorprendente miracolo (3:1-10), che offrì a Pietro l’opportunità di predicare un altro sermone.

`Leggere Atti 3:12-26. Pietro che cosa sottolinea in particolare in questo discorso?`

La prima predicazione cristiana era caratterizzata da cinque punti principali: Gesù era il Messia sofferente (At 3:18); Dio lo aveva risorto (v. 15); Gesù era salito in cielo (v. 13); egli sarebbe tornato (v. 20); il ravvedimento era indispensabile per il perdono dei peccati (v. 19).

Per molti versi, è analogo al messaggio che oggi noi portiamo al mondo, anche se il contesto è mutato. Gli apostoli continuavano a operare in un ambiente ebraico, dove invece di cambiare religione le persone dovevano essenzialmente «migrare» dal vecchio patto al nuovo. In quanto parte del popolo di Dio, era loro richiesto di accettare il Messia e sperimentare la nuova nascita conseguente la vera accettazione del Salvatore.

Oggi, anche in presenza di una diversa situazione, il messaggio è fondamentalmente il medesimo: Cristo è morto per i nostri peccati e ritornerà di nuovo. Ciò significa che possiamo trovare in lui la salvezza. Anche nel contesto del messaggio dei tre angeli di Apocalisse 14, Gesù crocifisso, risorto e pronto a tornare deve rappresentare il fulcro di ogni cosa che annunciamo.

«Tra tutti coloro che si professano cristiani, gli Avventisti del Settimo Giorno dovrebbero essere i primi a innalzare Cristo al mondo. La proclamazione del messaggio del terzo angelo richiede la presentazione della verità sul sabato, la quale deve essere annunciata, insieme ad altre incluse nel messaggio; ma il grande centro di attrazione, Gesù Cristo, non deve essere escluso. È proprio alla croce di Cristo che verità e misericordia si incontrano, che giustizia e pace si abbracciano. Il peccatore deve essere portato a guardare al Calvario; con la fede semplice di un bambino, egli dovrà confidare nei meriti del Salvatore, accettare la sua giustizia e credere nella sua misericordia» - _GW_, pp. 156,157. 