---
title:  Finestra sulle missioni
date:  20/07/2018
---

#### Una piccola donna

I dirigenti avventisti mi affidarono la conduzione di riunioni evangelistiche presso un’università della denominazione, svoltasi nel 2016 durante una campagna speciale di testimonianza che ha prodotto un risultato senza precedenti nel Ruanda: 110.000 battesimi! Dopo che 173 giovani si erano battezzati in seguito alle mie conferenze, il pastore mi avvicinò: «Ora che siamo amici, posso dirti questo. Quando mi è stato detto che sarebbe venuto un predicatore americano nella mia terra, ero entusiasta. Mi aspettavo un imponente uomo bianco; ma quando ti hanno presentata dicendo che saresti stata tu l’oratrice, una donna minuta, rimasi deluso. Non avevo grandi aspettative; ma, mia cara sorella predicatrice, sono davvero mortificato per la mia scarsa fede; hai fatto un lavoro che nessuno di noi sarebbe stato capace di compiere in questa scuola».

Sinceramente, non ho molto da offrire. Ma quando hai un cuore disponibile, il Signore può fare cose straordinarie. Che cosa ha reso così fruttuosa la missione nel Ruanda? La risposta è semplice: il coinvolgimento totale dei membri, ognuno dei quali ha fatto la propria parte per presentare Gesù. Ho potuto constatare che i membri ruandesi hanno preso l’impegno personale di testimoniare alla cittadinanza; hanno accantonato l’idea che l’evangelizzazione sia compito esclusivo del pastore. Eppure i membri non hanno ricevuto alcuna formazione particolare ma hanno semplicemente usato i talenti che il Signore ha donato loro per raggiungere quelli che Cristo è venuto a salvare. Hanno compreso che egli sta per tornare e che ciascun avventista del settimo giorno ha avuto una chiamata superiore. Hanno detto: «Eccomi, Signore, manda me».

Ho conosciuto tanti ruandesi, giovani e anziani, i quali mi hanno detto: «Vanessa, sono nella chiesa da tanti anni e non ho mai visto fare qualcosa di simile. Oggi ho capito che non posso aspettare che si muova la chiesa; parte tutto da una singola persona; parte da me». Alcuni giovani mi hanno detto: «Io non sono un predicatore e non so nemmeno cantare. Ma ho tanti amici e una certa influenza. La mia vita dovrà rappresentare un sermone e, grazie a tutto quello che ho imparato durante queste conferenze, comincerò a dare degli studi biblici».

La sincerità di questi membri di chiesa ha cambiato il Ruanda, più o meno come Gesù e i dodici discepoli, che in tre anni hanno cambiato il mondo. Pensate a quanto potremmo fare di più se ci impadronissimo di questa missione, che prevede il coinvolgimento totale dei membri di ogni singola chiesa locale! Vi rendete conto quanto potrebbe accelerarsi il ritorno di Gesù?

_Vanessa Rocha, 23 anni, è una lettrice biblica e una musicista nella California meridionale._