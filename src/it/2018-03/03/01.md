---
title:  La vita nella chiesa primitiva
date:  14/07/2018
---

### Letture
Atti 2:42-46; 3:1-26; 4:1-18,34,35; 5:1-11,34-39

> <p></p>
> «E ogni giorno andavano assidui e concordi al tempio, rompevano il pane nelle case e prendevano il loro cibo insieme, con gioia e semplicità di cuore, lodando Dio e godendo il favore di tutto il popolo. Il Signore aggiungeva ogni giorno alla loro comunità quelli che venivano salvati» Atti 2:46,47.

Il senso di urgenza avvertito dalla chiesa primitiva non avrebbe potuto essere più forte. Il modo in cui Gesù aveva risposto alla domanda riguardante l’insediamento del regno messianico, lasciando aperta la questione temporale (At 1:6-8), poteva essere interpretato nel senso che tutto sarebbe dipeso dalla discesa dello Spirito e dal completamento della missione apostolica. E così, alla Pentecoste, i primi credenti pensavano che ogni cosa fosse adempiuta: avevano ricevuto lo Spirito Santo e condiviso il vangelo con il mondo intero. Non erano stati gli apostoli a dover lasciare Gerusalemme per raggiungere il mondo, ma quest’ultimo era andato verso di loro (2:5-11). Il secondo atto di questa fase fu il distacco della chiesa dai beni materiali. Nella convinzione che il tempo fosse breve, vendettero tutto quello che possedevano per dedicarsi all’apprendimento e alla comunione fraterna, senza naturalmente rinunciare a testimoniare di Gesù, ma questo solo a Gerusalemme. La vita in comune cui dettero spinta, efficace nell’aiuto ai poveri, divenne ben presto un problema e Dio dovette intervenire per salvaguardare l’unità della chiesa. Sempre in questo periodo gli apostoli imparano a conoscere l’opposizione. Ma seppure stretti tra queste sfide, la loro fede risultò incrollabile. 