---
title:  L’ascesa dell’opposizione
date:  17/07/2018
---

Non trascorre molto tempo dal successo riscosso dalla chiesa, che inizia a crescere un’opposizione nei suoi confronti da parte di alcuni capi religiosi di Gerusalemme. Il tempio della città era in mano al sommo sacerdote e ai suoi collaboratori, la maggior parte dei quali erano sadducei. Il sommo sacerdote era anche presidente del consiglio del Sinedrio, che all’epoca era prevalentemente composto da farisei e sadducei. Poiché questi ultimi non credevano nella risurrezione, li disturbava non poco il fatto che Pietro e Giovanni insegnassero proprio la risurrezione di Gesù dalla morte. Arrestati dalle guardie del tempio, gli apostoli restarono in custodia fino al giorno seguente, quando furono condotti davanti al consiglio (At 4:1-7).

`Leggere Atti 4:1-18. Pietro come replica alla richiesta di indicare l’autorità in base alla quale avevano agito? Quali implicazioni della risposta risultano particolarmente insidiose per i capi religiosi?`

La sfida sul tema dell’autorità posta dai capi Giudei lascia intendere la loro preoccupazione per il potere. Tuttavia, Pietro non solo dichiara che il miracolo era stato compiuto nel nome di Gesù, ma aggiunge che la salvezza poteva venire solo da lui. Gli apostoli si trovano davanti al più alto organismo ebraico, eppure agiscono al servizio di un’autorità infinitamente superiore. Erano uomini semplici, pescatori della Galilea privi di un’istruzione; ma il loro coraggio ed eloquenza colpisce tutti i presenti. Sebbene i capi non se ne rendano conto, gli apostoli sono ripieni di Spirito Santo, esattamente come Gesù aveva predetto (Mt 10:16-20).

Non potendo negare il miracolo - tra l’altro lo zoppo guarito era presente affinché tutti potessero vederlo - il Sinedrio ordina agli apostoli di interrompere la loro predicazione. Temono quel messaggio tanto quanto la crescente popolarità del movimento. Incapaci di valutare adeguatamente l’evidenza dei fatti, lasciano che i loro comportamenti siano dettati dal pregiudizio e dal desiderio di autoprotezione. Le parole finali di Pietro sono tra le gemme più preziose del libro degli Atti: «Giudicate voi se è giusto, davanti a Dio, ubbidire a voi anziché a Dio. Quanto a noi, non possiamo non parlare delle cose che abbiamo viste e udite» (4:19,20).

`L’ambizione di potere è potenzialmente molto pericolosa, in qualunque contesto e a ogni livello. Perché noi cristiani chiamati al servizio dobbiamo diffidare delle sue lusinghe?`