---
title:  La difesa di Paolo
date:  19/09/2018
---

Il prigioniero fu condotto all’interno di uno scenario allestito, nel quale gli ospiti reali erano seduti accanto al governatore, per presentare la propria difesa, rivolgendosi principalmente ad Agrippa, dato che Festo l’aveva già udita precedentemente (At 25:8-11).

`Leggere Atti 26:1-23. Cosa stava facendo Paolo nella sua difesa davanti ad Agrippa?`

La difesa di Paolo fu nei fatti una ricostruzione autobiografica della propria vita, prima e dopo la conversione. Per quanto riguarda il contenuto, richiama quello narrato in Atti 22:1-21, dove l’apostolo parla alla folla di Gerusalemme.

Paolo cerca innanzitutto di assicurarsi il favore di Agrippa. Esprime la propria gratitudine per l’opportunità di presentare il suo caso davanti a un personaggio così autorevole, tanto più che il re conosceva bene i costumi e le questioni relative alla religione ebraica. È per quella ragione che Agrippa avrebbe potuto essere di grande aiuto nel far capire al governatore romano che le accuse non avevano valore ed erano false. Il discorso difensivo può essere diviso in tre parti: nella prima (26:4-11), Paolo accenna alla propria iniziale pietà farisaica, ampiamente nota tra i suoi contemporanei a Gerusalemme. Proprio in quanto fariseo, egli credeva nella risurrezione dei defunti, fondamentale per il compimento della speranza ancestrale di Israele. I Giudei si dimostravano dunque incoerenti obiettando al suo insegnamento, perché in esso non vi era nulla che non fosse sostanzialmente ebraico. Ma egli capiva piuttosto bene il loro atteggiamento, perché una volta lui stesso non considerava credibile che Dio avesse risuscitato Gesù, tanto da perseguitare chi la pensava in quel modo.

Nella seconda parte (vv. 12-18), Paolo racconta il cambiamento di prospettiva dal momento del suo incontro con Gesù lungo la strada per Damasco e la susseguente chiamata a presentare il messaggio del vangelo agli stranieri.

Infine (vv. 19-23), l’apostolo spiega che l’impatto di ciò che ha veduto è stato tale da non lasciargli scelta se non quella di ubbidire e portare avanti la sua attività missionaria, unica vera ragione del processo al quale era sottoposto. La vera motivazione del suo arresto non era perciò la violazione della legge ebraica o la dissacrazione del tempio, ma il suo messaggio sulla morte e la risurrezione di Gesù, che era pienamente armonico con le Scritture e consentiva agli stranieri di avere il medesimo accesso alla salvezza.

`Leggere Atti 26:18. Secondo questo passo, cosa accade a chi ottiene la salvezza in Cristo? Hai avuto modo di sperimentare questa realtà?`