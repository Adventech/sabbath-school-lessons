---
title:  Alla presenza di Festo
date:  17/09/2018
---

Dopo aver tenuto Paolo due anni in prigione per guadagnarsi le simpatie degli Ebrei, Felice fu sostituito da Porcio Festo, che divenne il nuovo governatore della Giudea (At 24:27), carica ricoperta dal 60 al 62 d.C.

`Leggere Atti 25:1-5. Perché la predicazione della verità può scatenare l’odio di chi non vuole crederci?`

Forse perché avevano già fallito una volta nel tentare di convincere Festo ad accogliere le accuse contro Paolo, i dirigenti non volevano rischiare un altro buco nell’acqua. In quella che sembra essere la prima visita di Festo a Gerusalemme, gli richiedono, in cambio di un atteggiamento benevolente, un cambio di giurisdizione, e di riportare Paolo nella loro città per essere processato davanti al Sinedrio secondo la legge ebraica. Quell’istanza era solo un pretesto per nascondere il loro vero intento: uccidere l’apostolo. Seppure Festo fosse disposto a riaprire il caso, rispose che l’udienza si sarebbe svolta a Cesarea e non a Gerusalemme; voleva dire che sarebbe stato giudicato in base alla legge romana.

Appena Festo tornò a Cesarea, convocò il tribunale e gli avversari di Paolo deposero le accuse contro di lui (25:7). Luca non le ripete ma, basandoci sulla risposta di Paolo (v. 8) si capisce che erano simili a quelle sollevate due anni prima, forse accompagnate da una maggiore enfasi sul fatto che l’apostolo, essendo un agitatore, costituiva una minaccia per l’Impero stesso.

`Leggere Atti 25:9-12. Paolo, quando avverte che Festo potrebbe usarlo per fini politici, come reagisce?`

Alla fine, Festo attuò una strategia politica non molto diversa da quella di Felice (24:27). Non disposto a perdere il sostegno degli Ebrei proprio all’inizio della propria amministrazione dichiarando Paolo innocente, pensò di accontentare la loro richiesta originale: fare processare l’apostolo dal Sinedrio a Gerusalemme. Paolo però non poteva accettare questa soluzione, perché sapeva che in questo modo non gli sarebbe stato garantito un processo equo, lasciato alla mercé dei suoi nemici. Quindi, sfruttando al meglio i diritti della sua cittadinanza, insistette perché fosse giudicato da un tribunale romano e, non riuscendo a immaginare un’altra via d’uscita da quella situazione precaria, decise di appellarsi alla più alta istanza della giustizia romana, l’imperatore in persona. 