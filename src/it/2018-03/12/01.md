---
title:  Il confinamento a Cesarea
date:  15/09/2018
---

### Letture
Atti 24; 25; 26; 1 Corinzi 1:23

> <p></p>
> «Piacesse a Dio che, con poco o con molto, non solamente tu, ma anche tutti quelli che oggi mi ascoltano, diventaste tali, quale sono io, all’infuori di queste catene» Atti 26:29.

Il trasferimento di Paolo a Cesarea coincise con i due anni di reclusione in quella città (At 24:27), più precisamente nel palazzo di Erode (23:35), residenza ufficiale del governatore romano. In quegli anni ebbe diverse udienze durante le quali comparve davanti a due governatori di Roma (Felice e Festo) e a un re (Agrippa II), continuando così a esercitare il ministero che Dio gli aveva affidato (9:15).

In ciascuna di queste udienze, Paolo proclamò la propria innocenza, sostenendo che nessuna prova poteva essere fornita contro di lui, come l’assenza di testimoni attestava. In realtà, l’intento della narrazione è quello di dimostrare che Paolo non aveva fatto niente per meritare l’arresto e che poteva essere liberato se non si fosse appellato a Cesare (26:32). Quelle udienze gli offrirono comunque l’opportunità di testimoniare Gesù e la grande speranza legata alla promessa della risurrezione.

In ogni caso, furono anni caratterizzati da una profonda ansia e da un noioso confino, durante il quale l’apostolo pare non godesse di alcun sostegno da parte della chiesa di Gerusalemme, i cui dirigenti «ancora credevano Paolo largamente responsabile dell’esistente pregiudizio» - _AA_, p. 403 [252]. 