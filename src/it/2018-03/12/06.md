---
title:  Paolo alla presenza dei capi religiosi
date:  20/09/2018
---

Sebbene Paolo si stesse rivolgendo ad Agrippa, fu Festo il primo a reagire come si legge in Atti 26:24. Il governatore non avrebbe avuto problemi se Paolo avesse parlato dell’immortalità dell’anima, ma anche i greco-romani sapevano che i due concetti - immortalità e risurrezione - non andavano d’accordo tra di loro, così, accolsero il primo e respinsero l’altro. Ecco perché, altrove, Paolo afferma che il vangelo è pazzia per gli stranieri (1 Co 1:23).

L’apostolo difende rispettosamente il buonsenso delle proprie idee e si rivolge ad Agrippa, un Ebreo, che non solo poteva capirlo ma confermare anche che le sue parole erano coerenti con quelle dei profeti di Israele (At 26:25,26).

`Leggere Atti 26:27,28. Come risponde Agrippa alla pressante domanda di Paolo?`

Il quesito di Paolo pone Agrippa in una posizione difficile. Da Ebreo, non avrebbe mai rinnegato la sua fede nelle Scritture; d’altro canto, se avesse risposto affermativamente non avrebbe potuto che accettare Gesù quale Messia. La sua risposta è un’abile fuga dalla trappola logica che lo attendeva: «Con così poco vorresti persuadermi ad agire da cristiano?» (v. 28), una traduzione migliore di quella tradizionale dice «Ancora un po’ e mi persuadi a diventare cristiano» (_ND_).

La replica di Paolo rivela un ammirevole livello di dedizione al vangelo: «Piacesse a Dio che, con poco o con molto, non solamente tu, ma anche tutti quelli che oggi mi ascoltano, diventaste tali, quale sono io, all’infuori di queste catene» (v. 29). Nelle sue ultime parole in quel consesso, egli non implora la stessa libertà di cui godevano quelli che lo stavano ascoltando, ma auspica per essi la sua stessa condizione, escluse le catene alle braccia. Il fervore missionario di Paolo superava di gran lunga la sua attenzione alla propria incolumità.

`Leggere Atti 26:30-32. Con quali parole Agrippa esprime la propria convinzione nell’innocenza di Paolo?`

Festo aveva bisogno dell’aiuto di Agrippa solo per completare un rapporto (25:25-27). L’appello di Paolo a Cesare era già stato formalmente concesso (v. 12). Il prigioniero non si trovava più sotto la giurisdizione del governatore.

`Leggere Atti 26:24-28. A cosa si appella Paolo in ultima analisi? Quale autorità finale dobbiamo considerare per questioni di fede?`