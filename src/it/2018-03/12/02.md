---
title:  Alla presenza di Felice
date:  16/09/2018
---

Cinque giorni dopo il trasferimento di Paolo a Cesarea, un nucleo di importanti dirigenti Ebrei - il sommo sacerdote, alcuni membri del Sinedrio e un legale di professione di nome Tertullo - scesero da Gerusalemme e presentarono formalmente a Felice l’accusa contro l’apostolo (At 24:1-9).

Questo è l’unico processo descritto nel libro degli Atti dove gli accusatori si servono di un avvocato. Nella sua arringa, Tertullo provò ad attuare una strategia interessante per conquistarsi il favore del governatore. Era semplicemente falso che, sotto Felice, gli Ebrei avessero goduto di un lungo periodo di pace. In realtà, nessun altro governatore era stato così punitivo e violento, e questa repressione aveva generato un enorme antagonismo da parte dei Giudei nei confronti del governo romano. Con molta ingenuità, Tertullo utilizzò la stessa politica amministrativa per convincerlo che in questa situazione avrebbe ottenuto la stabilità politica solo in seguito a una severa repressione. Poi proseguì per sostenere tre accuse precise contro Paolo: 1. Era un agitatore che fomentava costantemente disordini tra gli Ebrei in tutto l’Impero (v. 5); 2. Era un capobanda dei nazareni (v. 5), a voler rappresentare il cristianesimo come una sorta di movimento eversivo; 3. Aveva tentato di contaminare il tempio di Gerusalemme (v. 6).

`Leggere Atti 24:10-19. Come risponde Paolo a ciascuna delle imputazioni?`

Due ulteriori punti sollevati da Paolo stavano smontando la linea degli accusatori: l’assenza di testimoni asiatici (At 24:18,19), che potenzialmente poteva invalidare l’intero processo, e il fatto che gli Ebrei del luogo potessero dire di avere udito Paolo parlare solo davanti al Sinedrio, la settimana precedente (v. 20), quindi non avevano niente di cui accusarlo se non che egli credeva nella risurrezione dei defunti (cfr. 23:6).

Felice comprese all’istante il peso delle argomentazioni di Paolo, anche perché aveva in qualche modo conosciuto il cristianesimo, probabilmente grazie alla moglie ebrea Drusilla. Il punto è che egli decise di aggiornare la seduta fino a nuovi elementi (v. 22). La risposta di Felice (vv. 24-27) rivela tanti aspetti della sua personalità: il governatore procrastinava, chiedeva tangenti ed era un opportunista. Paolo non aveva molte chance di un’udienza giusta con un personaggio come quello appena descritto.

`Leggere Atti 24:16. Paolo dice di aver sempre lottato per « avere sempre una coscienza pura davanti a Dio e davanti agli uomini». Cosa significa? Cosa pensi che dovresti fare per raggiungere lo stesso obiettivo?`