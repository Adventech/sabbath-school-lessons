---
title:  Alla presenza di Agrippa
date:  18/09/2018
---

Festo assecondò la richiesta di Paolo, ovvero essere mandato a Roma (At 25:12). Intanto, il governatore approfittò della visita di Stato di Erode Agrippa II per consultarlo in merito al caso dell’apostolo, in particolare al genere di informazioni che avrebbe dovuto inviare all’imperatore nel suo rapporto ufficiale. Festo non aveva ancora molta dimestichezza con la situazione ebraica e Agrippa avrebbe potuto aiutarlo (26:2,3).

`Leggere Atti 25:13-22. In che modo Festo informa Agrippa del caso di Paolo? Come risponde il re?`

Agrippa II, l’ultimo della dinastia di Erode, giunse a Cesarea con la sorella Berenice per salutare il nuovo governatore. Descrivendo il caso di Paolo, Festo si dice sorpreso perché le accuse mosse contro quell’uomo, a suo avviso, non erano un reato capitale, né da un punto di vista politico né criminale. In realtà, la faccenda aveva a che vedere con questioni relative alla religione ebraica, in particolare, «intorno a un certo Gesù, morto, che Paolo affermava essere vivo» (25:19). Paolo aveva già dichiarato davanti al Sinedrio di essere processato per via della sua convinzione nel Cristo risorto, e ora Festo specificava che il nodo del problema era proprio quello.

`Leggere Atti 25:23-27. Con quali parole l’autore descrive la presentazione di Paolo alla presenza di Agrippa?`

«E ora Paolo, ancora ammanettato, stava dinanzi al gruppo. Quale grande contrasto si presentò agli occhi degli intervenuti. Agrippa e Berenice possedevano potere e autorità e per questo erano ammirati dal popolo. Ma erano privi dei tratti di carattere che Dio stima. Erano trasgressori della sua legge, corrotti nel cuore e nella vita. La loro condotta era detestata dal cielo» - _AA_, p. 434 [271,272].

`Perché questo episodio ci dimostra che le apparenze esteriori, per quanto gradevoli all’occhio umano, possono spesso essere ingannevoli rispetto alla realtà? La cosa può riguardare anche noi stessi. In che misura appariamo diversamente da ciò che siamo?`