---
title:  Davanti al Sinedrio
date:  24/07/2018
---

Le accuse contro Stefano ne determinano l’arresto e il processo davanti al sinedrio. Secondo la tradizione ebraica, la legge e i servizi del tempio erano due dei tre pilastri sui quali si fonda il mondo, l’altro erano le buone opere. La semplice insinuazione secondo cui le cerimonie mosaiche sarebbero diventate obsolete era considerato un vero e proprio attacco a ciò che di più sacro vi era nel giudaismo; di qui l’accusa di blasfemia (At 6:11).

La risposta di Stefano è narrata nel lungo discorso riportato in Atti 7, cosa che da sola ne testimonia la rilevanza. Nonostante a prima vista possa apparire nient’altro che una noiosa riproposizione della storia di Israele, occorre collegare quel discorso nel contesto del patto dell’Antico Testamento e al modo in cui i profeti lo utilizzavano nel loro ruolo di riformatori religiosi per richiamare Israele ai suoi doveri. Quando ciò avveniva, talvolta usavano il termine ebraico rîḇ, la cui migliore traduzione è probabilmente «causa del patto», a esprimere l’idea di un’azione legale intentata da Dio contro il suo popolo per non avere tenuto fede all’alleanza.

In Michea 6:1,2, per esempio, rîḇ compare tre volte. Poi, secondo il modello del patto sul Sinai (Es 20-23), il profeta ricorda al popolo le potenti azioni compiute da Dio a loro beneficio (Mi 6:3-5), le stipule e le violazioni del patto (vv. 6-12) e per finire le maledizioni derivanti da quelle trasgressioni (vv. 13-16).

Ecco, questo è probabilmente ciò che fa da sfondo al discorso di Stefano. Quando gli fu chiesto di motivare il suo comportamento, non si sforzò di confutare le accuse e nemmeno di difendere la propria fede. Scelse invece di fare alzare la sua voce esattamente come gli antichi profeti quando annunciavano la rîḇ di__Dio contro Israele_._La sua lunga rivisitazione della passata relazione tra Dio e Israele aveva l’intento di mostrare la loro ingratitudine e disubbidienza.

In realtà, nei passi di Atti 7:51-53, Stefano non è più colui che si difende ma il rappresentante legale profetico di Dio, portavoce della causa divina contro quei capi religiosi. Se i loro padri erano colpevoli dell’uccisione dei profeti, loro lo erano ancora di più. Il cambiamento dall’espressione «nostri padri» (At 7:11,19,38,44,45) a «vostri padri» (v. 51) è significativo: Stefano spezza la solidarietà con il proprio popolo e prende una posizione definitiva per Gesù. Il prezzo da pagare sarebbe stato enorme, ma le sue parole non rivelano alcuna paura o rimpianto.

`Ti ricordi di aver mai preso posizione in maniera netta e incontrovertibile per Gesù? Lo hai fatto in maniera decisa o balbettante?`