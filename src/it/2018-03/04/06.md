---
title:  La diffusione del vangelo
date:  26/07/2018
---

Il trionfo su Stefano innescò una massiccia persecuzione contro i credenti a Gerusalemme, istigata senza alcun dubbio dal medesimo gruppo di oppositori. Come detto in precedenza, tale gruppo era guidato da Saulo, il quale provocò non poco danno alla chiesa (At 8:3; 26:10). La persecuzione, tuttavia, sortì anche qualche effetto positivo. I credenti infatti, sparpagliatisi in tutta la Giudea e la Samaria iniziarono a predicare il vangelo. L’incarico di testimoniare in quelle aree (1:8) era dunque stato assolto.

`Leggere Atti 8:4-25. Quali insegnamenti troviamo in questo passaggio?`

I Samaritani erano per metà israeliti, anche da un punto di vista religioso. Erano monoteisti che accettavano i primi cinque libri di Mosè (il Pentateuco), praticavano la circoncisione e attendevano il Messia. Ma per gli Ebrei, la religione che praticavano era corrotta, quindi i Samaritani non partecipavano in alcun modo alle benedizioni del patto cui aveva invece accesso Israele.

La loro inaspettata conversione lasciò senza parole la chiesa a Gerusalemme, così gli apostoli inviarono Pietro e Giovanni per comporre la situazione. Il fatto che Dio avesse trattenuto il suo Spirito fino all’arrivo dei due apostoli (At 8:14-17) era probabilmente un modo per convincerli che i Samaritani dovevano essere accolti in quanto membri a pieno titolo della comunità di fede (11:1-18).

Ma non finì lì: Atti 8:26-39 narra l’episodio che vide coinvolti Filippo e l’Etiope, il quale, dopo avere ricevuto uno studio biblico, chiede il battesimo. «Fece fermare il carro, e discesero tutti e due nell’acqua, Filippo e l’eunuco; e Filippo lo battezzò» (v. 38). Prima i Samaritani, poi l’Etiope, uno straniero venuto a Gerusalemme per adorare e che ora stava ritornandosene a casa. Il vangelo cominciava a superare i confini di Israele e a raggiungere il mondo, come predetto. Ma era solo l’inizio, perché di lì a poco i primi credenti Ebrei avrebbero percorso in lungo e in largo il mondo allora noto per annunciare la grande notizia della morte di Gesù, il quale aveva espiato le colpe dei peccati umani e offerto a chiunque, ovunque, la speranza della salvezza.

`Pietro disse a Simone che era «pieno d’amarezza e prigioniero d’iniquità» (At 8:23). Qual era la soluzione a quel problema, valida per chiunque si ritrovi in quelle condizioni?`