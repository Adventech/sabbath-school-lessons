---
title:  I primi capi della chiesa
date:  21/07/2018
---

### Letture
Atti 6; 7; 8:4-25; Ebrei 5:11-14; Michea 6:1-16

> <p></p>
> «La parola di Dio si diffondeva, e il numero dei discepoli si moltiplicava grandemente in Gerusalemme; e anche un gran numero di sacerdoti ubbidiva alla fede» Atti 6:7.

Molti dei convertiti alla Pentecoste erano Giudei ellenici, provenienti dal mondo greco-romano e attualmente abitanti a Gerusalemme (At 2:5,9-11). Nonostante la loro estrazione, erano differenti per tanti versi dagli Ebrei citati in Atti 6:1; la difformità più visibile emergeva nella lingua parlata, perché non conoscevano l’aramaico, idioma usato in Giudea.

C’erano diverse altre differenze, sia culturali sia religiose. Essendo nati in Paesi stranieri, non erano radicati nelle tradizioni ebraiche, o comunque non così profondamente come gli Ebrei della Giudea. Presumibilmente, non erano così legati alle cerimonie del tempio e a quegli aspetti della legge mosaica applicabili solo in terra d’Israele. E ancora, avendo trascorso la gran parte della loro vita in un contesto greco-romano a stretto contatto con i Gentili, erano per natura più inclini a comprendere il carattere inclusivo della fede cristiana. In effetti, Dio si è servito di molti credenti Ellenisti per adempiere il mandato di testimoniare al mondo intero. 