---
title:  Il ministero di Stefano
date:  23/07/2018
---

Dopo la loro nomina, i sette si dedicarono non solo al ministero per la chiesa ma anche a un’efficace testimonianza, grazie alla quale il vangelo continuava a diffondersi e il numero dei credenti ad aumentare (At 6:7). Questa crescita, ovviamente, cominciò a far sorgere dei contrasti nella chiesa primitiva. Il racconto si concentra quindi sulla figura di Stefano, un uomo di rara statura spirituale.

`Leggere Atti 6:8-16. Cosa ci spiegano questi versetti a proposito di Stefano, della sua fede e della sua personalità? Quale elemento della sua predicazione fece infuriare così tanto i suoi oppositori?`

Da buon Giudeo ellenista, Stefano condivideva il vangelo nelle numerose sinagoghe elleniste di Gerusalemme. Atti 6:9 con ogni probabilità fa riferimento a due di quelle: una composta da immigranti provenienti dal meridione (Giudei di Cirene e Alessandria), l’altra da credenti di origine settentrionale (Cilicia e Asia).

Al centro del dibattito vi era senza alcun dubbio Gesù, ma le accuse mosse contro Stefano indicano da parte sua una comprensione del vangelo e delle sue implicazioni che probabilmente superava di gran lunga quella dei credenti Giudei. Stefano fu accusato di essere blasfemo contro Mosè e Dio, vale a dire contro la legge e il tempio. Sebbene su alcuni punti fosse stato frainteso, o le sue parole deliberatamente distorte, e malgrado alcuni testimoni fossero stati indotti ad accusarlo, le accuse non potevano essere totalmente false, come nel caso di Gesù stesso (Mr 14:58; Gv 2:19). Rimproverando ai membri del sinedrio la loro venerazione idolatra del tempio (At 7:48), Stefano mostra di aver compreso le implicazioni più profonde della morte di Gesù e di ciò che avrebbe determinato, almeno in riferimento al tempio e ai suoi servizi cerimoniali. In altre parole, mentre molti credenti Ebrei di origine giudaica erano ancora legati al tempio e ad altre pratiche cerimoniali (At 3:1; 15:1,5; 21:17-24), con conseguente grande difficoltà ad abbandonarle (Ga 5:2-4; Eb 5:11-14), Stefano, e probabilmente anche altri credenti ellenisti, avevano prontamente compreso che la morte di Gesù significava la fine dell’intero ordine legato al tempio.

`Per quale motivo dobbiamo essere attenti a non mantenerci troppo chiusi nelle nostre nozioni più amate con il rischio di non fare entrare nuova luce quando questa si manifesta?`