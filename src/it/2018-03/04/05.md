---
title:  Gesù nel tribunale celeste
date:  25/07/2018
---

Dato che per definizione un profeta (in ebraico nāḇî) è colui che parla per Dio, Stefano diventa tale nel momento stesso in cui intenta la rîḇ contro Israele. Il suo ministero profetico però è durato davvero poco.

`Leggere Atti 7:55,56. Qual era il significato della visione di Stefano?`

«Quando Stefano raggiunse questo punto, scoppiò un tumulto tra la gente. Quando connesse Cristo con le profezie e parlò in quei termini del tempio, il sacerdote, fingendo di essere inorridito si strappò le vesti. Stefano capì che questo era il segno che la sua voce sarebbe stata fatta tacere per sempre. Si rese conto di quanta opposizione incontravano le sue parole e comprese che stava dando la sua ultima testimonianza. Sebbene fosse nel bel mezzo del suo sermone, lo concluse bruscamente» - _AA_, p. 100 [62,63].

Mentre Stefano era in piedi davanti ai capi Ebrei impegnato a motivare la causa intentata da Dio contro di essi, Gesù si trovava nel tribunale del cielo, il santuario celeste, accanto al Padre, segno che il giudizio terreno non era che un’espressione di quello vero che sarebbe avvenuto invece nel cielo. Dio avrebbe giudicato i falsi maestri e i capi d’Israele. Questo spiega l’assenza dell’appello al ravvedimento, un elemento comune nei precedenti sermoni registrati nel libro degli Atti (2:38; 3:19; 5:31). La teocrazia israelitica stava per terminare, questo significava che la salvezza del mondo non sarebbe più stata mediata tramite la nazione di Israele come promesso ad Abraamo (Ge 12:3; 18:18; 22:18), ma attraverso i credenti in Gesù, Ebrei e stranieri, ai quali era adesso richiesto di uscire da Gerusalemme per testimoniare al mondo (At 1:8).

`Leggere Atti 7:57 - 8:1,2. In che modo Luca racconta la morte di Stefano?`

La lapidazione era la punizione prevista per la blasfemia (Le 24:14), pur non essendo chiaro se Stefano sia stato condannato a morte oppure semplicemente linciato da una folla di fanatici. A ogni modo, è il primo caso noto di credente in Gesù ucciso a motivo della sua fede. Il fatto che i testimoni abbiano deposto le loro vesti ai piedi di Saulo lascia intendere che questi fosse il capo degli oppositori di Stefano; tuttavia, quando egli prega per i suoi carnefici, prega anche per Saulo. Solo una persona dotata di un carattere superiore e di una fede incrollabile poteva fare una cosa del genere, un’esternazione possente della presenza di Cristo nella sua vita. 