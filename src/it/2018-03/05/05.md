---
title:  L’inizio del ministero di Paolo
date:  01/08/2018
---

Atti 9:19-25 fa capire che dopo la conversione Paolo rimase a Damasco per qualche tempo, prima di tornare a Gerusalemme (v. 26). In Galati 1:17, tuttavia, l’apostolo aggiunge che, prima di recarsi in quella città, è stato in Arabia, dove tutto lascia presumere che abbia trascorso in solitudine un certo periodo. «Qui, nella solitudine del deserto, Paolo ebbe ampia opportunità di studiare e meditare tranquillamente» - _AA_, p. 125 [79].

`Leggere Atti 9:20-25. Quali difficoltà incontrò il ministero di Paolo a Damasco?`

Quando lasciò Gerusalemme, con le lettere ricevute dal sommo sacerdote, il bersaglio originale di Saulo erano i credenti Giudei che presumibilmente si erano rifugiati nelle sinagoghe di Damasco (At 9:2). Ora, dopo essere tornato dall’Arabia, si reca effettivamente in quelle sinagoghe, ma non per arrestare i credenti, bensì per incrementarne il numero; non per calunniare Gesù quale impostore ma per annunciarlo nelle vesti di Messia di Israele. Cosa deve essere passato nella mente di coloro che avevano sentito parlare di lui solo come persecutore e lo ascoltavano adesso testimoniare di Gesù? Come potevano reagire se non stupendosi davanti alla trasformazione di Saulo da Tarso e alla sua azione in favore della chiesa? (Con ogni probabilità non avevano la benché minima idea dell’influenza che quel nuovo convertito avrebbe avuto).

Incapaci di contraddire Paolo, alcuni dei suoi oppositori cospirarono per ucciderlo. Il racconto dell’episodio da parte del protagonista (2 Co 11:32,33) fa capire che per attuare il loro proposito lo avevano denunciato alle autorità locali. Tuttavia, con l’aiuto dei credenti, Paolo riuscì a fuggire nascondendosi in una cesta, presumibilmente calato da una finestra di una casa che sorgeva sulle mura della città.

Paolo sapeva da subito che avrebbe dovuto fronteggiare dei pericoli (At 9:16). Opposizione, persecuzione e sofferenza provenienti da varie fonti sarebbero state una costante del suo ministero, ma niente poteva scuotere la sua fede o il senso del dovere, nonostante le tribolazioni affrontate praticamente a ogni passo del suo nuovo percorso in Cristo (2 Co 4:8,9).

`Nonostante lotte e ostilità, Paolo non cedette. Cosa può insegnarci questa sua perseveranza?`