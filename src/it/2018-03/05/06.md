---
title:  Ritorno a Gerusalemme
date:  02/08/2018
---

Dopo la fuga da Damasco, Paolo torna a Gerusalemme per la prima volta dopo averla lasciata da persecutore. Erano passati tre anni dalla sua conversione (Ga 1:18). Non fu un ritorno semplice, perché trovò grandi problematiche interne ed esterne alla chiesa.

`Leggere Atti 9:26-30. Cosa accade a Paolo quando giunge a Gerusalemme?`

Paolo tenta di unirsi agli apostoli, ma sebbene fosse cristiano già da tre anni, la notizia della conversione suonava ancora incredibile agli altri suoi pari tanto da renderli scettici, come era accaduto già in precedenza con Anania. Temevano che tutto ciò fosse semplicemente parte di un complotto accuratamente elaborato. Fu Barnaba, un levita di origine cipriota (At 4:36,37) e quindi ellenista, a spezzare la resistenza degli apostoli e a presentare loro Paolo. Anche per essi la meraviglia di fronte a quella trasformazione deve essere stata notevole, quando si convinsero che la conversione era sincera. Quella resistenza tuttavia non scomparve mai del tutto e non tanto e solo per il passato di Paolo, quanto per il messaggio che predicava. Come nel caso di Stefano, i credenti Giudei, apostoli compresi, capirono molto lentamente lo scopo universale della fede cristiana, una fede basata non più sul sistema cerimoniale dell’Antico Testamento, in particolare quello dei sacrifici, perché aveva perso validità dopo la morte di Cristo sulla croce. Per Paolo, il circolo più stretto di relazioni interne alla chiesa in Giudea sono sempre stati i credenti ellenisti: oltre a Barnaba, Filippo, uno dei sette (21:8) e Mnasone, anch’egli di origine cipriota (v. 16). Diversi anni dopo, i capi della chiesa di Gerusalemme avrebbero accusato Paolo di predicare sostanzialmente la medesima dottrina diffusa in precedenza da Stefano (v. 21).

Durante i quindici giorni di permanenza a Gerusalemme (Ga 1:18), Paolo decide apparentemente di condividere il vangelo con gli stessi Ebrei non credenti che aveva istigato nel passato a scagliarsi contro Stefano. Ma come era accaduto a quest’ultimo, i suoi sforzi incontrano una forte resistenza e mettono addirittura a repentaglio la sua incolumità fisica. Nel corso di una visione, Gesù gli dice di lasciare Gerusalemme proprio per salvarsi (At 22:17-21). 

Con l’aiuto dei fratelli, raggiunge il porto di Cesarea e da lì si imbarca per la sua città natale in Cilicia, dove sarebbe rimasto per diversi anni prima di cominciare i suoi viaggi missionari. 