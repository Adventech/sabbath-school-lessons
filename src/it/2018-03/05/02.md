---
title:  Persecutore della chiesa
date:  29/07/2018
---

Paolo era un Ebreo ellenista, nato a Tarso, la capitale della Cilicia (At 21:39). Nonostante ciò, si era in parte allontanato dallo stereotipo del tipico ellenista, perché era stato portato a Gerusalemme, dove aveva studiato sotto la guida di Gamaliele (22:3), il più influente rabbino fariseo del tempo. Anche Paolo era fariseo, e in quanto tale strettamente ortodosso, sebbene il suo zelo sconfinasse nel fanatismo (Ga 1:14). Ecco perché condusse a morte Stefano e divenne la figura chiave della persecuzione seguita a quei fatti.

`Leggere Atti 26:9-11. Paolo in che modo ricorda il suo agire contro la chiesa?`

Paolo dice altrove che il vangelo rappresentava per i Giudei una pietra d’inciampo (1 Co 1:23). Oltre al fatto che Gesù non aveva soddisfatto la tradizionale attesa ebraica di un Messia regale, essi non potevano in alcun modo accettare l’idea che la persona morta sulla croce potesse essere il Messia divino, poiché la Scrittura dice che chiunque viene appeso è maledetto da Dio (De 21:23). Per i Giudei, la crocifissione rappresentava una grottesca contraddizione, la prova più evidente che le affermazioni della chiesa su Gesù erano false.

Atti 9:1,2 mostra Saulo di Tarso in azione contro i credenti. Damasco era una città importante, sorgeva 200 chilometri circa a nord di Gerusalemme e aveva una larga componente di cittadini Ebrei. Quelli che vivevano lontano dalla Giudea erano organizzati in una sorta di rete, la cui sede generale si trovava a Gerusalemme (il Sinedrio), con le sinagoghe che fungevano da centri di supporto per le comunità locali. Vi era una comunicazione costante tra il Sinedrio e quelle comunità grazie a delle lettere che generalmente erano portate e consegnate da uno _shaliah_, «uno che è inviato», dall’ebraico _shalah_, «inviare». Uno _shaliah_ era un funzionario ufficiale nominato dal Sinedrio, al quale erano affidate numerose funzioni religiose. Quando Paolo domandò al sommo sacerdote, il presidente del Sinedrio, le lettere indirizzate alle sinagoghe di Damasco, diventò uno _shaliah_, con l’autorità di arrestare qualsiasi seguace di Gesù e portarlo a Gerusalemme (cfr. con At 26:12). In greco, la parola equivalente di _shaliah_ è _apostolos_, il cui significato è evidente. Prima di diventare un apostolo di Gesù Cristo, Paolo era dunque un apostolo del Sinedrio.

`Qual è l’ultima volta che hai cambiato idea su qualcosa per la quale ti eri molto speso? Che cosa ti ha insegnato?`