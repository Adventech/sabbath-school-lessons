---
title:  Finestra sulle missioni
date:  03/08/2018
---

#### Alla televisione ceca

Irena Metzova non si spiega come mai abbia mancato per un soffio l’imbarco su un aereo che è poi precipitato nell’oceano atlantico. Ma il fatto di essere stata considerata una miracolata, le ha permesso di parlare del sabato alla televisione nazionale della Repubblica Ceca.

Irena doveva prendere un volo da New York a Praga dopo aver lavorato un’estate come cuoca volontaria per un gruppo di studenti colportori, tra i quali vi era anche suo figlio. Ma la linea aerea olandese KLM aveva sospeso i voli per degli scioperi e prenotato per lei un volo Swissair all’ultimo minuto. Irena aveva avvertito la sorella del cambio di programma e si erano accordate per incontrarsi all’aeroporto di Praga il giorno seguente.

La mattina, la sorella apprese la notizia che un jet della Swissair era precipitato due ore circa dopo il decollo da New York. Si trattava del volo di Irena.

Chiamò disperata il marito di sua sorella: «Io ho perso mia sorella, e tu tua moglie» gli disse.

Ma Irena non era salita su quell’aereo; quando si era presentata al banco per il check-in dell’aeroporto JFK di New York, l’impiegata della Swissair le disse qualcosa che cambiò tutto. «Signora Metzova, lei è della Repubblica Ceca» le disse «potremmo imbarcarla su un volo per Praga della Czech Airlines, che ne pensa?».

Irena gradì l’idea di non dover cambiare volo a Ginevra e l’impiegata le preparò la nuova carta d’imbarco. «Ha 15 minuti per salire sull’aereo» la informò. «Corra».

Alle 22.30 del 2 settembre 1998, l’aereo della Swissair precipitò al largo delle coste canadesi con 229 passeggeri a bordo e nessun sopravvissuto, tra questi anche uno studente avventista che avrebbe dovuto studiare un anno in Francia. La tragedia fu attribuita allo scoppio di un incendio all’interno del velivolo.

Mentre il mondo era sgomento, la sorella di Irena fu informata del cambio di itinerario.

La sopravvissuta, oggi sessantottenne, non sa spiegarsi che cosa successe, ma diversi anni dopo quella sciagura ha avuto l’opportunità di parlare della propria fede in televisione, durante una trasmissione dal titolo «Preghiere esaudite». Irena ha parlò della bontà di Dio negli anni della repressione comunista nell’ex Cecoslovacchia e lesse il quarto comandamento.

Molte persone hanno così avuto l’opportunità di sentir parlare del sabato per la prima volta, racconta Kamil Metz, suo figlio e direttore del dipartimento Pubblicazioni della Michigan Conference.

«Dopo la messa in onda del programma, altri avventisti ci hanno detto che alcuni parenti li avevano contattati per dire loro “non sapevamo che il sabato fosse un comandamento biblico”». Tutto questo perché Irena perse un volo!

_Andrew McChesney, Adventist Mission_