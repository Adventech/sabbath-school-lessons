---
title:  La visita di Anania
date:  31/07/2018
---

Quando capì che stava parlando con Gesù in persona, Saulo pose la domanda che avrebbe offerto a Cristo l’opportunità che stava cercando: «Signore, che devo fare?» (At 22:10). Un interrogativo che evidenzia il rimorso dell’uomo per come aveva agito fino a quel momento, ma soprattutto esprime una disponibilità incondizionata a lasciare che da quel momento in poi sia Gesù a guidare la sua vita. Portato a Damasco, Saulo doveva rimanere in attesa di ulteriori istruzioni.

In Atti 9:10-19, la Bibbia svela come il Signore stesse operando per preparare Saulo da Tarso alla sua nuova esistenza, che lo avrebbe fatto conoscere con il nome di apostolo Paolo. Durante una visione, Gesù affidò ad Anania il compito di visitare Saulo e di imporre le sue mani su di lui per fargli recuperare la vista. Anania sapeva già chi fosse Saulo, così come tanti dei fratelli che avevano patito fino a perdere la vita per causa sua. Era altresì bene informato del motivo per cui Saulo si trovava a Damasco e di certo non intendeva diventare la sua prima vittima in quella città. La sua esitazione era comprensibile. Quello che però era ignoto ad Anania era l’incontro diretto appena avuto da Saulo con Gesù, in seguito al quale la sua vita era cambiata per sempre. Non sapeva che, invece di essere ancora al servizio del Sinedrio, Saulo era stato chiamato da Gesù a lavorare per lui e che non era più un apostolo di quell’organismo, ma lo strumento scelto da Cristo per portare il vangelo ai Giudei e anche agli stranieri; e questo per Anania era sconvolgente.

`Leggere Galati 1:1,11,12. Quale dichiarazione particolare rende Paolo in merito al proprio ministero apostolico?`

In Galati, Paolo insiste sul fatto di avere ricevuto messaggio e apostolato direttamente da Gesù e non da un uomo. Ciò non contraddice necessariamente il ruolo avuto da Anania in questa chiamata. Quando gli fece visita, egli confermò semplicemente a Saulo il mandato già ricevuto sulla via di Damasco da parte dello stesso Gesù.

In effetti, il cambiamento nella vita di Saulo fu talmente radicale che nessun essere umano avrebbe potuto conferirglielo. Solo un intervento divino può spiegare come mai il più ossessivo oppositore di Gesù lo accolga all’improvviso come Salvatore e Signore, lasciandosi alle spalle ogni cosa - convinzioni, reputazione e carriera - per diventare il suo apostolo più devoto e prolifico.

`In che senso la conversione di Saulo illustra l’azione della grazia di Dio?`