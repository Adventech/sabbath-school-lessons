---
title:  Sulla strada di Damasco
date:  30/07/2018
---

Mentre Paolo e i suoi compagni stavano avvicinandosi a Damasco avvenne l’imprevedibile: verso mezzogiorno videro una luce abbagliante che proveniva dal cielo e udirono una voce parlare. Non era una visione nel senso profetico del termine, bensì una manifestazione divina destinata in qualche modo esclusivamente a Paolo. I suoi compagni videro la luce, ma solo Paolo rimase accecato; essi udirono la voce, ma solo Paolo la comprese. Quella luce era la gloria divina del Cristo risorto, il quale appariva di persona a Paolo in quel preciso istante (22:14). Altrove, l’apostolo ribadirà di avere visto Gesù e in virtù di questo fatto egli si univa ai dodici in quanto testimone diretto della sua risurrezione e ne acquisiva la medesima autorità apostolica (1 Co 9:1; 15:8).

Il dialogo con Gesù seguente quell’apparizione colpirà Paolo infinitamente più della luce stessa. Quel fariseo era assolutamente convinto, attaccando i seguaci di Gesù di Nazaret, di adempiere al volere divino nell’opera di purificazione dell’ebraismo da quella pericolosa e temibile eresia. Con suo sconcerto, scoprì però che Gesù era non solo vivo ma anche che le sofferenze che stava personalmente infliggendo ai credenti erano un attacco allo stesso Gesù.

Rivolgendosi a Saulo, Gesù utilizzò un detto presumibilmente di origine greca familiare alle orecchie dell’uomo: «Ti è duro ricalcitrare contro il pungolo» (At 26:14). L’immagine evocata è quella di un bue con il giogo che tenta di scagliarsi contro il bastone appuntito usato per guidarlo. Quando ciò avviene, l’animale non fa che ferirsi e soffrire ancora di più. Questa espressione può avere l’obiettivo di destabilizzare la mente di Paolo, la Bibbia ne parla come di un’opera dello Spirito (Gv 16:8-11) che potrebbe avergli fatto ricordare ciò che era successo con Stefano: «Saulo aveva avuto un ruolo principale nel processo e nella sentenza di Stefano e l’evidente presenza di Dio con il martire lo aveva spinto a dubitare circa la giustizia della causa che egli aveva abbracciato contro i seguaci di Gesù. La sua mente era stata scossa profondamente. Essendo confuso, si era consigliato con quelli che reputava avessero saggezza e buon giudizio. E gli argomenti dei sacerdoti e dei rabbini, alla fine, lo avevano convinto di essere nel giusto» - _AA_, pp. 112,113 [71].

`Perché è cosa saggia dare ascolto alla propria coscienza?`