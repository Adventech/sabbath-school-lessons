---
title:  Approfondimento
date:  03/08/2018
---

«Quando un generale viene ucciso in battaglia il suo esercito subisce una perdita, ma la sua morte non reca nessun particolare vantaggio al nemico. Ma quando un uomo eminente si aggrega alle forze opposte, non solo i suoi servigi sono perduti, ma quelli a cui si unisce guadagnano un decisivo vantaggio. Saulo da Tarso, sulla via di Damasco, poteva finalmente essere colpito a morte dal Signore, e una grave perdita sarebbe stata inflitta alle forze persecutrici. Ma Dio nella sua provvidenza non solo risparmiò la vita di Saulo, ma lo convertì, trasferendo così un campione dalla parte del nemico a quella di Cristo» - _AA_, p. 124 [78,79].

«Cristo aveva ordinato ai suoi discepoli di andare e insegnare a tutte le nazioni; ma gli insegnamenti precedenti che avevano ricevuto dagli Ebrei complicavano la piena comprensione delle parole del maestro da parte loro e per questo ubbidirono con molta lentezza. Si dichiaravano figli di Abraamo e si consideravano gli eredi della promessa divina. Solo diversi anni dopo l’ascensione del Signore le loro menti furono sufficientemente aperte per capire l’intenzione delle parole di Cristo, ovvero che essi dovevano agire per la conversione dei gentili come quella dei Giudei» - _Sketches from the Life o Paul_, p. 38.

**Domande per la condivisione**

`1. Sulla via di Damasco, Gesù chiede a Paolo, «perché mi perseguiti?» (At 9:4). Per Paolo questa domanda dimostrava che Cristo era risorto, ma soprattutto attestava l’identificazione spirituale tra Gesù e la sua chiesa (cfr. Mt 25:34-45). L’implicazione è ovvia: qualsiasi ferita provocata alla chiesa è come se fosse fatta a Gesù stesso. In termini pratici, cosa può significare per noi oggi?`

`2. Testimoniare per Gesù significa anche soffrire per lui. Non è casuale che il termine greco martys, «testimone», abbia finito per essere associato al martirio. Cosa vuol dire soffrire per Gesù?`

`3. Un antico detto latino recita Credo ut intelligam, cioè «credo per capire». Perché questo concetto ci aiuta a capire cosa accadde a Saulo da Tarso? Prima di convertirsi, di credere in Gesù, egli non comprendeva. Solo dopo la sua esperienza ci riuscì. Per quale motivo non dobbiamo sentirci frustrati quando troviamo persone che non credono a verità per noi tanto evidenti?`