---
title:  La forza di ubbidire
date:   02/09/2025
---

`Leggere Ezechiele 36:26-28. Come si manifesta l’ubbidienza a Dio nella nostra vita?`

In tre occasioni gli Israeliti dichiararono con entusiasmo che avrebbero ubbidito a Dio (Es 19:8; 24:3,7). L’ubbidienza è importante, anche se la Bibbia insegna che noi siamo deboli, fragili e peccatori. Questa triste verità è stata rivelata non solo attraverso la storia dell’antico Israele, ma anche attraverso le vicende di tutti gli uomini e le donne di Dio. Fino a che punto siamo in grado di seguirlo fedelmente?

Ma ecco la buona notizia: quando Dio ordina, ci dà la forza per ubbidire. L’aiuto che non possiamo trovare dentro di noi giunge dall’esterno e ci permette di fare ciò che Dio richiede. Nel bel mezzo della sua sintesi teologica, il profeta Ezechiele chiarisce questo punto (36:26,27). Solo Dio può eseguire un trapianto di cuore, rimuovendo quello di pietra che ospitiamo, e sostituendolo con un cuore di carne. Come ha ricordato Giosuè a chi lo ascoltava: «Voi non potete servire il SIGNORE» (24:19). Possiamo voler seguire Dio, ma non possiamo riuscirci da soli. Possiamo scegliere, momento dopo momento, di arrenderci a lui, ma non abbiamo la forza per farlo. Non abbiamo il potere di compiere la nostra scelta consapevole di servirlo; ma quando affidiamo al Signore la nostra debolezza, egli ci renderà forti. Paolo dice: «perché, quando sono debole, allora sono forte» (2 Co 12:10).

Facciamo caso all’«io» divino di Ezechiele 36:24-30: Dio raccoglie, purifica, rimuove, dona, pone e c’incoraggia a custodire, a osservare e praticare la sua legge. Quello che egli fa, tu lo replicherai. Egli s’identifica con te e, se ti stringi a lui, il suo agire diventerà il tuo agire. L’unione tra voi due sarà dinamica e potente. Questo passaggio, ancora una volta, sottolinea l’azione di Dio. La traduzione letterale recita: «Metterò il mio Spirito in voi e farò in modo che camminiate nei miei statuti e osserviate le mie leggi, e così farete». Dio ordina alle persone di ubbidire e poi concede la forza per poterlo fare. Quando fa una richiesta al suo popolo, lo aiuta a raggiungere l’obiettivo. L’ubbidienza è un suo dono (non è il frutto né l’esito della nostra performance), così come lo sono anche la giustificazione e la salvezza (Fl 2:13).

`Se ci è stata promessa la forza necessaria per ubbidire, perché è così facile cadere nel peccato?`