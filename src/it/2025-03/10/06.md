---
title:  Ripieno dello Spirito di Dio
date:   04/09/2025
---

Dio istruì Mosè su ogni dettaglio per preparare i servizi del tabernacolo. I sacerdoti dovevano indossare abiti cerimoniali; il sommo sacerdote, in particolare, doveva portare un efod, sulle cui spalline, su due pietre, c’erano scritti i nomi dei figli d’Israele. Indossava anche un pettorale, che, oltre a dodici pietre con i nomi di ogni tribù d’Israele, conteneva l’urim e il tummim e che doveva essere collocato sul suo cuore (Es 28). Tutti i sacerdoti dovevano essere consacrati (cap. 29). Altri elementi da allestire con cura erano l’altare dei profumi, la conca di bronzo, l’olio santo per l’unzione e l’incenso (cap. 30).

`Leggere Esodo 31:1-18. Quale assistenza speciale garantì Dio affinché tutti i dettagli del tabernacolo e i relativi servizi fossero allestiti e costruiti in modo bello e appropriato?`

Per la prima volta la Scrittura afferma che Dio avrebbe «riempito» una persona con il suo Spirito. Che cosa significa? Besaleel fu abilitato a lavorare artisticamente al tabernacolo. Venne dotato di «sapienza, intelligenza e conoscenza per ogni sorta di lavori», affiancato da un aiutante, Oooliab, e da molti altri artigiani; Dio li riempì del suo Spirito perché li assistesse nell’esecuzione di quest’opera.

Nel mezzo di tutta questa creatività, il sabato viene presentato come segno tra Dio e Israele, e il Signore li santifica. Quindi, l’osservanza del quarto comandamento è associata alla santificazione. Ezechiele, più tardi, osservò: «A loro diedi anche i miei sabati perché servissero di segno tra me e loro, perché conoscessero che io sono il SIGNORE che li santifico» (Ez 20:12).

Il sabato ci ricorda che il Signore non è solo il nostro Creatore (Ge 2:2,3), Redentore e Dio (De 5:15; Mr 2:27,28), ma anche il Santo. Egli trasforma gli individui con la sua presenza; e attraverso il suo Spirito e la sua Parola queste persone crescono per riflettere il suo carattere amorevole, gentile, altruista e incline al perdono. Il dono per eccellenza di Dio a Mosè fu il Decalogo (Es 31:18): le due tavole di pietra con i dieci precetti che il Signore in persona scrisse (31:18; De 9:9-11). Queste tavole dovevano essere collocate nel luogo santissimo e all’interno dell’arca del patto, che si trovava sotto il propiziatorio (Es 25:21).

`La parola propiziatorio deriva da un vocabolo ebraico la cui radice significa «espiare». Perché porre il propiziatorio proprio sopra la legge di Dio? Quale elemento di speranza dobbiamo cogliere?`