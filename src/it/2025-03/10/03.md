---
title:  Vedere Dio
date:   01/09/2025
---

`Leggere Esodo 24:9-18. Quale straordinaria esperienza hanno vissuto i figli d’Israele?`

Dopo aver ristabilito il patto con Dio, Mosè salì nuovamente al Sinai. All’inizio di questa scalata non fu solo, ma poté contare sull’eccellente compagnia di 73 capi israeliti. Per questi si trattava dell’esperienza più elevata possibile: vedere Dio (teofania) - il testo sottolinea questa sorprendente realtà per ben due volte. Fu anche il momento in cui quei capi, mangiando insieme, suggellarono il patto con il Signore. Si trattava di un banchetto e il Dio d’Israele era l’ospite dei capi profondamente onorati dalla sua presenza.

In Medio Oriente, ai tempi biblici (e in una certa misura ancora oggi), mangiare insieme rappresentava un’esperienza elevata, un grande onore e un privilegio. Offriva la possibilità del perdono e contribuiva a formare legami di amicizia. Implicava l’esserci l’uno per l’altro e la condivisione dei momenti di crisi e dei problemi. Consumando insieme il pasto, i commensali si promettevano, senza bisogno di esprimerlo a parole, che, nel caso fosse successo qualcosa a uno dei due, l’altro sarebbe stato obbligato a esserci e a soccorrerlo. Essere invitati a un pasto era un trattamento speciale che non veniva esteso a chiunque.

Al contrario, rifiutare un invito corrispondeva a uno dei peggiori insulti possibili. Questa consuetudine ci aiuta a comprendere le storie del Nuovo Testamento, quando Gesù Cristo viene pesantemente criticato per aver mangiato con i peccatori (Lu 5:30). Quando i credenti celebrano la Cena del Signore, stabiliscono questo stretto legame anche con altri credenti, peccatori esattamente come loro. Durante questo pasto, celebriamo il perdono e la salvezza che ci è stata data in Gesù (cfr. Mt 26:26-30; Mr 14:22-25; 1 Co 11:23-29).

Alcuni degli uomini saliti con Mosè caddero poi dolorosamente, peccarono e persero la vita (cfr. Le 10:1,2,9). Nonostante avessero vissuto quell’esperienza così profonda con Dio, non erano stati trasformati o convertiti da essa. Un insegnamento molto eloquente su verità e santità non significa automaticamente che è in atto una conversione. Dopo quello a cui avevano assistito, questi uomini avrebbero dovuto essere gli ultimi a compiere ciò che hanno fatto.

`Rifletti sulla vicenda di questi uomini molto privilegiati e dei figli di Aaronne. Che avvertimento ne ricaviamo, come avventisti, data la luce che ci è stata affidata?`