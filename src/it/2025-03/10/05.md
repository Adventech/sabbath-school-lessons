---
title:  In mezzo al suo popolo
date:   03/09/2025
---

Dio insegnava al suo popolo servendosi di vari mezzi, uno dei quali era il santuario. Tutti i servizi che lo riguardavano rimandavano a Gesù; erano dimostrazioni pratiche relative al piano della salvezza, che si sarebbe poi concretizzato attraverso Gesù molti secoli dopo.

`Leggere Esodo 25:1-9. Quali verità teologiche importanti e pratiche si colgono in questi versetti?`

Anche se Dio stava guidando gli Israeliti ed era già vicino a loro, ordina comunque a Mosè di costruire un santuario: «Essi mi faranno un santuario e io abiterò in mezzo a loro» (Es 25:8). Dio voleva mostrare in modo tangibile di essergli accanto. Nonostante avessero ripetutamente sbagliato, non li aveva abbandonati, e «quando Israele ottenne il perdono divino» (PP, 343 [p. 281]), ricevettero il suo ordine e iniziò il processo di costruzione del santuario. La Bibbia ci assicura che Dio non vive in templi ed edifici costruiti dall’uomo (At 7:47-50) perché egli è infinito, e il cielo non può contenerlo. Paolo, nel suo discorso all’Areopago di Atene, afferma: «Il Dio che ha fatto il mondo e tutte le cose che sono in esso, essendo Signore del cielo e della terra, non abita in templi costruiti da mani d’uomo» (17:24). Leggiamo cosa dice a tal proposito il re Salomone: «Ma è proprio vero che Dio abiterà sulla terra? Ecco, i cieli e i cieli dei cieli non ti possono contenere; quanto meno questa casa che io ho costruita» (1 R 8:27).

Il santuario doveva essere il luogo in cui Dio avrebbe manifestato la sua presenza. Agli Israeliti fu chiesto di portare un’offerta volontaria per la sua edificazione. Dovevano offrire doni preziosi e costosi, tra cui oro, argento, bronzo, legno d’acacia, vari tipi di stoffe pregiate, olio d’oliva e spezie.

In Esodo 25:10-27:21 troviamo numerosi dettagli sul tabernacolo e sui suoi servizi. Dio fornì a Mosè un progetto contenente istruzioni specifiche su come costruirlo e arredarlo, che includevano anche l’arca dell’alleanza, la tavola dei pani, il candelabro d’oro, l’altare di bronzo, i teli, i colori e le misure. Mosè doveva costruire il tabernacolo secondo il modello mostratogli dal Signore (Es 25:9,40; 26:30), che era una riproduzione del santuario celeste (Eb 8:1,2; 9:11). Il santuario terreno avrebbe svolto una funzione cruciale fino alla morte di Gesù. Egli inaugurò un nuovo ministero nel santuario celeste, che rese il santuario terrestre nullo e privo di valore, una verità simboleggiata dalla lacerazione del velo davanti al luogo santissimo al momento della morte di Cristo (Mt 27:51; Mr 15:38).