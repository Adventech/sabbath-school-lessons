---
title:  Il libro e il sangue
date:   31/08/2025
---

`Leggere Esodo 24:1-8. La lettura della Parola di Dio e l’aspersione del sangue che ruolo hanno nella ratifica del patto tra Dio e il suo popolo?`

Il Dio vivente della Bibbia è il Dio delle relazioni. Quello che conta per il nostro Signore non è tanto una cosa o un programma, ma la persona. Egli presta molta attenzione all’individuo e l’obiettivo principale di ogni sua azione è costruire una relazione personale con gli uomini. In fondo, un Dio che «è amore» non può non avere a cuore le relazioni, perché come può esistere amore senza una relazione? Gesù ha detto: «e io, quando sarò innalzato dalla terra, attirerò tutti a me» (Gv 12:32).

Dio ha a cuore non solo il nostro comportamento etico, la giusta dottrina o un insieme di modi d’agire corretti, ma soprattutto una relazione personale e intima con noi. Entrambe le istituzioni stabilite alla creazione (Ge 1 e 2) hanno a che vedere con la relazione: la prima riguarda quella verticale con Dio (il sabato), la seconda quella orizzontale tra gli uomini (il matrimonio).

La ratifica del patto al Sinai doveva consolidare il rapporto speciale che Dio desiderava avere con il suo popolo. Durante la cerimonia, quest’ultimo, per ben due volte, proclamò a Dio che avrebbe ubbidito in tutto ciò che avrebbe chiesto loro. «Noi faremo tutte le cose che il SIGNORE ha dette» (Es 24:3). Lo pensavano davvero, ma non conoscevano la propria fragilità e impotenza. Il sangue del patto fu cosparso sul popolo, segno che Israele sarebbe stato in grado di seguire le istruzioni di Dio solo grazie ai meriti di Cristo.

Non vogliamo accettare che la nostra natura umana sia fragile, debole e profondamente corrotta. Abbiamo una tendenza intrinseca al male. Per fare il bene, ci occorre un aiuto esterno, che può provenire solo dall’alto, dalla potenza della grazia di Dio, dalla sua Parola e dallo Spirito Santo. Nonostante questo supporto a disposizione, si continua a essere molto inclini a compiere il male, ed ecco perché un rapporto personale e profondo con Dio era cruciale per il popolo di allora, al Sinai, come lo è per noi oggi.

`«Noi faremo tutte le cose che il SIGNORE ha dette» (Es 24:3). Quante volte hai detto la stessa cosa e poi non l’hai rispettata? Qual è l’unica soluzione?`