---
title:  Grandine, locuste e tenebre
date:   24/07/2025
---

`Leggere Esodo 9:13-10:29. Le piaghe riescono a fare cambiare idea al faraone?`

Nut era la dea egizia dei cieli e veniva spesso rappresentata mentre controllava ciò che accadeva sotto il cielo e sulla terra. Osiride era il dio dei raccolti e della fertilità. Nella Bibbia, la grandine è spesso associata al giudizio divino (Is 28:2,17; Ez 13:11-13). Durante questa piaga, quelli che nascondono i loro beni in un rifugio sicuro vengono protetti (Es 9:20,21). Ora vengono tutti messi alla prova: crederanno o meno alla Parola di Dio e agiranno di conseguenza? Dio annuncia che il suo scopo nel lasciare vivere il faraone è che tutta la terra lo conosca (v. 16). Il re d’Egitto confessa di aver peccato, ma poi cambia idea.

Il dio egizio della tempesta, della guerra e del disordine si chiamava Seth. Insieme a Iside, erano considerati divinità dell’agricoltura. Shu era il dio dell’atmosfera. Serapide personificava la maestà divina, la fertilità, la guarigione e l’aldilà. Nessuna delle divinità egizie era in grado di fermare il giudizio di Dio (10:4-20), perché gli idoli non sono nulla (Is 44:9,10,12-17). I servi del faraone lo esortarono a lasciare andare Israele, ma lui rifiutò nuovamente. Offrì un compromesso, che Mosè giustamente rifiutò perché le donne e i bambini sono una parte vitale e inseparabile del culto e della comunità di fede.

Per finire, Ra: il principale dio egizio, il dio del sole. Thot era quello della luna, ma nessuno dei due era in grado di garantire la luce. Il faraone cerca di nuovo di contrattare, ma invano. L’Egitto viene colpito da un periodo di tre giorni di buio, ma dove vivevano gli Israeliti c’era luce. Una distinzione che non avrebbe potuto essere più spettacolare di così.

Eppure, a prescindere dalla batosta subita dalla sua nazione, il faraone era determinato a reagire e a non cedere. Anche se non conosciamo le sue motivazioni più profonde, probabilmente era diventata una questione di orgoglio. Nonostante le evidenze eclatanti, per quanto fosse palese ciò che stava accadendo, persino i suoi stessi servi dichiararono: «Fino a quando quest’uomo sarà per noi un’insidia? Lascia andare questa gente, e che serva il SIGNORE, il suo Dio! Non ti accorgi che l’Egitto è rovinato?» (10:7), e per quanto la scelta giusta fosse proprio lì, a portata di mano, il faraone si ostinava. Dopo ulteriori tentennamenti, il faraone rifiutò per l’ennesima volta di arrendersi alla volontà di Dio e di lasciare andare il suo popolo. Sono proprio vere le parole «La superbia precede la rovina, e lo spirito altero precede la caduta» (Pr 16:18).