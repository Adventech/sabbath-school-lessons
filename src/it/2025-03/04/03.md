---
title:  Chi indurì il cuore del faraone?
date:   21/07/2025
---

`Leggere Esodo 7:3 13,14,22. Come interpretare questi passi?`

Per ben nove volte nell’Esodo l’indurimento del cuore del faraone è attribuito a Dio (4:21; 7:3; 9:12; 10:1,20,27; 11:10; 14:4,8; cfr. Ro 9:17,18). E altre nove è detto che faraone indurì il proprio cuore (Es 7:13,14,22; 8:15,19,32; 9:7,34,35).

Chi ha indurito il cuore del re: Dio o il faraone stesso? È significativo come, nella vicenda delle dieci piaghe, in ognuna delle prime cinque il faraone sia l’unico responsabile dell’indurimento del proprio cuore. È lui stesso, quindi, ad avviare quella condizione. Dalla sesta piaga in poi, invece, il testo biblico afferma che fu Dio a indurire il cuore del faraone (9:12). Tutto ciò significa che il Signore consolidò o acuì la scelta del sovrano, la sua scelta intenzionale, come aveva preannunciato a Mosè (4:21). In altre parole, Dio mandò le piaghe per aiutare il faraone a pentirsi e a liberarlo dalle tenebre e dagli errori della sua mente, ma non creò una nuova malvagità nel suo cuore; lo ha semplicemente abbandonato ai suoi impulsi maligni. Lo ha privato della sua grazia e l’ha consegnato alla sua malvagità (cfr. Ro 1:24-32). Il faraone aveva il libero arbitrio - poteva scegliere se essere a favore o contro Dio - ma ha deciso la seconda opzione.

L’insegnamento è evidente. C’è stata data la capacità di scegliere tra giusto e sbagliato, tra bene e male, tra ubbidienza e disubbidienza. Da Lucifero in cielo, ad Adamo ed Eva nell’Eden, al faraone in Egitto, fino a noi oggi: ovunque siamo, scegliamo la vita o la morte (De 30:19). Vi propongo un’analogia: immaginate il sole che picchia su burro e argilla. Il burro si scioglie, ma l’argilla s’indurisce. Il calore del sole è lo stesso in entrambi i casi, ma ci sono due reazioni diverse al calore e due risultati distinti. L’effetto dipende dal materiale. Nel caso del faraone, si può dire che dipendesse dall’atteggiamento del suo cuore nei confronti di Dio e del suo popolo.

`Quale o quali libere scelte sei in procinto di fare? Se conosci quella giusta, come prepararti a optare per essa?`