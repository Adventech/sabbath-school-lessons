---
title:  Mosche, bestiame e ulcere
date:   23/07/2025
---

`Leggere Esodo 8:20-9:12. Secondo questo racconto, per quanto siano eclatanti le manifestazioni della potenza e della gloria di Dio, l’umanità ha ancora la libertà di rifiutarlo?`

Uatchit era il dio egizio delle mosche, delle paludi e degli acquitrini. Khepri (dio del sole nascente, della creazione e della rinascita) era raffigurato con la testa di uno scarabeo. Questi “dèi” furono sconfitti dal Signore. In questo racconto (vv. 20-24), gli Egiziani patiscono, mentre gli Ebrei godono della protezione divina. Infatti, nessun’altra piaga li colpì. Ancora una volta, tutto ciò era frutto del tentativo divino di far sapere al faraone che «io, il SIGNORE, sono in mezzo al paese» (v. 22).

A quel punto, il faraone iniziò a contrattare, perché la pressione stava evidentemente aumentando. Era disposto a far sì che Israele adorasse il suo Dio e gli offrisse dei sacrifici, ma solo nella terra d’Egitto (v. 25). Le sue condizioni non potevano essere soddisfatte perché alcuni animali in Egitto erano considerati sacri, e sacrificarli avrebbe scatenato la violenza contro gli Ebrei. Inoltre, non era questo il piano di Dio per Israele. Nel frattempo, la piaga successiva (9:1-7) si abbatté sul bestiame. Hathor, la dea egizia dell’amore e della protezione, era raffigurata con la testa di una mucca. Anche il dio toro Apis era molto popolare e apprezzato nell’antico Egitto. E così, durante questa quinta piaga, quando il bestiame degli egizi morì, furono sconfitte altre divinità maggiori.

Nella sesta piaga (vv. 8-12), si manifesta la totale sconfitta di Iside, dea della medicina, della magia e della saggezza, ma anche di Sekhmet, dea della guerra e delle epidemie, e Imhotep, dio della medicina e della guarigione. Non sono in grado di proteggere i propri fedeli. Ironia della sorte, anche i maghi e gli stregoni sono talmente afflitti da non potere neppure presentarsi alla corte del faraone, a dimostrazione della loro impotenza di fronte al Creatore del cielo e della terra.

Per la prima volta nel racconto delle dieci piaghe, un testo dice che «il SIGNORE indurì il cuore del faraone» (v. 12). Per quanto ambigua, se compresa nel suo contesto questa frase rivela semplicemente che il Signore permette che si manifestino le conseguenze di un continuo rifiuto nei suoi confronti.

`Il problema del faraone non era intellettuale: disponeva di sufficienti prove razionali per fare la scelta giusta. Si trattava invece di un problema di cuore. Perché lo dobbiamo custodire (il nostro cuore)?`