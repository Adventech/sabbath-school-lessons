---
title:  Dio contro gli dèi
date:   20/07/2025
---

`Leggere Esodo 7:8-15. Quali insegnamenti troviamo in questo primo confronto tra il Dio degli Ebrei e gli dèi d’Egitto?`

Le battaglie imminenti avrebbero coinvolto il Dio vivente e gli dèi egizi. A peggiorare le cose, c’era il fatto che il faraone si considerasse uno di quegli dèi. Il Signore non combatteva contro gli Egiziani, nemmeno contro l’Egitto in sé, ma contro le loro divinità (quella nazione venerava oltre 1.500 divinità). Il testo biblico è esplicito: «e farò giustizia di tutti gli dèi d’Egitto. Io sono il SIGNORE» (12:12). Più avanti verrà ribadito, in occasione della fuga d’Israele dall’Egitto, «… quelli che Il SIGNORE aveva colpiti in mezzo a loro» (Nu 33:4).

Un esempio pratico di questo giudizio sui loro dèi è il miracolo del bastone che si trasforma in serpente (Es 7:9-12). In Egitto, la dea urea Uadjet era raffigurata da un cobra e rappresentava il potere sovrano sul basso Egitto. Il simbolo del cobra compariva nella corona del faraone, segno di potere, divinità, regalità e della sua autorità divina, perché questa divinità sputava veleno sui nemici del faraone. Gli Egizi credevano anche che il serpente sacro avrebbe guidato il faraone nell’aldilà.

Quando il bastone di Aaronne diventò un serpente e divorò tutti gli altri serpenti davanti al re, si manifestò la supremazia del Dio vivente sulla magia e sulla stregoneria egiziana. L’emblema della potenza del faraone fu annientato, non solo: Aaronne e Mosè lo strinsero nelle loro mani (7:12,15). Lo scontro iniziale manifestò la potenza e la signoria di Dio sull’Egitto. Mosè, in quanto rappresentante di Dio, godeva di un’autorità e di un potere maggiori a quelli dello stesso «dio» faraone.

Di grande rilevanza è anche il fatto che gli antichi egizi considerassero sacro, adorato e venerato un dio serpente, Nehebkau, «colui che imbriglia gli spiriti». Secondo la loro mitologia, questo dio serpente aveva un grande potere perché aveva ingoiato sette cobra. In questo modo, Dio comunicò agli Egiziani che lui, non il dio serpente, ha potere e autorità sovrani. Dopo un confronto così potente, essi furono in grado di comprendere immediatamente e distintamente questo messaggio.

`Come possiamo permettere al Signore di avere la sovranità su tutti gli “dèi” che tentano di avere la supremazia nella nostra vita?`