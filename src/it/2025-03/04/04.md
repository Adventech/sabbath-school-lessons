---
title:  Le prime tre piaghe
date:   22/07/2025
---

Le dieci piaghe che si sono abbattute sull’Egitto erano simbolicamente tese a colpire i suoi dèi. Ogni piaga ne colpiva almeno uno.

`Leggere Esodo 7:14-8:19. Cosa avvenne durante queste piaghe?`

Dio aveva detto a Mosè che il dialogo con il faraone sarebbe stato difficile e quasi impossibile (7:14). Tuttavia, intendeva rivelarsi al re e agli Egiziani. Così decise di comunicare con loro in un modo che potessero comprendere. Gli Ebrei, da parte loro, avrebbero tratto beneficio da questo confronto perché avrebbero imparato di più sul loro Dio. La prima piaga fu rivolta contro Hapi, il dio del Nilo (vv. 17-25). La vita in Egitto dipendeva totalmente dall’acqua del Nilo. Dove c’era acqua, c’era vita. L’acqua era la fonte della vita, quindi inventarono il loro dio Hapi e lo venerarono. Naturalmente, solo il Dio vivente è fonte della vita, il Creatore di ogni cosa, compresi acqua e cibo (Ge 1:1,2,20-22; Sl 104:27,28; 136:25; Gv 11:25; 14:6). La trasformazione dell’acqua in sangue simboleggia la trasformazione della vita nella morte. Hapi non era in grado di fornire e proteggere la vita. Tutto ciò è possibile solo grazie alla potenza del Signore.

Dio offre allora al faraone un’altra possibilità. Stavolta l’obiettivo diretto è la dea rana, Heqet (Es 8:1-15). Invece di vita, il Nilo produce rane, che gli Egiziani temono, detestano e di cui vogliono liberarsi. Nel momento stesso in cui questa piaga cessò fu chiaro che anche dietro di essa si nascondeva la potenza di Dio.

La terza piaga è quella descritta più brevemente (vv. 16-19). Il tipo di insetto (in ebraico kinnim) non è precisamente identificato (moscerini, zanzare, zecche, pidocchi?). La piaga era diretta contro Geb, il dio egizio della terra. Dalla polvere della terra (eco del racconto biblico della Creazione) Dio fece uscire i moscerini, che si diffusero in tutto il paese. Non potendo replicare questo miracolo (solo Dio può creare la vita), i maghi dichiararono: «Questo è il dito di Dio» (v. 19). Il faraone, tuttavia, continuava a rifiutarsi di cedere.

`Pensa alla durezza del cuore del faraone. Il reiterato rifiuto delle esortazioni divine non fece che peggiorare la situazione. Quali insegnamenti si possono trarre dal costante rifiuto delle sollecitazioni provenienti dal Signore?`