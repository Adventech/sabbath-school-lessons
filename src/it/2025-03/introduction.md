### Il libro dell’Esodo: Viaggio verso la terra promessa

Il Dio rivelato nel libro dell’Esodo è il Signore amorevole che, al momento stabilito e con le sue potenti azioni, ha portato la salvezza e la liberazione al popolo d’Israele (Ge 15:12-16).

L’esodo dall’Egitto e l’attraversamento del mar Rosso furono eventi cruciali e unici, atti spettacolari e meravigliosi compiuti da Dio. Nella storia dell’antico Israele, prima della croce, non è mai accaduto qualcosa di più grande o glorioso. È il vangelo, ma secondo Mosè.

Dio intervenne miracolosamente e ripetutamente per dimostrare la sua premura e protezione per gli Ebrei, nonostante le loro continue ricadute. La sua misericordia superò ogni loro comprensione e sentimento. Con mano tesa, il Signore condusse quel popolo verso la libertà. Fu un atto senza precedenti. Questa serie inaspettata di interventi divini fu l’inizio del loro rinnovato percorso con Dio, un viaggio dall’Egitto fino (eventualmente) a Canaan.

Sebbene Mosè abbia un ruolo importante, questo libro non riguarda lui, ma Dio: il Dio d’amore, della verità, giustizia, libertà e perdono, il Dio che alla fine è andato sulla croce per noi.

Studiando il libro dell’Esodo otteniamo una visione unica della vera essenza del nostro Dio. E qual è esattamente? Quella di un Dio che è stato fedele al suo popolo nonostante non sia stato ricambiato; costantemente dalla loro parte, anche quando gli erano contro. Più volte ha manifestato loro la sua misericordia con l’incoraggiamento, la correzione e le sue istruzioni. Guidandolo nel miglior modo possibile, voleva che Israele lo adorasse e gli ubbidisse spontaneamente, mosso dall’amore verso di lui e il suo carattere.

Il Dio di Mosè è il Dio delle relazioni. Il suo obiettivo più importante non era quello di realizzare qualcosa o di portare a termine un programma, bensì creare una relazione significativa con il suo popolo eletto, Israele. Li condusse al Sinai proprio per stabilire questa profonda comunione.

L’apostolo Paolo insegna che quanto è accaduto al popolo di Dio in passato deve essere un esempio per noi, affinché possiamo imparare dai loro errori e seguire fedelmente il Signore oggi: «Ora, queste cose avvennero loro per servire da esempio e sono state scritte per ammonire noi, che ci troviamo nella fase conclusiva delle epoche» (1 Co 10:11). Questi eventi passati dovrebbero essere un monito e una fonte d’insegnamento incancellabile per noi. Dovremmo leggerli, studiarli e apprendere da essi, perché per quanto diverse possano essere le circostanze, i principi spirituali alla base di quegli eventi rimangono gli stessi.

Il nostro programma per lo studio dell’Esodo in questo trimestre è chiaro. Il libro è suddiviso in capitoli settimanali di varia lunghezza, classificati per argomento:

1. La schiavitù in Egitto, la nascita di Mosè e i suoi primi 40 anni (capp. 1,2);
2. La missione di Mosè (capp. 3,4);
3. Complicazioni: la condizione di schiavitù peggiora (capp. 5,6);
4. Le prime nove piaghe (capp. 7-10);
5. La decima piaga e la celebrazione della Pasqua (capp. 11,12);
6. La liberazione dall’Egitto e l’attraversamento del mar Rosso (capp. 13-15);
7. Il viaggio verso il monte Sinai (capp. 16-18);
8. Il patto e il Decalogo (capp. 19,20);
9. L’applicazione della legge di Dio (capp. 21-23);
10. La conferma dell’alleanza e il progetto del santuario (capp. 24-31);
11. Il vitello d’oro e l’intercessione di Mosè (cap. 32);
12. L’autorivelazione di Dio e il volto radioso di Mosè (capp. 33,34);
13. La costruzione e la consacrazione del santuario (capp. 35-40).

Ogni settimana ci concentreremo sui passaggi e sugli eventi chiave dei capitoli indicati.

Che il nostro Signore misericordioso ci benedica mentre studieremo questo libro fondamentale, che ci ricorda come egli desideri portare il suo popolo dalla schiavitù alla libertà, dalla morte alla vita e dal deserto alla nuova Gerusalemme (Eb 12:22).