---
title:  Pesach
date:   29/07/2025
---

`Leggere Esodo 12:17-23. Qual è il ruolo del sangue nella celebrazione di questa nuova festività?`

Il sangue dell’animale sacrificato è un elemento chiave di questa celebrazione. Coloro che partecipavano a questa festa avevano asperso il sangue dell’agnello sugli stipiti delle loro case, dimostrando in questo modo la loro fede in Dio, convinti che li avrebbe risparmiati dalla calamità che si sarebbe abbattuta su quelli che non erano coperti dal sangue. Una straordinaria manifestazione del vangelo! L’agnello della Pasqua doveva essere senza difetti perché rimandava a Gesù Cristo, «l’Agnello di Dio, che toglie il peccato del mondo!» (Gv 1:29). Il sangue dell’animale aveva un ruolo cruciale: rappresentava la protezione ed era il segno della vita in un momento di morte. «Il sangue vi servirà di segno sulle case dove sarete; quand’io vedrò il sangue, passerò oltre, e non vi sarà piaga su di voi per distruggervi, quando colpirò il paese d’Egitto» (Es 12:13).

L’intero vangelo fu associato alla celebrazione della Pasqua, perché indicava non solo la liberazione dalla schiavitù e il passaggio alla terra promessa, ma anche il sacrificio di Gesù Cristo per i nostri peccati e i suoi meriti attribuiti a quelli coperti dal suo sangue. Secoli dopo, ripensando a questa celebrazione, Paolo scrisse: «Purificatevi del vecchio lievito, per essere una nuova pasta, come già siete senza lievito. Poiché anche la nostra Pasqua, cioè Cristo, è stata immolata» (1 Co 5:7).

Il lievito, o lievitazione, veniva utilizzato per preparare impasti di vario tipo. Viene menzionato per la prima volta nella Bibbia in riferimento alla preparazione del pane azzimo alla vigilia della partenza degli Israeliti dall’Egitto. Il lievito doveva essere rimosso anche dalle loro case (Es 12:8,15-20; 13:3-7). In questo particolare contesto era simbolo di peccato (1 Co 5:6-8); pertanto, non doveva essere usato durante la festa di Pasqua per la durata di una settimana.

Il pane azzimo è un simbolo del Messia senza peccato, che ha vinto tutte le tentazioni e ha dato la sua vita per noi (Gv 1:29; 1 Co 5:7; Eb 4:15). Un mazzo di «issopo», intinto nel sangue, rappresentava la grazia purificatrice di Dio (Sl 51:7). In breve, durante l’intera Pesach si rivela l’opera redentrice di Gesù.

`Perché è stato necessario il sangue di Gesù, Dio stesso, per espiare il peccato? Cosa ci può insegnare questo?`