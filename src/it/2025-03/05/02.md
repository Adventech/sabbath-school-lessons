---
title:  Una piaga ulteriore
date:   27/07/2025
---

Il profeta Amos dichiara che «il Signore, DIO, non fa nulla senza rivelare il suo segreto ai suoi servi, i profeti» (Am 3:7) e, attraverso il profeta Mosè, ha rivelato al faraone ciò che stava per accadere. Al faraone fu recapitato il più solenne dei moniti. Quello si rivelerà il giusto giudizio sull’orgoglio, lo sfruttamento, la violenza e l’idolatria, le cause che avrebbero scatenato quelle calamità sull’Egitto.

`Leggere Esodo 11:1-10. Qual è stato l’avvertimento divino prima dell’ultima piaga?`

Dio concesse all’Egitto tre giorni di buio (10:22,23), il tempo per riflettere sugli ultimi eventi e sul loro significato. Contestualmente fornì loro l’ultimo avvertimento esplicito, l’ultima possibilità di fare la cosa giusta. Ma secondo Esodo 11:8, Mosè, «pieno d’ira, uscì dalla presenza del faraone».

Come mai quella collera? Molto probabilmente perché sapeva che la terribile decima piaga avrebbe colpito molte persone innocenti, a causa della durezza del cuore del faraone. Il numero dieci è significativo nel simbolismo biblico. Esso rappresenta la pienezza o la completezza (pensiamo ai dieci comandamenti come rivelazione completa della legge morale divina). Le dieci piaghe egiziane indicano la piena espressione della giustizia e della punizione di Dio.

Dio è il giudice ed è contro l’orgoglio, l’ingiustizia, la discriminazione, l’arroganza, lo sfruttamento, la crudeltà e l’egoismo. Si schiera dalla parte di chi soffre, di chi viene maltrattato e perseguitato. Dio compirà la giustizia, che è davvero un’altra espressione del suo amore (cfr. Sl 2:12; 33:5; 85:11; 89:14; 101:1; Is 16:5; Gr 9:24).

Anche noi dovremmo fare del nostro meglio per essere amorevoli ma giusti. Tuttavia, il rischio concreto è quello di scivolare, in un modo o nell’altro, verso gli estremi. Per «amore» chiudiamo un occhio sui torti, sulle cose che devono essere corrette. Oppure adottiamo la giustizia freddamente, come se fosse fatta d’acciaio. Nessuno dei due estremi è corretto. L’ideale è invece questo: «Che altro richiede da te il SIGNORE, se non che tu pratichi la giustizia, che tu ami la misericordia e cammini umilmente con il tuo Dio?» (Mi 6:8).

`Se non sempre è facile individuare il punto di equilibrio, perché è meglio eccedere in misericordia che in giustizia?`