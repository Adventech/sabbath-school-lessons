---
title:  Sanare il corpo
date:   28/07/2025
---

`Leggere Esodo 12:1-20. Quali istruzioni precise ha dato Dio a Mosè e Aronne prima che Israele lasciasse l’Egitto?`

Ci aspettavamo che Dio istruisse Mosè e Aaronne sull’organizzazione della partenza dall’Egitto: come preparare le provviste per la fuga, con particolare attenzione per gli anziani, le madri con bambini piccoli, gli animali e così via. Invece le istruzioni sono sorprendenti: il Signore dice loro come celebrare la Pasqua. In altre parole, l’attenzione si concentra sull’adorazione che li avrebbe redenti. Tutto il resto sarebbe seguito a tempo debito.

Ogni famiglia doveva preparare un agnello, senza sprecare nulla. Ciascuno avrebbe mangiato la propria razione e, nel caso la famiglia non fosse riuscita a consumare l’intero agnello, avrebbe condiviso il pasto insieme a un’altra famiglia.

`Leggere Esodo 12:13,14. Cosa avrebbe fatto il Signore per loro al sopraggiungere della piaga finale? Che cosa simboleggia tutto questo?`

L’Esodo sarebbe stato celebrato regolarmente ogni anno, non solo come commemorazione di un evento passato e di ciò che Dio stava per fare per il suo popolo, ma come attualizzazione dell’azione liberatrice di Dio per ogni generazione. Ogni gruppo avrebbe dovuto vivere quest’esperienza di rinnovamento.

I versetti 12 e 13 spiegano il significato della Pasqua: il giudizio divino, che implicava la distruzione, avrebbe «scavalcato» gli Israeliti; per questo avrebbero dovuto commemorare la «Pasqua». Una parola che deriva dalla combinazione di due termini, «passare» e «sopra», perché la distruzione «passò sopra» le case degli Israeliti i cui stipiti erano stati segnati dal sangue dell’agnello, segno di vita e di salvezza. Pasqua, in ebraico Pesach, significa «passare oltre».

La celebrazione della Pasqua ebraica doveva ricordare a ogni Israelita le azioni potenti e benevole di Dio a favore del suo popolo, e contribuire a garantire la loro identità nazionale e a suggellarne le convinzioni religiose.

`Perché è importante ricordare sempre il bene che Dio ci ha fatto in passato e confidare che farà altrettanto in futuro?`