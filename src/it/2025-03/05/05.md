---
title:  Il passaggio della torcia
date:   30/07/2025
---

Secondo il salmista, i nostri figli possono conoscere Dio e la sua cura amorevole: «Un’età dirà all’altra le lodi delle tue opere, e farà conoscere i tuoi prodigi (Sl 145:4)». Una famiglia dovrebbe parlare a un’altra famiglia di Dio, delle sue opere meravigliose e dei suoi insegnamenti, allo scopo di trasmettere la conoscenza biblica a un’altra generazione.

`Leggere Esodo 12:24-28. Quale importante principio viene evidenziato?`

I genitori erano i primi insegnanti in Israele e dovevano raccontare ai loro figli la storia dell’Esodo. Non doveva essere narrata solo come evento del passato, ma come un’esperienza personale, anche se accaduta molto tempo prima. Celebrando questa festa, essi si sarebbero identificati con i loro avi e la storia sarebbe stata rivissuta e attualizzata. Il padre diceva: «Ero in Egitto, ho visto la sconfitta degli dèi egiziani e le piaghe sull’Egitto, e sono stato liberato». Il libro dell’Esodo per ben due volte sottolinea come i genitori abbiano il dovere di rispondere alle domande dei figli riguardo alla Pasqua (cfr. De 6:6-8; Es 13:14-16).

Vale la pena rilevare che gli Israeliti si trovavano ancora in Egitto quando fu detto loro di festeggiare la liberazione. L’intera celebrazione, quindi, fu un atto di fede. Dopo aver ricevuto le istruzioni, «il popolo si inchinò e adorò» (Es 12:27) il suo Redentore, e poi seguì le istruzioni per la Pasqua.

Nel libro del Deuteronomio viene ricordato agli Israeliti di raccontare la loro storia in modo tale da poterla interiorizzare come proprio viaggio. Si noti il tono collettivo di questo racconto e la sottolineatura dell’esperienza presente: «Mio padre era un Arameo errante; scese in Egitto, vi stette come straniero con poca gente e vi diventò una nazione grande, potente e numerosa. Gli Egiziani ci maltrattarono, ci oppressero e ci imposero una dura schiavitù. Allora gridammo al SIGNORE, al Dio dei nostri padri, e il SIGNORE udì la nostra voce, vide la nostra oppressione, il nostro travaglio e la nostra afflizione, e il SIGNORE ci fece uscire dall’Egitto con potente mano e con braccio steso, con grandi e tremendi miracoli e prodigi; ci ha condotti in questo luogo e ci ha dato questo paese, paese dove scorrono il latte e il miele» (De 26:5-9). Inoltre, narrando più e più volte la storia della Pasqua (o di qualsiasi evento della storia sacra) ai loro figli, i genitori avrebbero ricordato più facilmente ciò che Dio aveva fatto per loro e per il popolo. Il racconto serviva tanto a chi parlava quanto a chi ascoltava.