---
title:  La punizione divina
date:   31/07/2025
---

`Leggere Esodo 12:29,30, dove viene spiegato come Dio colpì i primogeniti in Egitto. Perché si concentrò su di loro? (cfr. 11:28)`

L’ultima piaga in Egitto colpì i primogeniti. Era una punizione divina su tutte le false divinità egizie e su tutte le famiglie che le adoravano, idoli senza valore che riflettevano le passioni, i desideri e le paure del popolo. Come avevano dimostrato le piaghe precedenti, quegli idoli non erano in grado di salvare il popolo. La loro inutilità fu ancora più evidente durante la decima piaga, quella che di gran lunga determinò le più gravi conseguenze per gli Egiziani.

«In tutto il vasto regno d’Egitto l’orgoglio di ogni famiglia era stato abbattuto. Si udivano urla e lamenti ovunque. Il re e i cortigiani, pallidi, con le labbra tremanti, erano atterriti e sopraffatti dal terrore» - PP, 280 [p. 228].

Il faraone rappresentava il potere supremo e la divinità dell’Egitto; il suo primogenito veniva considerato figlio di un dio. Iside era la dea che proteggeva i bambini; Heqet quella che assisteva le donne durante il parto; Min era il dio della riproduzione. Oltre a queste, esistevano diverse divinità egizie della fertilità; tutte impotenti rispetto al Signore vivente. Dice Mosè: «Chi è pari a te fra gli dèi, o SIGNORE? Chi è pari a te, splendido nella tua santità, tremendo anche a chi ti loda, operatore di prodigi?» (Es 15:11). Più tardi, Ietro testimoniò con queste parole: «Ora riconosco che il SIGNORE è più grande di tutti gli dèi; tale si è mostrato quando gli Egiziani hanno agito orgogliosamente contro Israele» (18:11). Secondo Esodo 1, gli Egiziani avevano ucciso i figli neonati d’Israele su ordine del faraone per indebolire quel popolo, per sottometterlo e umiliarlo. Adesso la punizione di Dio colpisce i primogeniti d’Egitto. Le persone raccolgono quel che seminano. Le nostre decisioni e il nostro comportamento provocano conseguenze, e la dolorosa verità, che tutti abbiamo conosciuto, è che non siamo i soli a patire gli effetti dei nostri sbagli. Anche altri, a volte molti e addirittura innocenti, ne sono coinvolti. Questa è la natura del peccato.

`In che modo hai sofferto per i peccati commessi da altri? Al contrario, come hanno sofferto altri per i tuoi errori? Qual è la nostra unica speranza?`