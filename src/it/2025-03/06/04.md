---
title:  Attraversare il mar Rosso
date:   05/08/2025
---

`Leggere Esodo 13:17-14:12. In che modo Dio guidò gli Israeliti quando abbandonarono l’Egitto, e cosa accadde in seguito?`

Seguendo le istruzioni date da Dio a Mosè, gli Israeliti lasciarono l’Egitto come un esercito ben organizzato. I termini ebraici tsaba’ e makhaneh confermano questa descrizione, ossia «esercito», «divisione», «accampamento» e «schiera» (Es 6:26; 7:4; 12:17,41,51; 14:19,20; cfr. Es 13:18). Erano divisi in unità e marciavano come un’armata. Tempo dopo, Balaam vide dalle colline di Moab che Israele era «accampato tribù per tribù» (Nu 24:2).

Intanto, «Mosè prese con sé le ossa di Giuseppe» (Es 13:19). Questo è un dettaglio del testo molto importante che rivela il compimento della fede di Giuseppe nelle promesse di Dio. Giuseppe non perse mai di vista la terra promessa, pur vivendo nello splendore e nei privilegi garantitigli dall’Egitto. Chiese che le sue ossa fossero portate nella terra di Canaan (Ge 50:24,25). Credeva che il Signore avrebbe visitato Israele in Egitto e lo avrebbe condotto nella terra promessa, come aveva giurato (Eb 11:22). All’arrivo di Israele in Canaan, le ossa di Giuseppe furono «sepolte a Sichem» (Gs 24:32). La colonna di nuvole e quella di fuoco erano i segni visibili della presenza di Dio in mezzo al suo popolo. Il Signore dimorava in mezzo a loro e parlava anche dalla nuvola (Es 14:24; Nu 12:5,6). Nel frattempo, il faraone svela le reali motivazioni del suo cuore. Non si è convertito e non si è mai veramente pentito. La sua richiesta di benedizione era stata una farsa, forse un inganno partorito nel suo stesso cuore. Radunò il suo esercito e andò a caccia degli schiavi fuggiti. Quanto era accecato dal peccato quest’uomo! Quando il popolo vide arrivare l’esercito del faraone, pronunciò parole ed espresse sentimenti che in seguito avrebbe ripetuto più volte: «Mancavano forse tombe in Egitto, per portarci a morire nel deserto? Che cosa hai fatto, facendoci uscire dall’Egitto?» (Es 14:11). Cioè, dopo essere stati testimoni diretti di manifestazioni così eclatanti della potenza di Dio, tra cui la vita risparmiata dei loro primogeniti, il popolo continuava a mostrare una sorprendente mancanza di fede.

`Pensa all’ultima volta in cui hai vissuto una situazione molto difficile. La tua prima reazione è stata dettata dalla fede in Dio o da una mancanza di essa? Cosa ti ha insegnato quella situazione, per aiutarti se e quando ne vivrai un’altra analoga?`