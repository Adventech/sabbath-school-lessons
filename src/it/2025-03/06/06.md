---
title:  I canti di Mosè e Miriam
date:   07/08/2025
---

L’intero esercito egiziano fu sconfitto; nessuno sopravvisse, compreso il faraone (cfr. Sl 136:15). Fu una disfatta incredibile per gli Egiziani e una vittoria completa per il popolo di Dio. Non c’è da stupirsi se da sempre, e ancora oggi, gli Ebrei continuano a raccontare questa vicenda straordinaria.

`Leggere Esodo 15:1-21. Qual è il contenuto di questo canto di Mosè?`

Questo canto loda il Signore perché è un potente guerriero che ha sconfitto quelli che si opponevano al suo popolo. Mosè approfondisce personalmente questo tema sottolineando che il Signore, il suo Dio, è anche la sua forza, il suo canto e la sua salvezza. Nessuno è come lui, «splendido nella tua santità, tremendo, degno di lode, operatore di prodigi» (15:11). Il canto di Mosè è tutto incentrato su Dio, sulla sua essenza e su quello che sta facendo. Il Signore viene esaltato, lodato e ammirato per l’opera eccezionale a favore del suo popolo. La gratitudine e l’adorazione sono risultati naturali della sua bontà nei nostri confronti. L’apprezzamento per il suo amore è il presupposto di una vita spirituale palpitante. L’amore costante di Dio è particolarmente enfatizzato e glorificato perché egli guiderà il popolo che ha redento e lo condurrà al luogo santo di dimora. Mosè preannuncia che Dio stabilirà il santuario sul monte della sua eredità (v. 17), indicando così la via verso Sion e il tempio di Gerusalemme.

In Apocalisse 15:2-4, i redenti intonano il canto di Mosè e quello dell’Agnello. Riuscite a immaginare come suonerà in cielo questa lode a Dio per le sue opere grandi e meravigliose, per i suoi giudizi giusti e veritieri, per le sue azioni giuste e la sua santità? Facciamo attenzione all’ultimo verso del canto, «certo tutte le nazioni verranno e adoreranno davanti a te, perché i tuoi giudizi sono stati manifestati».

Ovvero, quando tutti i giudizi di Dio - specialmente quelli relativi al male e all’oppressione per millenni rimasti impuniti - saranno dichiarati, i redenti delle nazioni lo loderanno.

`Emmanuel Kant disse che, se Dio è giusto, allora deve esserci una sorta di vita dopo la morte. Perché è un’affermazione vera e come possiamo imparare a credere che un giorno arriverà la giustizia piena, così attesa da tanto tempo? Come si può trarre conforto da questa speranza?`