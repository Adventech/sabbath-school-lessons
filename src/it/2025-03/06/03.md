---
title:  Consacrazione del primogenito
date:   04/08/2025
---

Il tempo promesso della redenzione e della liberazione stava per arrivare. Il popolo doveva essere preparato. Non dovevano limitarsi a credere, ma agire di conseguenza. Dio li aveva istruiti su cosa dovessero fare; per fede, ora dovevano agire. Seppure in un contesto totalmente diverso, Giacomo ribadiva lo stesso principio: «Insensato! Vuoi renderti conto che la fede senza le opere non ha valore?» (Gm 2:20).

`Leggere Esodo 13:1-16. I primogeniti israeliti furono risparmiati dalla grazia di Dio durante l’ultima piaga, perciò erano da considerare suoi. Perché? Cosa dovrebbe significare per noi oggi?`

Dio custodì misericordiosamente le famiglie israelite coperte dal sangue perché, per fede, lo avevano sparso sui loro stipiti. Ecco le nuove prescrizioni provenienti dal Signore attraverso Mosè: «Consacrami ogni primogenito tra i figli d’Israele» (13:2). Una disposizione valida sia per gli esseri umani sia per gli animali.

Un principio alla base di questa ingiunzione è che ogni cosa è sua, perché è il nostro Creatore e tutto gli appartiene. «Al SIGNORE appartiene la terra e tutto quel che è in essa, il mondo e i suoi abitanti» (Sl 24:1). «“Mio è l’argento e mio è l’oro”, dice il SIGNORE degli eserciti» (Ag 2:8). I primogeniti degli Israeliti erano le primizie delle benedizioni elargite loro da Dio; erano anche un segno della loro totale consacrazione e della loro consapevolezza che tutto ciò che possedevano proveniva solo da lui. Oltre a ciò, è presente l’idea di redenzione, di salvezza. I primogeniti furono risparmiati dalla morte perché coperti dal sangue. Sono stati riscattati dalla morte, come tutti quelli che sono coperti dal sangue di Gesù. A questo proposito leggiamo le parole di Paolo: «In lui abbiamo la redenzione, il perdono dei peccati» (Cl 1:14).

Allo stesso tempo, vennero date agli Israeliti istruzioni su come procedere alla consacrazione dei primogeniti, all’interno di una commemorazione della loro liberazione dalla schiavitù in Egitto; dovevano sacrificare i primi nati degli animali, e riscattare i primogeniti dei propri figli (Es 13:12,13,15).

`Esodo 13:16 parla di un segno sulla mano e un ricordo tra gli occhi. Perché la fede, non importa quanta, deve essere il motore che spinge ogni nostra azione?`