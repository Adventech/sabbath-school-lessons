---
title:  Marciare per fede
date:   06/08/2025
---

`Leggere Esodo 14:13-31. Nonostante la loro mancanza di fede, cosa fece Dio per i figli d’Israele?`

Mosè, che si fidava ciecamente di Dio e della sua Parola, incoraggiò il popolo. Presentò quattro punti cruciali che spiegavano come agire in situazioni difficili:

1. «Non abbiate paura» (v. 13). Il primo appello è di confidare nel Signore, perché solo così si può vincere la paura. Isaia ci ricorda questa verità quando dice che i credenti sono nelle mani di Dio, il quale agirà per loro quando lo accetteranno come loro Dio e Signore: «Tu, non temere, perché io sono con te; non ti smarrire, perché io sono il tuo Dio… perché io, il SIGNORE, il tuo Dio, fortifico la tua mano destra e ti dico: “Non temere, io ti aiuto!”» (Is 41:10,13).
2. «State fermi». Non significa solo smettere di mormorare e di aspettarsi grandi cose, ma di avere fiducia in Dio e attendere con pazienza il suo potente intervento, perché egli agirà.
3. «Vedrete la salvezza che il SIGNORE compirà oggi per voi» (Es 14:13). Per accrescere la nostra fede, si deve riconoscere la guida e l’aiuto di Dio ed essere grati per la sua assistenza promessa. «Vedere» significa aprire gli occhi (perché l’incredulità è cieca). Solo da Dio possono arrivare la vittoria, la sicurezza e la salvezza. Egli è sempre dalla nostra parte, si prende cura di noi e ci fornisce ciò che è necessario al momento opportuno.
4. «Il Signore combatterà per voi» (v. 14). Qui viene indicato come egli agirà: combatterà personalmente per il suo popolo. Il Calvario è la prova definitiva di questa realtà, perché sulla croce Cristo ha sconfitto Satana per darci la vita eterna (Gv 5:24; Eb 2:14; Ap 12:10,11). Più tardi, persino gli Egiziani riconobbero che il Signore stava combattendo per gli Israeliti (Es 14:25).