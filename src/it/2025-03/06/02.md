---
title:  Andate e adorate Dio
date:   03/08/2025
---

Nella notte di Pasqua, il giudizio divino si abbatté su quanti non erano coperti dal sangue (Es 12:1-12), a prescindere dalla posizione, istruzione, status sociale o genere. La punizione colpì tutte le famiglie, dal faraone agli schiavi, fino ai primogeniti degli animali. L’orgoglio dell’Egitto fu ridotto in polvere.

`Leggere Esodo 12:31-36. Quale strana richiesta è avanzata dal faraone e da cosa è motivata, dato che consente a tutti di andarsene?`

È interessante come il faraone, mentre si rivolge agli Ebrei dicendo loro di andare a servire il Signore, aggiunga questa richiesta: «E benedici anche me!».

Come mai lui, che è il re d’Egitto, un «dio» in terra per il suo popolo, fa una richiesta del genere? Forse sta finalmente comprendendo la potenza del Dio ebraico e vuole trarne beneficio? Tuttavia, Dio come potrebbe benedirlo mentre è ancora intriso di ribellione, orgoglio e ostinatamente peccatore? Certo, alla fine ha dato il suo consenso, ma non per sottomissione alla volontà di Yahweh, ma perché sconfitto. Non si era pentito, come dimostreranno i suoi passi successivi. Voleva semplicemente arrestare la devastazione che stava distruggendo il suo regno. Il faraone era umiliato e, date le tragiche circostanze della peggiore tra tutte le piaghe, concesse a Israele di lasciare l’Egitto. Si era sempre rifiutato di farlo fino a quel momento, insensibile alle sofferenze che le sue scelte avevano fatto ricadere sulla nazione; adesso, invece, cede.

E il popolo egiziano, comprensibilmente, non vede l’ora che gli Ebrei se ne vadano; infatti, dicono: «Qui moriamo tutti!». Dio, intanto, fa in modo che gli Israeliti non lascino l’Egitto a mani vuote, ma fa prendere il necessario per quello che, alla fine, si sarebbe rivelato un soggiorno molto più lungo del previsto. Gli Egiziani consegnano agli Ebrei beni preziosi solo per farli uscire in fretta dal Paese, ma quei beni rappresentavano il salario a lungo negato agli Israeliti per secoli di lavoro da schiavi. Il prezzo da pagare per far uscire gli Ebrei dalla loro terra fu in realtà abbastanza basso per gli Egiziani.

`Quante volte è capitato che ci siamo pentiti non per i nostri comportamenti, ma per le conseguenze spiacevoli che ne sono derivate? Può questo essere considerato un vero pentimento?`