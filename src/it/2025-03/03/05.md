---
title:  Labbra incirconcise
date:   16/07/2025
---

Il Signore aveva fatto a Mosè alcune potenti promesse. Anche se quell’incontro lo avrà rincuorato, l’incoraggiamento fu forse di breve durata, vista la risposta che ebbe dal suo popolo.

`Leggere Esodo 6:9-13. Che cosa è successo dopo, e quali lezioni possiamo trarre da questa vicenda sui momenti di delusione e di lotta nella nostra vita?`

Gli Ebrei sono talmente scoraggiati dal dolore, dalla sofferenza e dai lavori forzati che non ascoltano le parole di Mosè, intese a rassicurarli che Dio agirà per compiere ciò che ha promesso. Lo hanno atteso a lungo e le loro aspettative non sono state soddisfatte. Perché ora dovrebbe essere diverso? Si stavano perdendo d’animo e di speranza, cosa ancora più amara, perché, forse per la prima volta in tutta la loro vita, avevano colto il barlume di una possibile liberazione. Ma chi di noi non si è mai trovato in una situazione simile? Chi non si è mai sentito depresso, deluso, insoddisfatto, persino abbandonato da Dio?

Ricordate la storia di Giobbe? E quella di Asaf, il salmista che ha lottato con le sue domande riguardo alla prosperità dei malvagi e alla sofferenza dei giusti? Eppure, a prescindere dai suoi conflitti interiori, Asaf fa una delle più belle confessioni di fede: «Ma pure, io resto sempre con te; tu m’hai preso per la mano destra; mi guiderai con il tuo consiglio e poi mi accoglierai nella gloria. Chi ho io in cielo fuori di te? E sulla terra non desidero che te. La mia carne e il mio cuore possono venir meno, ma Dio è la rocca del mio cuore e la mia parte di eredità, in eterno» (Sl 73:23-26).

Attraverso la storia sacra, Dio ha assicurato al suo popolo che è con lui (Is 41:13; Mt 28:20). Egli offre loro la sua pace, il conforto e li rafforza per superare le sfide della vita (Gv 14:27; 16:33; Fl 4:6,7). La formula dell’alleanza, «Voi sarete il mio popolo e io sarò il vostro Dio» (Es 6:7), esprime il rapporto intimo che il Signore voleva avere con il suo popolo.

`Rifletti sull’ultimo versetto appena letto. Pur nella consapevolezza che si parla di un contesto collettivo, come si applica a ciascuno di noi e come dovrebbe manifestarsi questa relazione nella nostra vita quotidiana?`