---
title:  Come Dio per il faraone
date:   17/07/2025
---

`Leggere Esodo 6:28-7:7; Dio in che modo gestisce le obiezioni di Mosè?`

Dio si presenta a Mosè come Yahweh, cioè come il Dio personale e vicino, il Dio del suo popolo e quello che ha stretto un rapporto di alleanza con lui. Questo Dio immanente ordina di nuovo a Mosè di andare a parlare con il faraone. In mancanza di autostima, Mosè si oppone di nuovo: «Perché il faraone dovrebbe ascoltarmi?». Anche in questo caso emergono sia l’umiltà di Mosè sia, una volta di più, il desiderio di rinunciare al compito, che finora non gli ha dato troppe soddisfazioni.

«Quando Dio ordinò a Mosè di tornare dal faraone, Mosè mostrò sfiducia in se stesso. Il termine aral sepatayim - letteralmente “labbra incirconcise” - che qui viene usato per esprimere la mancanza di arte oratoria da parte di Mosè (6:12,30), è simile a quello che si trova in Esodo 4:10: “lento di parola”» - Andrews Bible Commentary: Old Testament, “Exodus”, Andrews University Press, Berrien Springs, MI, 2020, p. 205.

Dio, nella sua misericordia, ordina ad Aaronne di aiutare Mosè. Mosè parlerà ad Aaronne, che poi parlerà pubblicamente al faraone; in questo modo, il primo interpreterà il ruolo di Dio davanti al re egiziano e Aaronne quello del suo profeta. Questo racconto fornisce un’eccellente definizione del ruolo del profeta: un portavoce di Dio; è lui a trasmettere e interpretare la parola che Dio rivolge al popolo. Così come Mosè parlò ad Aaronne e poi quest’ultimo lo comunicò al faraone, allo stesso modo Dio comunica con un profeta, che poi proclama il suo insegnamento al popolo. Questo avveniva in un primo momento verbalmente, di persona; poi, in alcuni casi, in un secondo momento, il profeta (o qualcuno dopo di lui) metteva per iscritto i messaggi ricevuti da Dio.

Il Signore spiega anche a Mosè cosa potrà attendersi dall’incontro con il faraone. Lo avverte che il confronto sarà teso e lungo. Per la seconda volta, sottolinea a Mosè che il faraone si rivelerà molto ostinato e che indurirà il suo cuore (4:21; 7:3). Il risultato, però, sarà positivo, perché «gli Egiziani sapranno che io sono il SIGNORE» (7:5). Ovvero, nonostante il caos che seguirà, Dio sarà glorificato.

`Mosè non aveva più scuse per disubbidire a Dio e rinunciare al compito affidatogli. Quali scuse potremmo accampare per cercare di sottrarci al compito che Dio ci chiede di assolvere?`