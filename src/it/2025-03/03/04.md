---
title:  Il divino «Io»
date:   15/07/2025
---

Povero Mosè! Prima viene rimproverato dal faraone, poi viene maledetto dal suo stesso popolo. Così, Mosè si lamenta con Dio. Con tutta l’amarezza e la delusione per la peggiore piega presa dalle condizioni d’Israele, chiede: «Signore, perché hai fatto del male a questo popolo? Perché dunque mi hai mandato? Infatti, da quando sono andato dal faraone per parlargli in tuo nome, egli ha maltrattato questo popolo e tu non hai affatto liberato il tuo popolo» (Es 5:22,23). Il malcontento di quell’uomo nei confronti del Signore è ovvio e, vista la situazione, comprensibile. La risposta di Dio, però, è potente. Agirà, e anche in modo molto deciso. «Ora vedrai quello che farò al faraone» (6:1).

`Leggere Esodo 5:22-6:8. Il Signore come risponde a Mosè e quali sono le verità teologiche contenute nelle sue parole?`

Dio non si limiterà alle parole, ma interverrà con forza in favore del suo popolo. Egli ricorda a Mosè alcuni episodi pertinenti: 1. «Io sono il SIGNORE»; 2. Sono apparso ai patriarchi; 3. Ho stabilito la mia alleanza con loro; 4. Ho promesso di dare loro la terra di Canaan; 5. Ho ascoltato il gemito dei figli d’Israele; 6. Mi sono ricordato del mio patto che prevede di concedervi la terra promessa.

Si noti la ripetizione dell’«Io» divino. «Io sono il SIGNORE», ho fatto così e così; quindi, puoi confidare che adempirò per te ciò che ho promesso.

Il Signore ora proclama solennemente che farà quattro grandi cose per Israele, perché è il loro SIGNORE vivente: 1. «Vi sottrarrò ai duri lavori di cui vi gravano gli Egiziani»; 2 «Vi libererò dalla loro schiavitù»; 3. «Vi salverò con braccio teso e con grandi atti di giudizio»; 4. «Vi prenderò come mio popolo e sarò il vostro Dio» (6:6,7).

Queste quattro azioni divine certificano e ristabiliscono la relazione con il suo popolo. Dio è il soggetto attivo e gli Israeliti i destinatari di tutti questi benefici e della sua grazia. Egli offre questi doni gratuitamente, per amore; lo ha fatto allora, con loro, e lo fa ancora oggi, per noi.

`Quali altri personaggi della Bibbia hanno protestato davanti a Dio - e con buone ragioni? Come mai è giusto, a volte, sfogarsi con lui e persino lamentarsi della propria situazione? Perché bisogna sempre farlo animati dalla fede e dalla fiducia nei suoi riguardi?`