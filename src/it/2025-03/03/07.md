---
title:  Approfondimento
date:   18/07/2025
---

Leggere il capitolo tratto da Patriarchi e profeti: “Le piaghe d’Egitto”, pp. 210-215.

«Seriamente allarmato, il sovrano sospettò che gli Israeliti stessero progettando una ribellione per liberarsi dalla schiavitù. Pensò che questi atteggiamenti fossero dettati dalla pigrizia: volendo arrestare subito il pericoloso complotto, decise di rendere più dura la vita degli Israeliti, per soffocarne lo spirito d’indipendenza. In quello stesso giorno, infatti, furono promulgati alcuni decreti che resero il lavoro ancora più restrittivo e opprimente. Il materiale da costruzione più comune, in quel paese, era costituito dai mattoni essiccati al sole. I muri degli edifici più belli, per la costruzione dei quali occorrevano molti schiavi, erano stati edificati con questo materiale e, in un secondo tempo, rivestiti in pietra. Per rendere l’argilla più consistente veniva usata la paglia, che quindi doveva essere disponibile in grandi quantità. Il re ordinò che quel materiale non fosse più fornito agli schiavi: essi avrebbero dovuto procurarselo da soli e produrre la stessa quantità di mattoni. L’ordine gettò gli Israeliti nella disperazione. Gli ispettori egiziani avevano nominato degli ebrei come sorveglianti, perché essi controllassero il lavoro eseguito dal popolo e ne fossero responsabili. Quando il decreto entrò in vigore, gli Israeliti si sparsero per tutto il paese e raccolsero la stoppia invece della paglia. Tuttavia, si accorsero che era impossibile compiere la stessa quantità di lavoro. In seguito a questo fallimento, i sorveglianti ebrei furono picchiati crudelmente» - PP, 258 [p. 211].

**Domande per la condivisione**

`Pensa a una circostanza in cui, ascoltando la chiamata di Dio, le cose non sono andate bene, o certamente non sono cominciate bene. Quali lezioni ti ha insegnato nel tempo quell’esperienza?`

`Condividi con la classe il modo in cui Dio è intervenuto nella tua vita quando hai pregato per avere il suo aiuto o quando non te l’aspettavi. Come possiamo credere nella bontà di Dio quando, anche chi confida nel Signore è vittima di situazioni drammatiche?`

`Cosa diresti a qualcuno che afferma di non conoscere il Signore? Supponiamo però che la persona lo dica non in segno di sfida, ma come semplice dato di fatto, cosa potresti fare per aiutarla a conoscere il Signore?`