---
title:  Chi è il Signore?
date:   13/07/2025
---

Seguendo gli ordini di Dio, Mosè si reca dal faraone per iniziare il processo grazie al quale lui avrebbe dovuto fare «uscire dall’Egitto… i figli d’Israele» (Es 3:10).

`Come reagisce il faraone davanti alla richiesta di Dio «lascia andare il mio popolo» (5:1)?`

«Chi è il SIGNORE?» dichiara il faraone, rivelando non il desiderio di conoscerlo, ma un atto di sfida o addirittura di negazione di questo Dio, che ammette di non conoscere. «Io non conosco il SIGNORE», dice, quasi come fosse un vanto.

Quante persone nel corso della storia hanno pronunciato la stessa frase? Che tragedia, perché, come ha detto Gesù, «Questa è la vita eterna: che conoscano te, il solo vero Dio, e colui che tu hai mandato, Gesù Cristo» (Gv 17:3).

L’Egitto, e il faraone suo sovrano, è simbolo di un potere che nega la presenza e l’autorità di Dio. È un’entità che si oppone a lui, alla sua Parola e al suo popolo.

La successiva dichiarazione del faraone, «non lascerò andare Israele», rivela ancora più palesemente la ribellione contro il Dio vivente, facendo dell’Egitto un simbolo non solo della negazione di Dio, ma di un sistema che gli si contrappone. Non c’è da stupirsi se molti hanno percepito lo stesso tipo di atteggiamento, millenni dopo, nella Rivoluzione francese (cfr. anche Is 30:1-3 e Ap 11:8). Il faraone pensava di essere un dio o il figlio di un dio - un evidente riferimento alla convinzione del proprio potere supremo, della propria forza e della propria intelligenza.

«Di tutte le nazioni ricordate nel racconto biblico, l’Egitto è quella che più delle altre negò l’esistenza di Dio e rifiutò di ubbidire ai suoi ordini. Nessun sovrano si ribellò con tanta audacia contro l’autorità come il faraone d’Egitto. Quando Mosè gli trasmise il messaggio di Dio, egli disse con orgoglio: “Chi è il SIGNORE che io debba ubbidire alla sua voce e lasciare andare Israele? Io non conosco il SIGNORE e non lascerò affatto andare Israele” (Es 5:2). Questo è ateismo. La nazione, rappresentata dall’Egitto, doveva anch’essa rifiutare di riconoscere i diritti del Dio vivente e manifestare un identico spirito d’incredulità e di sfida» - GC, 269 [p. 214].

`Se qualcuno ti chiedesse: «Conosci il Signore?», come risponderesti?`