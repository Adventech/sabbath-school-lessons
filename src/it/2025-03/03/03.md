---
title:  Un inizio difﬁcile
date:   14/07/2025
---

Anche se Mosè avrebbe dovuto sapere fin dal principio che il compito affidatogli dal Signore non sarebbe stato semplice (da qui i suoi tentativi di uscirne), probabilmente non aveva idea di ciò che stava per accadere.

`Leggere Esodo 5:3-23. Quali furono i risultati immediati del primo colloquio tra Mosè e Aaronne con il faraone?`

Prima ancora di andare dal faraone, Mosè e Aaronne radunarono gli anziani e il popolo d’Israele, riferirono loro le parole di Dio e mostrarono i suoi segni, che convinsero Israele a credere che il Signore li avrebbe liberati dalla schiavitù. Così, adorarono il Signore (4:29-31). Le aspettative erano sicuramente alte: il Signore avrebbe finalmente liberato il popolo dalla schiavitù. Mosè si recò dal re d’Egitto per esporgli le richieste di Dio, ma le cose peggiorarono ulteriormente per gli Israeliti. Le loro sofferenze aumentarono e il lavoro quotidiano divenne più gravoso e impegnativo. Furono accusati di essere pigri, furono trattati più duramente e la loro schiavitù divenne più dura di quanto già non fosse.

I loro capi non erano contenti e il confronto che ebbero con Mosè e Aaronne fu spiacevole, lasciando presagire (come vedremo in seguito) il tipo di scontri che Mosè avrebbe avuto con il suo popolo negli anni a venire.

`Leggere Esodo 5:21. Mettiti nei panni di quegli uomini mentre si confrontano con Mosè e Aaronne. Perché si espressero in quel modo?`

Non è difficile capire perché fossero arrabbiati con Mosè («Il SIGNORE volga il suo sguardo su di voi e giudichi», dissero). Pensavano che Mosè fosse venuto per liberarli dagli Egiziani, non per rendere ancora più difficile la loro vita. Così, Mosè e Aaronne dovettero occuparsi anche del loro popolo, oltre che degli oppressori.

`Quali sono le modalità migliori per confrontarsi con i leader della chiesa locale quando, come inevitabilmente accade, sorgono incomprensioni?`