---
title:  Nasce Mosè
date:   02/07/2025
---

`Leggere Esodo 2:1-10. Qual è il ruolo della provvidenza e della protezione divina nella storia della nascita di Mosè?`

Lo scenario storico che fa da sfondo alla nascita e alla vita di Mosè è elettrizzante, perché si colloca all’epoca della famosa XVIII dinastia egizia. Uno dei sovrani di questa dinastia, Thutmose III, soprannominato il «Napoleone d’Egitto», è considerato uno dei più famosi faraoni dell’antico Egitto. Pur essendo stato condannato a morte alla nascita (cfr. Es 1:22), Mosè nacque come figlio “speciale” (dall’ebraico tob, letteralmente «buono»; 2:2). Questo termine ebraico rappresenta qualcosa di più della bellezza esteriore. Viene usato, per esempio, per caratterizzare l’opera di Dio durante la settimana della creazione, quando dichiarò che tutto era «buono», addirittura «molto buono» (Ge 1:4,10,31). Come una nuova creazione, questo bambino «buono» diventerà, secondo il piano divino, l’adulto che avrebbe condotto gli Ebrei fuori dall’Egitto fino a far loro riconquistare la libertà. Quando nacque, soprattutto considerate le circostanze così terribili, chi mai avrebbe potuto immaginare il suo futuro? Tuttavia, Dio adempirà alle parole rivolte ad Abraamo, Isacco e Giacobbe. Fece con loro un patto, secondo cui avrebbe dato ai loro discendenti la terra promessa (Es 2:24,25). E sì, avrebbe usato questo neonato, decenni dopo, per compiere questo impegno. Ma prima, la principessa egiziana Hatshepsut lo adottò come figlio. Il nome ha un’origine egizia e significa «figlio di» o «nato da», come testimoniano i nomi di Ah-mose, «figlio di Akh» o Thut-mose, «figlio di Thot». In ebraico egli diventa Mosheh, «tratto fuori». La sua vita fu prodigiosamente risparmiata quando fu «tratto fuori» dal fiume.

Dei suoi primi anni sappiamo poco. Dopo essere stato miracolosamente salvato e adottato da Hatshepsut, Mosè visse per i primi 12 anni con la sua famiglia originaria (cfr. Es 2:7-9; PP, 244 [p. 199]). Egli ricevette poi la migliore educazione egiziana possibile per prepararlo a diventare il futuro faraone d’Egitto (PP, 245 [p. 200]). È singolare convenire che, alla fine, gran parte di questa educazione sarà inutile o addirittura contraria a ciò che davvero conta: la conoscenza di Dio e della sua verità.

`Quante sono le cose che impariamo e che poi risultano superflue rispetto a ciò che davvero conta?`