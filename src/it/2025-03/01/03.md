---
title:  Il contesto storico
date:   30/06/2025
---

Quando la famiglia di Giacobbe arrivò in Egitto, dopo aver sperimentato la carestia in Canaan (Ge 46), il re egiziano si dimostrò amichevole con gli Ebrei per merito di Giuseppe e di tutto ciò che egli aveva fatto per gli Egiziani. E il faraone gli disse: «“Vedi, io ti do potere su tutto il paese d’Egitto”. Poi il faraone si tolse l’anello dal dito e lo mise al dito di Giuseppe; lo fece vestire di abiti di lino fino e gli mise al collo una collana d’oro. Lo fece salire sul suo secondo carro e davanti a lui si gridava: “In ginocchio!”. Così il faraone gli diede autorità su tutto il paese d’Egitto» (41:41-43).

`Quale fu la chiave dello straordinario successo di Giuseppe in Egitto dopo un inizio crudele? (Ge 37:26-28; 39:2,21)`

Il contesto storico più plausibile per la storia di Giuseppe è il seguente: il nuovo sovrano di cui si parla in Esodo 1:8, che «non aveva conosciuto Giuseppe», è Ahmose (1580-1546 a.C.). Seguì Amenhotep I (1553-1526 a.C.), il sovrano che temeva gli Israeliti e li opprimeva. In seguito, Thutmose I (1532-1514 a.C.), che emanò il decreto di morte per tutti i figli maschi degli Ebrei. Sua figlia Hatshepsut (1504-1482 a.C.) fu la principessa che adottò Mosè come figlio. Il faraone Thutmose III (1504-1450 a.C.), per qualche tempo coreggente di Hatshepsut, fu il faraone dell’Esodo. Questo evento si verificò, secondo i calcoli più attendibili, nel marzo del 1450 a.C. (cfr. William H. Shea, “Exodus, Date of the”, The International Standard Bible Encyclopedia, a cura di Geoffrey W. Bromiley et al., vol. 2, William B. Eerdmans, Grand Rapids, MI, 1982, pp. 230-238).

Per comprendere l’epoca dell’Esodo, sarà utile studiare i seguenti testi biblici: Ge 15:13-16; Es 12:40,41; Gc 11:26; 1 R 6:1 (cfr. anche At 7:6; Ga 3:16,17).

Il primo capitolo dell’Esodo copre un lungo periodo temporale: dai tempi di Giuseppe - quando suo padre Giacobbe, con tutta la famiglia, entrò in Egitto - fino al decreto di morte emanato dal faraone. Anche se si discute sul numero esatto di anni, ciò che conta è che, nonostante la condizione di schiavitù in terra straniera, il Signore non si è dimenticato del suo popolo. Significa che, in quel periodo, nonostante molti dettagli sugli Ebrei in Egitto restino ignoti, almeno finora (cfr. 1 Co 13:12), la rivelazione del carattere di Dio continua a risplendere attraverso le pagine di questo libro, come in tutta la Scrittura. Possiamo essere certi che, per quanto tutto appaia negativo, Dio c’è sempre e possiamo fidarci di lui, qualsiasi sia la situazione nella quale ci troviamo.