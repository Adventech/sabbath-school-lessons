---
title:  Il popolo di Dio in Egitto
date:   29/06/2025
---

Il libro dell’Esodo è shemot in ebraico, letteralmente «nomi», secondo l’incipit di quell’antico documento. Infatti, inizia così: «Questi sono i nomi». I nomi della famiglia del patriarca Giacobbe, elencati proprio all’inizio.

`Leggere Esodo 1:1-17. Quale verità fondamentale si coglie in questi passi?`

Il libro dell’Esodo inizia ricordando la benedizione di Dio. Quando il patriarca Giacobbe e la sua famiglia si stabilirono in Egitto, erano solo settanta persone (Ge 46:27; Es 1:5); ma gli Israeliti «furono fecondi, si moltiplicarono abbondantemente, divennero numerosi, molto potenti e il paese ne fu ripieno (v. 7)». Al momento dell’Esodo, tuttavia, se ne contavano «circa seicentomila uomini a piedi, senza contare i bambini (12:37)».

`Leggere Esodo 1:8-11. In che condizione si trovavano gli Israeliti ai tempi dell’Esodo?`

Il testo biblico dipinge a tinte fosche la storia dei figli d’Israele in Egitto. Inizia con la loro condizione di schiavi e il lavoro oppressivo che veniva loro imposto dai sorveglianti egiziani. Il libro termina, invece, con la presenza pacifica e confortante di Dio nel tabernacolo, al centro dell’accampamento israelita (cfr. Es 40). Tra questi due poli opposti, c’è la descrizione del trionfo di Dio. Liberando il suo popolo dalla schiavitù, aprendo il mar Rosso e sconfiggendo l’esercito più forte dell’epoca, il Signore rivela la sua spettacolare vittoria sulle forze del male.

Il racconto sottolinea paradossalmente che «quanto più lo opprimevano [gli Israeliti], tanto più il popolo si moltiplicava e si estendeva» (1:12). Cioè, a prescindere dalle trame umane, Dio è ancora sovrano e salva il suo popolo, nonostante le circostanze appaiano disperate, almeno secondo una prospettiva umana.

`«Sorse un nuovo re che non conosceva Giuseppe…» (cfr. Es 1:8). Perché questo racconto ci fa capire di non dover mai dare nulla per scontato, soprattutto quando le prospettive sembrano positive?`