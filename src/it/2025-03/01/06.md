---
title:  Cambiamento di programma
date:   03/07/2025
---

`Leggere Esodo 2:11-25. Quali eventi improvvisi cambiarono totalmente la direzione della vita di Mosè? Quali lezioni possiamo trarre da questa vicenda?`

Cosa avrebbe fatto Mosè? Cedere al richiamo dell’Egitto e ai piaceri della corte, oppure sopportare le difficoltà insieme al suo popolo sotto attacco? Gli eventi gli impongono di prendere rapidamente una decisione. «Quando il Faraone udì il fatto, cercò di uccidere Mosè, ma Mosè fuggì dalla presenza del Faraone, e si fermò nel paese di Madian e si mise seduto presso un pozzo» (2:15).

Dopo aver commesso un omicidio, a Mosè non rimaneva davvero altra scelta, almeno per quanto riguarda la permanenza in Egitto. Così, qualsiasi fosse stato il piano per farlo salire sul trono d’Egitto e diventare un “dio”, quello era stato bruscamente interrotto. Invece di diventare un falso dio, Mosè avrebbe servito il vero Dio. Senza dubbio, al momento della fuga, Mosè non aveva idea di cosa gli riservasse il futuro.

«Gli Egiziani vennero ben presto a conoscenza del fatto, e la notizia giunse al faraone stesso, con un resoconto notevolmente aggravato. L’episodio venne sottolineato con forza: Mosè avrebbe presto organizzato il suo popolo per rovesciare il governo e insediarsi sul trono; il regno non sarebbe stato sicuro finché egli fosse rimasto in vita. Il sovrano decise subito di far uccidere Mosè che, intuito il pericolo, fuggì verso l’Arabia» - PP, 247 [p. 202].

Mosè visse 120 anni (De 34:7) e la sua vita si può sostanzialmente dividere in tre fasi di 40 anni. I primi 40 anni li trascorse in Egitto, la maggior parte dei quali nel palazzo reale. La seconda fase si concentra sul suo periodo di esilio, nella casa di Ietro, nel territorio di Madian. Sono gli ultimi 40 anni, tuttavia, a occupare la maggior parte del Pentateuco (ovvero i primi cinque libri della Bibbia), che racconta la storia della chiamata d’Israele a uscire dall’Egitto per testimoniare e rivelare la natura e il carattere del vero Dio a un mondo intriso di idolatria (cfr. De 4:6-8).

`Il piano di Dio prevedeva che Mosè uccidesse l’egiziano? Se la risposta è no, perché questa vicenda ci insegna che Dio può prendere il sopravvento in ogni situazione e usarla per i suoi obiettivi? In che modo Romani 8:28 ci aiuta a comprendere questa verità importante?`