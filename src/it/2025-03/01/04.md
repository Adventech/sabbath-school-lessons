---
title:  Le levatrici ebree
date:   01/07/2025
---

La comprensione del libro dell’Esodo implica la conoscenza degli insegnamenti della Genesi. Gli Ebrei si trasferiscono in Egitto e, dopo un periodo di grande prosperità e pace, vengono ridotti in schiavitù. Ma Dio non abbandona il suo popolo, anche se a volte è sembrato il contrario. Senza dubbio, molti appartenenti al popolo ebraico si disperavano per la loro condizione. Tuttavia, nel momento dell’angoscia, Dio viene in aiuto con la sua mano potente. Il nostro Signore incoraggia chi gli è fedele: «invocami nel giorno della sventura; io ti salverò, e tu mi glorificherai» (Sl 50:15).

`Leggere Esodo 1:9-21. Quale ruolo chiave hanno avuto le levatrici fedeli e perché sono ricordate nel racconto?`

Nessun faraone viene nominato nel libro dell’Esodo; si legge solo l’attributo, il titolo di «faraone», che significa «re». Gli Egizi credevano che il faraone fosse un dio; lo ritenevano figlio del dio Ra (o Amon, o Amon-Ra) e incarnazione di Horus in vita e di Osiride nell’oltretomba. Ra era il dio sole, considerato la massima divinità egizia.

Eppure, nonostante tutto il suo potere, questo “dio” non riuscì a costringere le levatrici ad andare contro le loro convinzioni. Infatti, a differenza del faraone, le due levatrici vengono citate per nome, Sifra e Pua (Es 1:15); sono molto stimate perché temevano il Signore. L’ordine crudele del faraone non ebbe effetto su di loro, perché rispettavano Dio più delle imposizioni di un sovrano terreno (cfr. At 5:29). Così Dio le benedisse con le loro famiglie numerose. Sono state una potente testimonianza di fedeltà. Queste donne, senza nessuna particolare formazione teologica, non solo sapevano cosa era giusto fare, ma decisero di agire coerentemente.

Quando il faraone vide che il suo piano era fallito, ordinò agli Egiziani di uccidere tutti i bambini maschi nati dagli Ebrei (una vera e propria legge di sterminio antisemitica). Dovevano essere gettati nel fiume Nilo, probabilmente come offerta ad Hapi, il dio di quel corso d’acqua e anche della fertilità. Lo scopo del decreto di morte era di sottometterli, annientare tutti i discendenti maschi e assimilare le donne alla nazione egiziana, ponendo così fine alla minaccia che gli Ebrei, secondo il faraone, rappresentavano per la sua nazione.

`Le levatrici non solo sapevano qual era la cosa giusta da fare, ma passarono dalle intenzioni ai fatti. Qual è il messaggio più ovvio per noi?`