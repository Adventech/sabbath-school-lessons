---
title:  L’autorivelazione di Dio
date:   17/09/2025
---

`Leggere Esodo 34:1-28. In che modo Dio rivela a Mosè la sua gloria?`

Mosè doveva portare con sé due tavole di pietra come le prime che aveva rotto (32:19). Stava per incontrare il Signore sul monte Sinai per la settima volta. Le precedenti salite sono citate nei seguenti testi:

1. Esodo 19:3,7;
2. Esodo 19:8,14;
3. Esodo 19:20,25;
4. Esodo 20:21; 24:3;
5. Esodo 24:9,12-18; 32:15;
6. Esodo 32:30,31.

Mosè iniziò la sua scalata di buon’ora. Era finalmente preparato per assistere a questa gloriosa visione del carattere di Dio. La bellezza del carattere divino è spiegata al meglio in questa sorprendente autorivelazione. Si tratta della descrizione più efficace dell’essenza di Dio, il filo d’oro tessuto in tutta la Bibbia (Nu 14:18; Ne 9:17; Sl 103:8; Gl 2:13; Gn 4:2). L’annuncio del Signore può essere considerato centrale quanto lo è il testo di Giovanni 3:16. In punti cruciali, gli autori biblici applicano, ripetono o ampliano quest’autoproclamazione del Dio vivente, per permettere che il suo carattere sia compreso correttamente.

Quando Mosè ricevette l’incredibile, inedita e ineguagliabile spiegazione del nome di Dio, si prostrò e adorò il Signore. Quando riceviamo scorci dell’amore, della grazia, della misericordia, della compassione, della bontà, della fedeltà, del perdono, della santità e della giustizia del nostro Dio, anche noi non possiamo che essere attratti da lui. Nel momento in cui osserviamo e ammiriamo le sue qualità eccezionali, iniziamo ad amarlo, un amore che porta al desiderio di servirlo e ubbidirgli. Dato che egli ci ama, noi lo amiamo a nostra volta (1 Gv 4:19).

In quest’autorivelazione, Dio assicura a Mosè che compirà azioni meravigliose per il suo popolo e lo condurrà nella terra promessa. Rinnova il patto stabilito con esso, promettendo che altre nazioni avrebbero ammirato la sua maestà e la sua opera grandiosa. «Ecco, io faccio un patto: farò davanti a tutto il tuo popolo meraviglie, quali non sono mai state fatte su tutta la terra né in alcuna nazione; tutto il popolo in mezzo al quale ti trovi vedrà l’opera del SIGNORE, perché tremendo è quello che io sto per fare per mezzo di te» (Es 34:10). Ma gli Israeliti avevano l’ordine di ubbidirgli e di seguire dieci precise disposizioni per assicurarsi la prosperità. A Mosè, il Signore chiese di scrivere il contenuto di quel patto, che era già stato infranto (vv. 27,28).