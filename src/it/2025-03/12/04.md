---
title:  Fammi vedere la tua gloria
date:   16/09/2025
---

Dopo l’apostasia legata al vitello d’oro, Mosè intercedette per il popolo di Dio perché voleva avere la certezza che il Signore avrebbe continuato a guidarlo verso la terra promessa. Nel profondo del suo essere desiderava anche conoscere meglio il Signore.

`Leggere Esodo 33:18-23. Come rispose il Signore alla richiesta di Mosè di vedere la sua gloria?`

«Ti prego, fammi vedere la tua gloria», chiese Mosè. Nella sua misericordia, il Signore gliela rivelò. Tuttavia, quando rispose alla richiesta di Mosè, Dio promise di mostrargli la sua «bontà». Si può tranquillamente concludere che la gloria di Dio coincide con la sua bontà, cioè il suo carattere (cfr. Gli uomini che vinsero un impero, p. 361; Le parabole, pp. 229,230; Profeti e re, p. 183).

«Dio ha destinato il suo popolo alla gloria e alla virtù, e coloro che sono veramente uniti a lui manifesteranno queste qualità nella loro vita» - AA, 530 [p. 332]. La sua gloria significa abbracciare i peccatori pentiti (cfr. PK, p. 385) e mettere a disposizione tutto ciò che serve per cambiarli. Allo stesso tempo, è nostra «gloria» rivelare il suo carattere nella nostra vita e farlo conoscere agli altri.

Questo riflesso del carattere di Dio, della sua bontà, gentilezza e del suo tenero amore, deve essere visibile nei nostri comportamenti. In questo modo, potremo essere non solo una benedizione per il mondo, ma anche una luce splendente per l’universo che ci guarda. Come afferma Paolo: «Poiché io ritengo che Dio abbia messo in mostra noi, gli apostoli, ultimi fra tutti, come uomini condannati a morte; poiché siamo diventati uno spettacolo al mondo, agli angeli e agli uomini» (1 Co 4:9). Questa dimensione cosmica conferisce alla nostra vita e al nostro servizio un significato e uno scopo che possiamo appena immaginare.

In Romani 2:4, Paolo dice che «la bontà di Dio ti spinge al ravvedimento». Significa che la bontà e il carattere di Dio, indicati dallo Spirito Santo, convincono le persone della loro peccaminosità e del bisogno di salvezza. Infatti, quando guardiamo la croce e sappiamo chi era lì (il Signore stesso) e perché era lì (ci amava e questo era l’unico modo per salvarci) abbiamo la più grande rivelazione possibile della sua bontà e del suo carattere.

`Quanto tempo dedichi a riflettere sulla croce e su ciò che ti dice sul carattere di Dio?`