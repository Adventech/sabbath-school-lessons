---
title:  Fammi conoscere le tue vie
date:   15/09/2025
---

`Leggere Esodo 33:12-17. Mosè cosa chiese al Signore di insegnargli? Perché richiese la sua presenza per guidare il popolo?`

La crescita di Mosè nel Signore fu costante. Si avvicinò sempre di più a lui e cercò di modellarsi a sua immagine. Un giorno, mentre conversavano insieme nella tenda di convegno, Mosè si rese conto all’improvviso di non conoscerlo e pronunciò una preghiera ben precisa: «fammi conoscere le tue vie, affinché io ti conosca» (33:13). Mosè era consapevole del suo profondo bisogno di comprendere Dio a un nuovo livello. Scoprì che più lo conosceva, più non lo conosceva. Egli aveva individuato quella necessità e desiderava con tutto il cuore conoscerlo meglio. Dio esaudì di buon grado il desiderio di Mosè. Osservando le esperienze da lui vissute fino a questo momento, ci si rende conto di come Mosè sia stato trascinato in un rapporto più profondo e intimo con il Signore e come sia cresciuto spiritualmente.

Per prima cosa, Mosè «salì verso Dio» (19:3). Poi si recò «sulla vetta del monte» (v. 20) e dopo si avvicinò alla nube, «dov’era Dio» (20:21). In un’altra circostanza, «Mosè entrò in mezzo alla nuvola» e rimase con il Signore quaranta giorni e quaranta notti (24:18). Nel corso di quella permanenza, Dio gli fece due doni preziosi: il Decalogo, scritto di suo pugno sulle tavole di pietra (v. 12), e le istruzioni su come costruire e arredare il tabernacolo (capp. 25-31). Poi Mosè trascorse altri quaranta giorni e quaranta notti con il Signore, intercedendo per i peccatori (32:30-32; De 9:18).

Eppure, anche dopo tutto questo, Mosè desiderava conoscere il carattere di Dio in modo più concreto, e Dio gli diede intuizioni speciali per aiutarlo a capire chi fosse. Questa conoscenza che Mosè desiderava non era una mera comprensione intellettuale di Dio, ma una conoscenza esperienziale della sua persona. D’altronde, secoli dopo, Gesù dirà: «Questa è la vita eterna: che conoscano te, il solo vero Dio, e colui che tu hai mandato, Gesù Cristo» (Gv 17:3). Quale modo migliore per farsi conoscere dagli uomini se non diventare egli stesso uomo?

`Conosci Dio o ne hai solo sentito parlare? Qual è la differenza fondamentale tra le due cose?`