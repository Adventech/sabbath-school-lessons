---
title:  Il volto radioso di Mosè
date:   18/09/2025
---

`Leggere Esodo 34:29-35. Per quale motivo il volto di Mosè era radioso?`

Dopo che Dio gli ha rivelato il suo carattere d’amore, Mosè scende nell’accampamento d’Israele con un volto radioso. Ne era consapevole all’inizio? Affatto. Più ci si avvicina al Signore, più si è consapevoli delle proprie imperfezioni rispetto alla sua santità. Qual è stata la causa della trasformazione di Mosè, che poi gli ha prodotto un volto radioso? La ragione non era solo quella di trovarsi alla presenza di Dio, perché era già successo altre volte in precedenza e il suo volto non era diventato radioso dopo quegli incontri. Certo, se non fosse mai stato davanti al Signore, il suo volto non avrebbe mai brillato. Solo quando comprese la bontà e la gentilezza di Dio e si aprì completamente a lui, grazie alla bellezza del suo carattere, Mosè fu trasformato e il suo volto brillò. Il nostro cuore e la nostra mente possono sperimentare un cambiamento quando ci arrendiamo a Dio e gli permettiamo di essere Signore e Re della nostra vita.

`Leggere 2 Corinzi 3:18. In che modo Gesù può trasformarti gradualmente a sua immagine?`

Paolo paragona il volto splendente di Mosè a quello di Gesù Cristo e spiega che la gloria di quest’ultimo (nel quale sono state personificate la legge e la grazia di Dio) supera la gloria della legge con Mosè. Cristo, insieme alla sua legge, può essere inciso nei nostri caratteri solo quando fissiamo gli occhi su di lui (Eb 3:1; 12:2) e solo grazie alla potenza dello Spirito di Dio (2 Co 3:12-18). Mosè è un modello per noi, che dimostra ciò che Dio può fare per noi quando gli consentiamo di cambiarci e di modellarci a sua immagine. È questo che Paolo intende quando parla di camminare in «novità di vita» (Ro 6:4).

`Quali aspetti del tuo carattere devono riflettere meglio quello di Dio? Probabilmente tutti, giusto? In che modo focalizzarsi sulla croce e sul suo significato, può incoraggiarti e assicurarti la salvezza?`