---
title:  La tenda di convegno
date:   14/09/2025
---

`Leggere Esodo 33:7-11. Perché Dio chiese a Mosè di costruire una tenda di convegno?`

Non dobbiamo confondere la «tenda di convegno» (costruita fuori dall’accampamento d’Israele) con il tabernacolo, edificato in seguito e situato al centro dello stesso. Non sappiamo con quale frequenza Mosè si consultasse con Dio in quella tenda, tuttavia, una cosa è certa: quegli incontri crearono una stretta amicizia tra loro. «Or il SIGNORE parlava con Mosè faccia a faccia, come un uomo parla col proprio amico» (Es 33:11). Un amico è una persona con cui possiamo consultarci e discutere apertamente di quasi tutto, confidando che non rivelerà mai ad altri i nostri pensieri. L’amicizia è un rapporto alla pari, basato sul rispetto, sincerità, fiducia, stima e disponibilità reciproca.

La storia di Mosè, narrata in Esodo 19-34, è molto istruttiva su come Dio trasforma la nostra vita. Come ha fatto Dio a costruire una relazione con questo leader eccezionale? Lo studio della vita di Mosè mostra quanto sia cresciuto nella conoscenza, non solo del potere di Dio, ma anche del suo amore e carattere; questa è una componente cruciale per avere una relazione con Dio.

Prima di arrivare al monte Sinai, Dio si era potentemente servito di Mosè anche in funzione del ruolo di guida speciale. Nella terra di Madian, mentre si prendeva cura delle pecore, Dio lo ispirò a scrivere due libri: Giobbe e Genesi. Poi, durante l’evento sovrannaturale del pruno ardente, il Signore lo incaricò di condurre Israele fuori dall’Egitto. Attraversando il mar Rosso fu testimone della resa delle divinità egizie e del potente esercito di quella nazione. Osservò per svariate settimane come Dio guidò Israele verso il Sinai. Dopo l’esperienza che gli fece risplendere il volto, capeggiò Israele per altri 39 anni, fino alle soglie della terra promessa. Il testo biblico afferma che Mosè fu un fedele servitore di Dio (De 34:5; Gs 1:1), una luce inalterata nelle tenebre, un profeta modello al cui cospetto gli altri sarebbero stati valutati (De 18:15,18). Fu un agente di cambiamento, anche se il popolo non sempre seguì le sue indicazioni e le sue parole. Le volte che lo fece, prosperò.

`Mosè ci insegna, con la sua eccezionale storia di vita, cosa può fare Dio quando lasciamo che agisca in noi. Quali sono stati i punti di svolta nel tuo cammino con Dio, grazie ai quali hai riconosciuto la sua mano potente nella tua vita?`