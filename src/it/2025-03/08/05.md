---
title:  Le diverse funzioni della legge di Dio
date:   20/08/2025
---

La legge rivela il carattere di Dio, la sua essenza. Se egli è santo, giusto e buono, altrettanto si può dire della sua legge. Lo conferma anche l’apostolo Paolo quando afferma: «Così la legge è santa, e il comandamento è santo, giusto e buono» (Ro 7:12). Nella Bibbia, la legge di Dio è vista sotto una luce molto positiva (Mt 5:17,18; Gv 14:15; 1 Co 7:19). Si possono creare poesie a questo riguardo (cfr. Sl 119), canti (Sl 19) e meditare su di essa giorno e notte (Sl 1:2; Gs 1:8). La legge aiuta a tenersi lontani dal male e dona saggezza, comprensione, salute, prosperità e pace (De 4:1-6; Pr 2 e 3).

1. La legge di Dio è come un recinto che crea all’interno un ampio spazio libero per la vita, ma all’esterno, superando un limite ben preciso, nascono pericoli, problemi, complicazioni e persino la morte (Ge 2:16,17; Gm 2:12).
2. La legge indica anche che Gesù perdona i nostri peccati e trasforma la nostra vita (2 Co 5:17; 1 Gv 1:7-9). In questo modo, essa ci guida a Cristo assumendo il ruolo di paidagogos, custode (Ga 3:24).

`Leggere Giacomo 1:23-25. Cosa dicono questi passi e in che modo ci aiutano a capire la funzione e l’importanza della legge, chiarendo sempre che essa non può salvarci?`

Uno specchio può rivelare i nostri difetti, ma non ha alcuna caratteristica che gli consenta di curarli. Lo specchio indica i problemi, ma non offre alcuna soluzione. Lo stesso vale per quel che riguarda la legge di Dio. Cercare di essere giustificati davanti a Dio, osservando semplicemente la sua legge, sarebbe come fissarsi allo specchio nella speranza che, prima o poi, esso faccia sparire i nostri difetti.

Poiché la salvezza avviene per fede e non per opere - comprese quelle della legge - alcuni cristiani sostengono che essa è stata abolita e che non siamo più chiamati a osservarla. Naturalmente, considerando che è la legge stessa a definire il peccato - «non avrei conosciuto il peccato se non per mezzo della legge» (Ro 7:7) - questa affermazione è un madornale errore d’interpretazione del rapporto tra essa e il vangelo. L’esistenza della legge è proprio il motivo che giustifica l’esigenza del vangelo.

`Quanto sono fruttuosi i tentativi di osservare la legge di Dio? Abbastanza da basare su di essa la salvezza? Perché abbiamo bisogno del vangelo?`