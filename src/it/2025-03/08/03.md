---
title:  Prepararsi per il dono
date:   18/08/2025
---

`Leggere Esodo 19:9-25. In che modo Dio preparò Israele a ricevere i dieci comandamenti?`

Dio dette istruzioni specifiche in merito a ciò che gli Israeliti dovevano fare al momento della consegna della legge presso il Sinai. La loro purezza esteriore doveva riflettere la totale dedizione a lui. Dovevano essere pronti per la splendida manifestazione della gloria del Signore. E quando giunse, fu accompagnata da «tuoni, lampi, una fitta nuvola sul monte e si udì un fortissimo suono di tromba. Tutto il popolo che era nell’accampamento tremò» (19:16). Il Decalogo (i dieci comandamenti) è il cuore della rivelazione di Dio e dell’etica biblica. Costituisce la sostanza e il fondamento delle norme divine per tutta l’umanità; i suoi principi sono eterni e universali.

Secondo il racconto biblico, il Decalogo fu promulgato da Dio (Es 19:19; 20:1; De 5:4,5,24) e scritto da lui (Es 24:12; 31:18; De 5:22). Per due volte fu consegnato a Mosè come dono speciale (Es 32:19; 34:1; De 10:1,2).

Nel libro dell’Esodo, il Decalogo è chiamato «la testimonianza» (dall’ebraico ‘edut; 31:18); oppure «le parole dell’alleanza» (dall’ebraico dibre habberit; 34:28). Nel libro del Deuteronomio è scritto sulle «tavole del patto» (9:9,11,15). Nessuno dei due libri in ebraico usa il termine «i dieci comandamenti» (mitzwot, «comandamenti»). Per ben tre volte, invece, vengono definiti «le dieci parole». In ebraico è ‘aseret haddebarim, da dabar, che significa «parola, frase, materia, cosa, discorso, storia, promessa, enunciato» (cfr. Es 34:28; De 4:13; 10:4).

Esistono due versioni del Decalogo, con differenze minime; la prima è citata in Esodo 20:1-17 e la seconda in Deuteronomio 5:6-11. Quest’ultima, presentata oralmente da Mosè a Israele, fu proclamata quasi quarant’anni dopo il Sinai, poco prima che il popolo entrasse nella terra promessa (De 1:3,4; 4:44-47). Queste circostanze spiegano le lievi differenze tra le due versioni.

Quando Paolo riassume la legge definendola «amore», cita il Decalogo (Ro 13:8-10). L’amore è infatti la somma della legge di Dio, che è un «Dio d’amore» (1 Gv 4:16).

`In che senso i dieci comandamenti sono l’espressione dell’amore di Dio? Come si rivela l’amore di Dio in essi?`