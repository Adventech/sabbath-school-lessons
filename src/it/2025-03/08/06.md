---
title:  "La legge: promessa del Signore"
date:   21/08/2025
---

`Leggere Romani 3:20-24. Sebbene Paolo sia molto chiaro sul perché non possiamo essere salvati osservando i dieci comandamenti, quale dovrebbe essere la loro funzione nella nostra vita?`

Il significato del termine ebraico dabarim, usato negli scritti di Mosè per indicare i dieci comandamenti (Es 34:28; De 4:13; 10:4), non è letteralmente «comandamenti», ma «parole». Dabar (singolare), può voler dire «promessa». Per questo motivo, in numerose circostanze (1 R 8:56; 2 Cr 1:9; Ne 5:12,13; De 1:11; 6:3; 9:28; Gs 9:21; 22:4; 23:5), dabar è tradotto sia come sostantivo sia come verbo che esprime l’idea di promessa.

Ellen G. White ci presenta una visione della funzione del Decalogo: «I dieci comandamenti… sono dieci promesse» - The SDA Bible Commentary, vol. 1, p. 1.105. Il Decalogo contiene le promesse di Dio che ci guideranno sulla strada giusta affinché lui possa fare cose meravigliose per noi, se siamo pronti a ubbidirgli.

`Leggere Romani 10:4. Come interpretare l’affermazione di Paolo, secondo cui Cristo è «il termine della legge»?`

Paolo sostiene che Gesù Cristo è il telos della legge, ma non lasciando intendere che egli la abroghi o la elimini. Al contrario, vuole spiegare che Cristo è il fine e l’intento della legge, e che il suo sacrificio espiatorio non pone fine alla sua validità e perpetuità. Paolo ribadisce piuttosto l’importanza della legge, della sua legittimità e ancora valida autorità (Ro 3:31; 1 Co 7:19; Ga 5:6). Il significato della parola telos è principalmente orientato al fine e alla meta, non al tempo. Cristo è la chiave per sbloccare il vero significato e lo scopo della legge di Dio. Pertanto, non sarebbe corretto affermare che l’ha invalidata, sostituita o abrogata. Cristo è l’obiettivo della legge, colui al quale essa punta.

`In che modo la legge ci indica Gesù?`