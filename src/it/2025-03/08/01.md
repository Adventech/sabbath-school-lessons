---
title:  Il patto del Sinai
date:   16/08/2025
---

### Letture

Esodo 19:1-20:17; Apocalisse 21:3; Deuteronomio 5:6-21; Giacomo 1:23-25; Romani 3:20-24; 10:4

> <p></p>
> «“Voi avete visto quello che ho fatto agli Egiziani e come vi ho portato sopra ali d’aquila e vi ho condotti a me. Dunque, se ubbidite davvero alla mia voce e osservate il mio patto, sarete fra tutti i popoli il mio tesoro particolare; poiché tutta la terra è mia; e mi sarete un regno di sacerdoti, una nazione santa”. Queste sono le parole che dirai ai figli d’Israele» Esodo 19:4-6

Dopo averlo liberato dall’Egitto, in quale luogo Dio condusse Israele? Verso la terra promessa, ovviamente. Ma per quanto geograficamente corretta, questa risposta è teologicamente sbagliata. È Dio stesso a rispondere: «Voi avete visto quello che ho fatto agli Egiziani e come vi ho portato sopra ali d’aquila e vi ho condotti a me» (19:4). Così, la risposta biblico-teologica alla domanda rivela la priorità e l’obiettivo divini: il Signore li ha portati a sé. Quando gli uomini gli si allontanano, lui li cerca e li richiama a sé. L’esempio più calzante di questa verità profonda è quanto accaduto nell’Eden, quando Adamo ed Eva peccarono contro Dio, disubbidirono ai suoi comandi e si nascosero da lui. Ma il Padre prese l’iniziativa e li chiamò: «Dove sei?» (Ge 3:9). È sempre il Signore a compiere il primo passo e Gesù lo afferma in modo molto eloquente: «Venite a me, voi tutti che siete affaticati e oppressi, e io vi darò riposo. Prendete su di voi il mio giogo e imparate da me, perché io sono mansueto e umile di cuore, e voi troverete riposo alle anime vostre» (Mt 11:28,29). Dio chiama ciascuno di noi; la nostra sorte eterna dipende dalla nostra risposta.