---
title:  Il dono del Decalogo
date:   19/08/2025
---

`Leggere Esodo 20:1-17. Quali sono i princìpi del Decalogo e come è strutturato?`

Si noti che il Decalogo non inizia con delle prescrizioni, ma con l’azione amorevole di Dio per il suo popolo: «Io sono il SIGNORE, il tuo Dio, che ti ho fatto uscire dal paese d’Egitto, dalla casa di schiavitù» (20:2). Il Signore prima mostra la sua grazia concedendo la libertà e la salvezza a Israele, poi rivela la sua volontà. Questi comandamenti dovevano essere osservati per amore e gratitudine nei confronti di Dio e di quello che aveva fatto per loro. La parola chiave per riassumere il Decalogo è «amore» (Ro 13:10). Il comandamento più grande è quello dell’amore, che si esprime in due direzioni: verso Dio (De 6:5) e verso il prossimo (Le 19:18).

Nei primi quattro comandamenti, il Decalogo interpreta cosa significhi amare Dio; nei sei successivi, la legge interpreta cosa significhi amare il prossimo. Il Decalogo comincia con l’onorare Dio al di sopra di tutto (amore verticale) e continua con il rispetto per gli altri (amore orizzontale):

1. Onorare e riverire Dio dandogli il primo e il più elevato posto in ogni situazione della nostra vita (primo comandamento).
2. Onorare e preservare la posizione unica di Dio e non sostituirlo con un idolo in qualsiasi forma, sia essa materiale, simbolica o spirituale. I nostri affetti più puri appartengono al Signore (secondo comandamento).
3. Venerare il nome di Dio, la sua reputazione e il suo carattere (terzo comandamento).
4. Onorare il suo giorno di riposo e di adorazione, il sabato (quarto comandamento).
5. Rispettare i genitori (quinto comandamento).
6. Rispettare la vita (sesto comandamento).
7. Rispettare il matrimonio (settimo comandamento).
8. Rispettare la proprietà altrui (ottavo comandamento).
9. Rispettare la reputazione degli altri (nono comandamento).
10. Rispettare se stessi, in modo che nessun desiderio egoistico rovini il nostro carattere (decimo comandamento).

Come Gesù stesso ha detto: «Se voi mi amate, osserverete i miei comandamenti» (Gv 14:15; cfr. 1 Gv 4:20,21). Pertanto, la vera ubbidienza è semplicemente un’espressione d’amore e gratitudine verso Gesù, un amore che si esprime concretamente nel modo in cui ci poniamo nei confronti del nostro prossimo.