---
title:  Al monte Sinai
date:   17/08/2025
---

`Leggere Esodo 19:1-8. Cosa promise Dio, ai piedi del monte Sinai?`

Dio condusse gli Israeliti presso il monte Sinai, dove presto avrebbe consegnato loro i dieci comandamenti (il Decalogo). Il Jebel Musa (alto 2.285 m), nella penisola del Sinai, è probabilmente il luogo preciso nel quale Mosè incontrò Dio più volte (cfr. Es 3:1; 19:2; 24:18) e dove, anni dopo, Elia incontrò Dio (1 R 19:8). È lo stesso monte presso il quale Dio convocò Mosè per affidargli il compito di condurre Israele fuori dall’Egitto (Es 3:1,10). In quella circostanza, Dio informò Mosè che in questo stesso luogo lo avrebbe adorato insieme all’Israele liberato, e che sarebbe stato un segno per Mosè che il Dio di Abraamo, Isacco e Giacobbe li stava guidando (v. 12).

Dopo due mesi di viaggio, gli Israeliti arrivarono al Sinai (19:1), dove si sarebbero trattenuti per un anno circa (cfr. 19:1 con Nu 10:11,12). Durante questo anno vennero date loro molte leggi, descritte in Esodo 19-40, Levitico 1-27 e Numeri 1:1-10:10.

La permanenza d’Israele sul monte Sinai è il nodo della narrazione dei primi cinque libri di Mosè. Qui si trovano i fondamenti della loro elezione come popolo di Dio, unica nazione non intrisa di paganesimo e idolatria.

Dio prende l’iniziativa e stabilisce quest’alleanza tra sé e Israele; promette di farne un tesoro speciale, un regno di sacerdoti, un popolo santo, a condizione che il popolo gli ubbidisca e mantenga la relazione con lui.

Essere un popolo santo significa dedicarsi a Dio e rivelare agli altri il suo carattere, soprattutto alle altre nazioni. Israele sarebbe dovuto diventare un regno di sacerdoti con il compito di mettere in contatto gli altri popoli con Dio, guidandoli a lui e insegnando loro le sue vie e le sue leggi. Avrebbe dovuto essere il tesoro speciale di Dio, perché lui voleva Israele come suo canale per illuminare il mondo, rivelando la sua essenza e il suo carattere. Quest’alleanza rappresentava la struttura legale della relazione tra Dio e il suo popolo. La formula generale dell’alleanza, che varia leggermente nei vari testi, è la seguente: «Vi prenderò come mio popolo, sarò vostro Dio» (Es 6:7; cfr. Le 26:12; Gr 24:7; 31:33; Eb 8:10; Ap 21:3).

`Immagina di essere il «tesoro speciale» di Dio! Quali privilegi e quali responsabilità speciali comporta questo riconoscimento?`