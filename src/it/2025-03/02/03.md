---
title:  L’angelo del Signore
date:   07/07/2025
---

«L’angelo del SIGNORE gli apparve in una fiamma di fuoco, in mezzo a un pruno. Mosè guardò, ed ecco il pruno era tutto in fiamme, ma non si consumava» (Es 3:2). Fu il Signore Gesù in persona a rivolgersi a Mosè «di mezzo al pruno» (v. 4).

Questo non significa che l’«angelo del SIGNORE» sia sempre da intendere come la rappresentazione di Gesù Cristo. Il termine «angelo» significa «messaggero» (in ebraico mal’akh), e dipende dal contesto capire se si tratta di un messaggero umano o celeste (cfr. Ml 3:1). Poi ci sono diversi casi in cui «l’angelo del SIGNORE» non è solo un messaggero celeste, ma una manifestazione di Dio stesso (p.es., Ge 22:11,15-18; 31:3,11,13; Gc 2:1,2; 6:11-22; Za 3:1,2). Quest’angelo non solo parla nel nome del Signore, ma il Signore in persona. Solo in questi casi è possibile identificare questo messaggero del Signore con Gesù stesso, che ci comunica la Parola del Padre.

`Leggere Esodo 3:7-12. In che modo Dio spiega a Mosè perché vuole intervenire in soccorso degli Israeliti schiavi in Egitto?`

La sofferenza del popolo di Dio in Egitto viene raffigurata in modo colorito, come un gemito, una insistente implorazione. Dio udì il loro grido e si ricordò (2:23-25). Lo chiamò «il mio popolo» (3:7). Quindi, prima ancora del Sinai e della ratifica dell’alleanza, considerava i figli d’Israele suo popolo, e li avrebbe fatti abitare e prosperare (se avessero ubbidito) nella terra di Canaan, come promesso ai loro padri.

Dio disse a Mosè che lo inviava dal faraone per un compito specifico: «Or dunque va’; io ti mando dal faraone perché tu faccia uscire dall’Egitto il mio popolo, i figli d’Israele» (v. 10). Ancora una volta, Dio li chiama «il mio popolo».

Dio affida al suo servo un compito di enorme rilevanza. Mosè risponde con una domanda: «Chi sono io?». Ovvero, comprendendo il significato di ciò che stava per accadere e quale sarebbe stato il suo ruolo in tutto ciò, si chiede perché sia stato scelto proprio lui. E qui abbiamo già un’indicazione del suo carattere, della sua umiltà e della sua sensazione di essere indegno rispetto a ciò che è stato chiamato a fare.

`Perché l’umiltà e il senso di «indegnità» sono importanti per chiunque voglia seguire il Signore e fare qualcosa per lui?`