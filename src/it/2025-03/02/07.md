---
title:  Approfondimento
date:   11/07/2025
---

Leggere il capitolo tratto da Patriarchi e profeti: “Mosè”, 251-256 [pp. 204-209].

La plateale chiamata presso il pruno ardente fu probabilmente l’esperienza più trasformante nella vita di Mosè. Tutti gli altri momenti salienti della sua vita dipendevano dalla sua risposta positiva e ubbidiente all’incarico che Dio lo sollecitava ad assumere: guidare gli Ebrei fuori dall’Egitto e verso la terra promessa.

Certo, ora sappiamo com’è andata a finire. Ma mettetevi nei panni di Mosè di fronte al pruno che brucia. Era fuggito dall’Egitto per salvarsi la vita. Nel corso di quei quarant’anni era arrivata una nuova generazione di Ebrei, molti dei quali probabilmente sapevano poco di lui, o magari anche quello che avevano sentito era sbagliato, filtrato da storie che col tempo vengono distorte. Nonostante ciò, veniva chiamato da Dio a guidare questo stesso popolo lontano da una nazione potente! Non c’è da stupirsi se all’inizio si sia mostrato riluttante.

Sì, era un compito estremamente impegnativo, ma immaginate cosa si sarebbe perso se avesse risposto di no a Dio. Di lui non si sarebbe saputo nulla; invece - grazie alla potenza di Dio che operò in lui - ha scritto letteralmente la storia ed è diventata una delle persone più grandi e influenti, non solo della Bibbia ma del mondo.

**Domande per la condivisione**

`Durante gli anni tranquilli trascorsi nel deserto, Mosè ha fatto ciò che Dio gli ha chiesto: è stato un padre di famiglia, si è preso cura delle pecore e ha scritto due libri biblici sotto ispirazione divina prima di essere chiamato a diventare una grande guida del suo popolo. Cosa ci insegna la sua esperienza a proposito dei nostri doveri nella vita?`

`Si potrebbe obiettare che, in apparenza, le scuse di Mosè fossero di per sé abbastanza ragionevoli: «Perché il popolo dovrebbe credermi? Chi sono io? Tanto per cominciare, non so parlare bene». Come s’impara a credere che Dio possa metterci nelle condizioni di fare ciò che ci chiede?`

`Approfondire il punto sollevato nello studio di domenica sulla paternità di Mosè in merito al libro della Genesi e sull’importanza di quell’opera per la comprensione della storia sacra e del piano della salvezza. Perché dobbiamo lottare contro ogni tentativo (e ce ne sono molti) d’indebolire l’autorità del libro, soprattutto negando la storicità dei primi 11 capitoli?`