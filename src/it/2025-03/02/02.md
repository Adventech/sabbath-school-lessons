---
title:  Il pruno ardente
date:   06/07/2025
---

Dopo la fuga a Madian, Mosè ebbe una vita relativamente comoda. Si sposò, ebbe due figli, Ghersom ed Eliezer (Es 18:3,4), e fece parte della famiglia allargata di Ietro, suo suocero e sacerdote a Madian. Trascorse quarant’anni di vita tranquilla facendo il pastore, come Davide (2 S 7:8), e godendo della presenza di Dio, in particolare quella che si rivela nella natura.

Tuttavia, questo tempo non gli servì solo per annusare i fiori. Questi anni di cammino con il Signore lo cambiarono e lo prepararono ad assumere un ruolo di guida. Secondo quanto scrive Ellen G. White, Dio ispirò Mosè in questo deserto tranquillo per scrivere, sotto ispirazione divina, due dei più antichi libri biblici: Giobbe e Genesi (cfr. PP, 251 [p. 204]; Signs of the Times, 19 febbraio 1980).

Mosè ricevette da Dio intuizioni cruciali sul gran conflitto, la creazione, la caduta, il diluvio, i patriarchi e, soprattutto, sul piano della salvezza. Egli risultò determinante nel trasmettere a tutta l’umanità la conoscenza del Dio vivente, colui che ci ha creati e ci sostiene, e la conoscenza di ciò che Dio sta facendo in merito al peccato che ha portato scompiglio su questo pianeta. La storia biblica e quella della salvezza avrebbero poco senso, se non tenessimo conto del fondamento cruciale che Mosè, sotto ispirazione, ci ha trasmesso, soprattutto nel libro della Genesi.

`Leggere Esodo 3:1-6. Perché sono importanti le parole con cui Dio si presentò a Mosè: «Io sono il Dio di tuo padre, il Dio d’Abraamo, il Dio d’Isacco e il Dio di Giacobbe»?`

Mosè vide che il pruno ardente non veniva consumato dal fuoco, capì quindi che si trattava di un miracolo e che qualcosa di straordinario e importante stava avvenendo proprio davanti ai suoi occhi. Avvicinandosi, il Signore gli disse di togliersi i calzari in segno di profondo rispetto, perché la presenza di Dio rendeva quel luogo sacro. Il Signore si è presentato a Mosè come «il Dio di Abraamo, il Dio d’Isacco e il Dio di Giacobbe» (3:6). Egli aveva promesso a questi patriarchi che i loro discendenti avrebbero ereditato Canaan, una promessa che Mosè sicuramente conosceva. Quindi, ancora prima di pronunciarla, Dio lo stava già aiutando a comprendere cosa stava per accadere e quale ruolo cruciale avrebbe dovuto svolgere.

`Ci vollero quarant’anni prima che Dio ritenesse Mosè pronto per il compito che gli avrebbe affidato. Cosa ci insegna in termini di pazienza?`