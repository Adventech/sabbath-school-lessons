---
title:  Quattro scuse
date:   09/07/2025
---

`Leggere Esodo 4:1-17. Quali segni disse Dio a Mosè di compiere allo scopo di consolidare la sua posizione di messaggero divino?`

Mosè cercò di nuovo di giustificarsi rispetto al mandato che Dio gli aveva affidato (cfr. Es 3:11). Non voleva andare in Egitto e affrontare il faraone. Dopo tutto, aveva già fallito quando aveva tentato, da solo, di aiutare gli Ebrei. Per di più, il suo stesso popolo non credeva in lui né lo accettava come leader. Ecco perché formulò una terza obiezione: «Ma ecco, essi non mi crederanno e non ubbidiranno alla mia voce» (4:1). Non era un’affermazione volta a imparare qualcosa di nuovo, ma un tentativo di dire no alla responsabilità che Dio gli chiedeva di assumersi.

A Mosè viene detto di compiere due segni miracolosi davanti agli anziani d’Israele e, in seguito, davanti al faraone: il suo bastone che si trasforma in serpente e poi torna a essere un bastone; la sua mano che diventa lebbrosa ma poi viene immediatamente guarita. Entrambi i miracoli avrebbero dovuto convincere gli anziani che Dio agiva per supportarli. In caso contrario, si sarebbe aggiunto un terzo miracolo: la trasformazione dell’acqua in sangue (vv. 8,9). Nonostante Dio gli abbia concesso l’opportunità di compiere questi prodigi potenti, Mosè avanza la quarta scusa: non è un buon oratore.

`Leggere Esodo 4:10-18. Dio come risponde a Mosè e quale insegnamento possiamo trarne per la nostra esperienza personale?`

Questa serie di quattro scuse dimostra la riluttanza di Mosè a seguire la chiamata di Dio. Con obiezioni «ragionevoli», maschera la sua ritrosia ad accettare. Le prime tre scuse nascono sotto forma di domande: Chi sono io? Chi sei tu? E se non mi credono? La quarta obiezione è l’affermazione: «Non sono eloquente». Dio ebbe una risposta per ciascuna di esse e offrì una soluzione autorevole: la presentazione di tante promesse edificanti.

A quel punto Mosè pronuncia la quinta e ultima supplica e chiede direttamente: «Ti prego, Signore, manda il tuo messaggio per mezzo di chi vorrai» (4:13).

Per tutta risposta, Dio gli dice che sta già mandando suo fratello Aaronne a incontrarlo per sostenerlo. Finalmente, Mosè si arrende in silenzio e chiede a Ietro la sua benedizione prima di partire per l’Egitto.