---
title:  Adorazione nell’educazione
date:   05/07/2025
---

### Letture

Esodo 18:3,4; 3:1-22; 6:3; 4:1-31; Genesi 22:11,15-18; 17:10,11; Gioele 2:32

> <p></p>
> «Il SIGNORE disse: “Ho visto, ho visto l’afflizione del mio popolo che è in Egitto e ho udito il grido che gli strappano i suoi oppressori; infatti, conosco i suoi affanni. Sono sceso per liberarlo dalla mano degli Egiziani e per farlo salire da quel paese in un paese buono e spazioso, in un paese nel quale scorre il latte e il miele”» Esodo 3:7,8

La chiamata di Dio cambierà spesso la direzione della nostra vita; se le daremo ascolto, scopriremo che la strada di Dio è sempre quella migliore. Tuttavia, talvolta non è facile accettare prontamente quella chiamata.

È il caso di Mosè e della vocazione rivoltagli da Dio, che iniziò precisamente con l’incontro con il Signore presso il pruno ardente. Il fatto che l’arbusto non si consumasse era segno di un miracolo in atto, e catturò l’attenzione di Mosè. Non c’era dubbio, il Signore lo stava chiamando a un compito specifico. Mosè però si rendeva perfettamente conto del cambiamento radicale della sua vita che quel compito comportava; perciò, all’inizio, non si dimostrò molto ricettivo.

Forse vi vengono in mente situazioni nelle quali avevate obiettivi ben precisi e Dio ha scombinato i vostri piani, dandovi una nuova direzione. È vero che gli possiamo essere utili in molti modi, ma seguire la sua chiamata nella nostra vita e fare ciò che ci indica è sicuramente la strada per un’esistenza più soddisfacente. Probabilmente non sarà sempre facile all’inizio, e non lo è stato nemmeno per Mosè, ma è da insensati continuare in una strada quando Dio ci chiama a prendere un’altra direzione.