---
title:  Il nome del Signore
date:   08/07/2025
---

`Leggere Esodo 3:13-22. Perché Mosè voleva conoscere il nome di Dio? Qual è il significato di tale nome?`

Dio si presenta a Mosè come ehejeh ’asher ‘ehejeh, che letteralmente significa «Io sarò ciò che sarò» o «Io sono ciò che sono». In Esodo 3:12, Dio usa lo stesso verbo ‘ehejeh del v. 14, quando dice a Mosè: «Io sarò» (con te). Significa che Dio è eterno. È il Dio trascendente, ma anche il Dio immanente, e abita con chi è «oppresso e umile di spirito» (Is 57:15). Il nome proprio di Dio, Yahweh (tradotto nella Nuova Riveduta come «il SIGNORE»), era noto al suo popolo fin dall’inizio, anche se non ne conosceva il significato più profondo. Anche Mosè conosceva il nome Yahweh, ma, come altri, non ne comprendeva il vero significato. La sua domanda «Qual è il tuo nome?» è un quesito che riguarda questo significato più profondo.

Un indizio utile si trova in Esodo 6:3, dove Dio afferma: «Io apparvi ad Abraamo, a Isacco e a Giacobbe, come il Dio onnipotente; ma non fui conosciuto da loro con il mio nome di SIGNORE». Non significa che Adamo, Noè, Abramo e i patriarchi non conoscessero il nome Yahweh (cfr. Ge 2:4,9; 4:1,26; 7:5; 15:6-8, ecc.). Significa piuttosto che essi non avevano conoscenza del suo significato più profondo.

Il suo nome, Yahweh, indica che è il Dio personale, il Dio del suo popolo, il Dio dell’alleanza. Un Dio intimo e vicino che interviene nelle vicende umane. Onnipotente (Ge 17:1), che interviene miracolosamente con la sua potenza. Ma Yahweh è un Dio che dimostra il suo potere morale con l’amore e la cura. È lo stesso Dio chiamato altre volte Elohim («Dio potente, forte, trascendente», il «Dio di tutti i popoli», «il dominatore dell’universo», «il creatore di ogni cosa»), ma il nome Yahweh rivela aspetti diversi della sua relazione con l’umanità.

Conoscere o invocare il nome di Dio non è qualcosa di magico. Si tratta di una proclamazione del suo nome; in altre parole, significa insegnare agli altri la verità su questo Dio e sulla salvezza che offre a tutti quelli che vengono a lui per fede. Come dice il profeta Gioele: «Chiunque invocherà il nome del SIGNORE sarà salvato» (2:32).

`In che modo hai sperimentato nella tua vita la vicinanza e l’intimità con Yahweh, quella che egli cerca di avere con tutti coloro che si abbandonano a lui?`