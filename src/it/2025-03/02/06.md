---
title:  La circoncisione
date:   10/07/2025
---

`Leggere Esodo 4:18-31. Come interpretiamo questa strana storia e quale insegnamento ci offre?`

Gli studiosi della Bibbia rimangono attoniti quando leggono che, dopo che Mosè ubbidì e iniziò il viaggio di ritorno in Egitto, il Signore «cercò di farlo morire» (4:24). Dal contesto del racconto è evidente che il problema riguardava la circoncisione. Il figlio più giovane non era circonciso, come esigeva il patto abramitico (Ge 17:10,11). Mosè, in quanto guida del popolo di Dio, doveva dimostrare la sua perfetta sottomissione e ubbidienza al Signore per essere qualificato a dirigere altre persone verso l’ubbidienza. Doveva essere un modello di totale resa a Yahweh. Sefora, sua moglie, era una donna d’azione e circoncise suo figlio per salvare la vita del marito. Toccò Mosè con il «prepuzio insanguinato», e quel sangue rappresentò l’espiazione, la vita e il sigillo del patto. Che sia stato fatto così in fretta ha aggiunto nuovo pathos alla vicenda. Da questo episodio si può trarre un’importante lezione: non mancare mai di fare ciò che sai essere giusto.

«Lungo la strada che da Madian lo avrebbe condotto in Egitto, Mosè ricevette un terribile e inquietante avvertimento della disapprovazione di Dio. Un angelo gli apparve, con un atteggiamento così minaccioso che sembrava volesse ucciderlo. Non vi furono ulteriori spiegazioni, ma Mosè ricordò di aver trascurato una richiesta di Dio: dietro insistenza della moglie non aveva circonciso il figlio più piccolo, non adempiendo così alla condizione che gli avrebbe permesso di partecipare alle benedizioni del patto di Dio con il suo popolo. Una negligenza simile da parte di chi era stato scelto come guida d’Israele avrebbe limitato l’importanza di questa prescrizione agli occhi del popolo. Sefora stessa, temendo per la vita di suo marito, eseguì il rito e l’angelo permise a Mosè di continuare il suo viaggio. Nella sua missione presso il faraone egli si sarebbe esposto a gravi pericoli; la certezza della sua sopravvivenza era legata unicamente alla protezione degli angeli di Dio» - PP, 255, 256 [pp. 208,209].

`Cosa dovrebbe comunicarti questa storia, se sei davvero consapevole di aver trascurato ciò che sapevi di dover fare? Cosa dovresti cominciare a cambiare nella tua vita?`