---
title:  Il sabato del Signore
date:   21/09/2025
---

Per quanto chi si oppone al sabato, in quanto settimo giorno, sostenga falsamente che esso era riservato agli Ebrei (il settimo giorno fu riservato e santificato in Eden - Ge 2:1-3), o che essi ne sentirono parlare per la prima volta al Sinai (gli Ebrei l’osservavano prima del Sinai - Es 16:22-29), non c’è dubbio, invece, che il sabato fosse una parte importante della vita del popolo ebraico fin dall’inizio.

`Leggere Esodo 35:1-3. Quale verità fu ripetuta al popolo in occasione dell’edificazione del santuario?`

Il sabato e il suo messaggio erano, sono e saranno sempre incentrati su Dio, sulla sua natura e sulle sue opere potenti. Il sabato ci ricorda i suoi atti creativi e salvifici e attira la nostra attenzione su di lui, desideroso di abitare con il suo popolo. In questo modo, sabato e santuario puntano nella stessa direzione: la presenza di Dio nella nostra vita. Il sabato del popolo di Dio dell’Antico Testamento trasmette un messaggio molteplice. Se ne può riassumere la sostanza in cinque punti centrali:

1. Dio è il Creatore, e la Bibbia si apre con questa dichiarazione straordinaria, ma anche pietra angolare (Ge 1:1). Il vivido memoriale della creazione di Dio è il sabato (2:2,3; Es 20:8-11). Da questa verità - il Dio Creatore - scaturiscono tutte le altre verità bibliche.
2. Il Messia verrà, e questa speranza è centrata sulla promessa divina di una progenie che avrebbe sconfitto il serpente (Satana) e conquistato la vittoria sul male.
3. Dio stabilirà il suo regno e il sabato ne è un’anticipazione.
4. La salvezza viene dal Signore e il popolo di Dio testimonia che egli è suo Salvatore e Redentore e che la salvezza è frutto solo della sua grazia.
5. Dio è il giudice ultimo di tutti gli uomini. Coloro che si ostinano a sfidarlo e a negarlo non avranno un futuro, ma egli dona liberamente la vita eterna a coloro che lo seguono.

`Che ruolo ha il sabato nella vita della nostra famiglia ecclesiale?`