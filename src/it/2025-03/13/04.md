---
title:  Il tabernacolo costruito
date:   23/09/2025
---

`Leggere Esodo 36:8-39:31. Perché furono date istruzioni così dettagliate? Perché ci dimostrano che Dio cura ogni singolo particolare?`

Mosè costruì con cura il tabernacolo e le istruzioni ricevute sul monte Sinai furono meticolosamente messe in pratica. Il testo biblico elenca quanto segue:

1. Il tabernacolo con teli, assi e veli (Es 36:8-38);
2. L’arca del patto (37:1-9);
3. La tavola dei pani della presentazione (37:10-16);
4. Il candelabro d’oro (37:17-24);
5. L’altare dei profumi (37:25-29);
6. L’altare degli olocausti (38:1-7);
7. La conca di bronzo (38:8);
8. Il cortile e la porta del cortile (38:9-20);
9. Il materiale e il costo complessivo del tabernacolo (38:21-31).

Esodo 39 prosegue con la descrizione dell’efod, del pettorale e dei paramenti sacerdotali. I servizi del tabernacolo erano dimostrazioni visive del vangelo, che rivelavano l’intero piano di redenzione di Dio. I vari cerimoniali raffiguravano come Dio detesta e affronta il peccato; come salva le persone pentite; indicavano anche il destino dei malvagi e l’assicurazione di un futuro glorioso senza la presenza del male.

Durante l’anno, nel santuario, si svolgevano due servizi diversi, ma strettamente correlati: quello quotidiano e quello annuale. Questo ministero illustrava in due fasi il modo in cui Dio affronta il peccato e salva i peccatori. Attraverso i servizi quotidiani del santuario, Dio assicurava a quelli che si pentivano di perdonare i peccati offrendo loro la salvezza. Per questo dono occorreva compiere un sacrificio, che diventava il «tipo» della morte del Messia il cui sangue «ci purifica da ogni peccato» (1 Gv 1:7). Al centro di questo dono c’erano la confessione del peccato e la copertura garantita dell’accettazione della giustizia di Cristo (Sl 32:1,2). In questo modo, al peccatore pentito, veniva assicurato il perdono ed egli poteva gioire della salvezza.

Il servizio annuale, che cadeva nel giorno dell’espiazione, dimostrava invece in che modo Dio sradica il peccato, ne risolve il problema e assicura un futuro libero dalla sua presenza (Le 16; Gv 1:29). Il duplice ministero di Cristo nel santuario celeste è un’altra espressione dell’opera di Dio in nostro favore (Eb 7:25) e porrà fine al male (Da 7:13,14,22,27; 8:14; Ap 21:4). Il santuario era un luogo nel quale adorare Dio, lodarlo e rendergli grazie. L’adorazione mantiene la relazione con lui, che invita i credenti a prendere parte a questa comunione.