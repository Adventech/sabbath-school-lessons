---
title:  La presenza di Dio nel tabernacolo
date:   24/09/2025
---

`Leggere Esodo 40:1-38. In che modo gli Israeliti avevano consapevolezza della presenza di Dio?`

L’ultimo capitolo dell’Esodo (cap. 40) parla della consacrazione del tabernacolo e del dono del Decalogo. La prima rappresentava l’evento culminante d’Israele al Sinai. La gloria di Dio rappresenta la sua santità, il carattere e la sua presenza amorevole, quindi, la bontà stessa (Es 3:5; 33:18,19). La sua presenza riempiva il tabernacolo ed era visibile con una nuvola, la gloria della Shekinah. Il libro dell’Esodo termina sottolineando la presenza di Dio come guida: nella colonna di nuvola durante il giorno e in quella di fuoco di notte. Il popolo ebraico doveva sperimentare in modo molto concreto e potente, non solo che Dio è reale, ma che garantiva anche la sua presenza vicina e costante mentre li guidava.

Mosè allestì il tabernacolo il primo giorno del primo mese del secondo anno (Es 40:2,17). Consacrò ogni cosa - compresi Aaronne e i suoi figli al sacerdozio (40:9,13-15) - con l’olio dell’unzione. Attraversò il luogo santissimo, il luogo santo e il cortile, consacrando tutto al Signore. Grazie a questo processo, celebrò l’inizio dei servizi per l’intero santuario (cfr. Nu 7:1). Solo durante l’inaugurazione del tabernacolo Mosè poté entrare nella tenda di convegno; in seguito, il privilegio di potervi officiare ogni anno nel Giorno dell’espiazione fu riservato esclusivamente al sommo sacerdote (Le 16:2,17).

Il testo biblico usa l’espressione «l’opera è stata terminata» in tre occasioni: al termine della settimana creativa, quando Dio evidenzia il completamento delle sue opere creative (Ge 2:1-3); a ultimazione del tabernacolo: «Così Mosè completò l’opera» (Es 40:33); e quando Salomone terminò i lavori del tempio (1 R 7:51).

Questo collegamento tra la creazione e il santuario d’Israele rimanda alla dimensione cosmica, al momento in cui il Signore dimorerà con i redenti nei nuovi cieli, nella «nuova Gerusalemme», che è «il tabernacolo di Dio» (Ap 21:2,3; cfr. 22:1-4). Dio che riempie il tabernacolo con la sua presenza (Es 40:34) rappresenta lo straordinario apice di eventi iniziati con la nascita di Mosè e proseguiti con la sconfitta degl’idoli egiziani nel corso delle dieci piaghe, con la fuga dall’Egitto, la sconfitta dell’esercito e, finalmente, con la rivelazione di Dio sul monte Sinai.

`In che modo, oggi, si può sperimentare la presenza di Dio? Perché è importante farlo?`