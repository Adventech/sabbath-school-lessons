---
title:  Gesù incarnato
date:   25/09/2025
---

`Leggere Giovanni 1:14. Perché l’incarnazione di Cristo e il tabernacolo sono realtà affini?`

L’incarnazione di Gesù è un mistero e una materia esclusiva che i redenti studieranno per tutta l’eternità. L’apostolo Giovanni afferma che Cristo, assumendo il nostro corpo, ha rivelato in modo concreto di abitare con noi. Gesù, qui fatto di carne e ossa, somiglia al Dio dell’Antico Testamento, che abitava in mezzo agli Israeliti nel tabernacolo sul Sinai e nel deserto lungo il viaggio verso la terra promessa. Durante la sua incarnazione, Gesù ha abitato con l’umanità. Una concessione che va oltre la nostra comprensione! Il Dio eterno si abbassa fino a noi, come uno di noi, per assicurarci che è veramente «Emmanuele, Dio con noi» (Is 7:14).

In Matteo 18:20, Gesù dice che se due o tre sono riuniti nel suo nome, egli sarà presente in mezzo a loro. Cristo è con il suo popolo mediante la presenza dello Spirito Santo. Invita i suoi seguaci a vivere in stretta relazione con lui: «Ecco, io sto alla porta e busso. Se qualcuno ascolta la mia voce e apre la porta, io entrerò da lui e mangerò con lui ed egli con me» (Ap 3:20).

`Leggere Apocalisse 21:1-3. Chi ci viene presentato?`

La nuova Gerusalemme scenderà dal cielo sulla terra e Giovanni afferma: «Ecco il tabernacolo di Dio con gli uomini! Egli abiterà con loro, essi saranno suoi popoli e Dio stesso sarà con loro e sarà il loro Dio» (Ap 21:3). Non c’è alcun tempio nella nuova Gerusalemme (v. 22) perché tutta la città è il tempio, il santuario di Dio. La lunghezza, la larghezza e l’altezza della città sono uguali (21:16), come nel caso del luogo santissimo nel santuario, che aveva la forma di un cubo, con tutti i lati uguali. Per l’eternità, in un mondo senza peccato, morte o sofferenza, abiteremo nell’immediata presenza del nostro Dio.

`Considerando quanto ci è stato promesso in Gesù, come possiamo imparare a resistere fino alla fine?`