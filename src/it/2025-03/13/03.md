---
title:  Offerte e Spirito
date:   22/09/2025
---

`Leggere Esodo 35:4-36:7. Quali lezioni ci arrivano da questi testi?`

Per costruire il tabernacolo fu necessario recuperare in abbondanza vari materiali preziosi, e ciò fu possibile grazie alle generose donazioni del popolo di Dio, che dette dal profondo del cuore, con piacere e con gioia. Donarono oro, argento, bronzo, lino pregiato, pietre preziose, tessuti unici, legno d’acacia, olio d’oliva, spezie e molti altri oggetti indispensabili. Ma non si risparmiarono nemmeno sulla manodopera, perché molti oggetti specifici dovevano essere realizzati attraverso il loro lavoro artistico e diligente sulla tenda e i suoi arredi. Inoltre, i sarti dovevano confezionare gli abiti per i sacerdoti, che avrebbero prestato servizio nel tabernacolo, e per il sommo sacerdote, le cui vesti molto elaborate comprendevano anche un pettorale e un turbante.

Dio aveva abbondantemente benedetto gli Israeliti attraverso i doni che gli Egiziani avevano fatto loro alla partenza dall’Egitto. Era giunto il momento e l’opportunità di elargire essi stessi offerte di gratitudine per la guida misericordiosa e potente di Dio, e i loro cuori erano commossi nel compiere questo atto alla sua gloria. Il popolo donava con tale gioia e abbondanza che fu detto a Mosè: «Il popolo porta molto più di quello che occorre» (Es 36:5). Così, Mosè dovette interrompere quel flusso di offerte per il tabernacolo «poiché la roba già pronta bastava a fare tutto il lavoro, e ve n’era di avanzo» (v. 7).

Grazie alla guida dello Spirito Santo, Dio equipaggiò e mise in grado il popolo di costruire accuratamente il tabernacolo. Besaleel, Ooliab e altri furono riempiti «dello Spirito di Dio, per dargli sapienza, intelligenza e conoscenza per ogni sorta di lavori» (35:31), ciò significa che furono dotati di abilità, saggezza e conoscenze artistiche per realizzare perfettamente tutto il progetto. Si trattava di un lavoro enorme, e doveva essere costruito esattamente secondo il modello che Dio aveva mostrato a Mosè. È significativo che il dono dello Spirito Santo fosse legato alle diverse abilità e competenze delle persone impiegate nella costruzione del tabernacolo. Essere riempiti con lo Spirito non è un processo magico e non significa che nell’uomo siano presenti forze spirituali speciali. Per promuovere la sua causa e compiere la sua missione, Dio conferisce a quanti lo accettano il potere di realizzare i suoi obiettivi e di farlo al meglio.

`Quali doni spirituali ritieni di avere ricevuto quando sei stato riempito di Spirito Santo? Ricorda che i doni spirituali possono fiorire solo quando si coltiva il frutto dello Spirito nella propria vita (Ga 5:22,23).`