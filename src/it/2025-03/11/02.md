---
title:  Leadership mancata
date:   07/09/2025
---

Dio convocò Mosè perché trascorressero del tempo insieme. Quaranta giorni e quaranta notti potevano apparire un lasso breve agli occhi di Mosè, ma sembrarono troppo lunghi per gli Israeliti. Il loro leader era assente, lontano dai loro sguardi. Si sentirono disorientati, impazienti, timorosi e insicuri. Volevano essere guidati da un dio visibile, uno di quelli che avevano visto per tutta la vita in Egitto.

`Leggere Esodo 32:1-6. Come fu possibile una caduta così rovinosa della leadership di Aaronne?`

Aaronne non era stato all’altezza delle attese. Non riuscì a cogliere il momento e a fare ciò che era giusto. Invece di confidare nel Signore, si sgonfiò di fronte alla maggioranza. Il popolo chiese l’impensabile: «Facci un dio che vada davanti a noi» (32:1), ed egli acconsentì. La gente donò volentieri l’oro per costruire l’idolo e Aaronne non solo non li fermò, anzi, li incoraggiò a donare. Partecipò quindi alla creazione di questo dio. In seguito, il popolo dichiarò: «O Israele, questo è il tuo dio che ti ha fatto uscire dal paese d’Egitto!» (v. 4). Peccatori, malvagi e miopi. Avevano appena fabbricato l’idolo e sostenuto che era stato lui, l’idolo, a liberarli.

È incredibile come i desideri corrotti riescano a traviare il nostro pensiero e le nostre azioni. L’uomo celebra le cose che egli stesso ha creato, svilendo in questo modo la sua umanità e la sua moralità.

«In quel momento di crisi sarebbe stato necessario un uomo fermo, deciso, pieno di coraggio, che considerasse la fedeltà a Dio più importante del favore del popolo, della propria incolumità e perfino della vita. Ma Aaronne non aveva queste doti: egli non si oppose al popolo con fermezza: le sue esitazioni e la sua timidezza resero gli Ebrei ancora più convinti. La rivolta si allargò. Sembrava che la folla fosse in preda a una cieca e irragionevole frenesia. Solo una piccola minoranza era rimasta fedele al patto concluso con Dio. Pochi osarono protestare, affermando che il possesso di quel simulacro li avrebbe assimilati ai popoli pagani. Queste persone subirono delle violenze e furono uccise durante la rivolta. Aaronne temeva per la propria vita e, invece di difendere l’onore di Dio, si piegò alle richieste della folla» - PP, 316,317 [p. 259].

`Aaronne, un leader, come ha potuto essere così debole? Come avrà giustificato a se stesso le sue terribili azioni?`