---
title:  Intercessione
date:   11/09/2025
---

`Leggere Esodo 32:30-32. Fin dove si spinse Mosè nella sua preghiera d’intercessione per i peccatori?`

A causa della loro ribellione, nell’accampamento israelita accaddero cose terribili, e molte persone morirono (v. 28). Il giorno seguente, Mosè dichiarò al popolo: «“Voi avete commesso un grande peccato; ma ora io salirò dal SIGNORE; forse otterrò che il vostro peccato vi sia perdonato”. Mosè dunque tornò al SIGNORE e disse: “Ahimè, questo popolo ha commesso un grande peccato e si è fatto un dio d’oro; nondimeno, perdona ora il loro peccato! Se no, ti prego, cancellami dal tuo libro che hai scritto!”» (vv. 30-32).

Non c’è da stupirsi che Mosè sia considerato un tipo di Cristo! Per la sua preghiera d’intercessione per i peccatori e la disponibilità di offrire la propria vita per loro, rifletteva sicuramente ciò che avrebbe fatto Cristo per tutti noi.

Una compassione esemplare per i trasgressori! Dimostrò la sua totale dedizione al Signore e il suo amore sacrificale per gli uomini. Nel libro dell’Esodo non è specificato quanto tempo Mosè rimase con il Signore sul monte in questa particolare circostanza; lo fa invece il Deuteronomio, rivelando che anche stavolta rimase sul Sinai per quaranta giorni (cfr. 9:18).

In Esodo 32:32, la parola tradotta con «perdonare» deriva da un verbo il cui significato di fondo è «sopportare» o «caricarsi», come in Isaia 53:4, che recita (a proposito di Gesù): «erano i nostri dolori quelli di cui si è caricato». Un’intuizione potente relativa al processo di salvezza e di perdono e a ciò che ha pagato Dio per salvarci. In effetti, Mosè chiedeva al Signore di «caricarsi» dei peccati del popolo; è ciò che ha fatto sulla croce migliaia di anni dopo. Il versetto 32 evidenzia non solo l’idea dell’espiazione sostitutiva, ma anche la figura di colui che sostituisce: Dio stesso. E fa vedere in che modo si concretizza il perdono. Dio, in Cristo, si è fatto carico dei nostri peccati, l’unico modo per essere perdonati. Una straordinaria manifestazione del piano della salvezza e la dimostrazione davanti a noi e all’universo del prezzo che il Signore ha dovuto pagare per salvarci.

`Mosè chiede a Dio di farsi carico dei peccati del popolo e alla fine, in Gesù, fa esattamente questo. Come possiamo comprendere questa incredibile verità? Cosa ci dice dell’amore di Dio per l’umanità caduta?`