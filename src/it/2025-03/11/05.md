---
title:  La giusta ira di Dio
date:   10/09/2025
---

`Leggere Esodo 32:9-29. Come reagì Mosè di fronte alla minaccia divina di annientare Israele?`

Mentre Mosè era ancora sul monte Sinai, Dio disse che avrebbe distrutto i ribelli e reso la posterità di Mosè una grande nazione. Ma non era questo che il patriarca voleva. Allora supplicò il Signore, rimarcando che gli Israeliti non erano il popolo di Mosè, ma quello di Dio. Non era stato lui, Mosè, a farli uscire dall’Egitto, ma Dio con le sue opere potenti. E così s’impegnò nei confronti del Signore, ricordando quelle che erano state le sue promesse iniziali fatte ai padri. Mosè stava veramente agendo da intercessore tra Dio e l’umanità. Dopo che «il SIGNORE si pentì del male che aveva detto di fare al suo popolo» (v. 14), Mosè torna da loro. Non risulta - a differenza di quanto accadrà in Esodo 34:29,30 - che il suo volto brillasse alla presenza di Dio. Probabilmente, rifletteva la sua rabbia.

«Quando fu vicino all’accampamento, vide il vitello e le danze; e l’ira di Mosè s’infiammò ed egli gettò dalle mani le tavole e le spezzò ai piedi del monte» (32:19). Rompere le tavole contenenti il Decalogo era un segno esteriore di rottura del suo contenuto. Dio rimproverò Mosè per questo, ma in seguito gli ordinò di intagliare due tavole per sostituire «le prime che hai spezzate» (De 10:2). Sarebbe stato Dio in persona a riscrivere i comandamenti.

Mosè rimproverò aspramente Aaronne per aver ceduto alle richieste del popolo. «Che ti ha fatto questo popolo che gli hai attirato addosso un così grande peccato?» (Es 32:21). Aaronne cercò di giustificare la sua trasgressione dando la colpa agli altri e alla magia: «l’ho buttato [l’oro] nel fuoco e ne è venuto fuori questo vitello» (v. 24).

A peggiorare la situazione c’era il fatto che Aaronne stesso era stato grandemente onorato da Dio, avendo ricevuto diversi privilegi, tra cui quello di salire sul monte con Mosè e i 70 anziani (v. 1). Che cupo umorismo! Dicendo che si era trattato di un miracolo, Aaronne voleva ingannare suo fratello. Si noti come un peccato ne generi subito un altro; in questo caso, l’idolatria genera la menzogna. Tuttavia, Mosè non si fece ingannare, perché vide il comportamento selvaggio del popolo. Le conseguenze negative erano evidenti e Mosè dovette fermare immediatamente la ribellione.

`Che cosa c’insegna questa storia sul potere della preghiera d’intercessione? Per chi ti sentiresti di pregare in questo momento?`