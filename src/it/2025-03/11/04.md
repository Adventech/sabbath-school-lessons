---
title:  Corrompere se stessi
date:   09/09/2025
---

`Leggere Esodo 32:7,8. Perché il Signore rimanda indietro Mosè all’accampamento d’Israele?`

Rivolgendosi a un idolo, gli Israeliti si stavano separando dal vero Dio, colui che li aveva liberati dall’Egitto. Il Signore li accusa di essersi «corrotti» (v. 7) e di avere addirittura attribuito a questa statua il merito di averli liberati dall’Egitto. Una clamorosa contraddizione con ciò che Dio aveva detto loro (20:2). Questa negazione della presenza e delle azioni potenti di Dio era una cosa seria. Il loro pensiero e i loro sentimenti erano distorti e totalmente corrotti.

Per il profeta Ezechiele, l’idolatria era responsabile della miseria del popolo di Dio e la fonte dalla quale scaturivano tutti gli altri peccati (cfr. 8:1-18; 20:1-44; 22:1-12). Spesso ci chiediamo perché i credenti dell’antichità fossero così ingenui e incorreggibili quando si dedicavano all’adorazione degli idoli fatti dall’uomo. Siamo certi che non faremmo anche noi una cosa del genere, di essere davvero vaccinati contro il rischio idoli? Quelli contemporanei possono assumere forme diverse, ma il loro fascino è simile.

Un idolo è qualcosa che va a sostituire Dio e che, pur sapendo di sbagliare, continuiamo ad adorare. Esso cattura la nostra immaginazione, il nostro affetto, il nostro tempo e la nostra mente più di Dio. È addirittura in grado di rendere schiavo il nostro pensiero. Di fatto, diventiamo ciò che osserviamo e non riusciremo mai a salire più in alto di un qualsiasi “dio” che abbiamo scelto di servire. Se Dio non è al centro della vostra vita, altri idoli prenderanno il suo posto. Se non godiamo e non coltiviamo la sua presenza vivente, godremo e dedicheremo la nostra vita a qualcosa o a qualcun altro. Ciò che diventa oggetto della nostra devozione e sostituisce quella dovuta a Cristo può assumere sembianze diverse: orgoglio, egocentrismo, denaro, potere, sesso, cibo, Tv, droghe, alcol, pensieri impuri, pornografia, piaceri, lavoro, sport, famiglia, videogiochi, film, shopping, idee, politica, musica, posizione, titoli, voti e così via. L’elenco è infinito. Siamo molto creativi e capaci d’inventiva in questo senso. Possiamo trasformare in idolo tutto ciò che è buono, bello e significativo. L’idolatria è molto pericolosa perché trasforma la nostra personalità, il nostro modo di pensare, i nostri affetti e la nostra vita sociale. Cambia la nostra identità e sostituisce le relazioni personali autentiche con interazioni vuote e prive di significato che, in ultima analisi, non possono salvarci.