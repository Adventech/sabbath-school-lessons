---
title:  Idolatria e malvagità
date:   08/09/2025
---

`Leggere Esodo 32:6. Dove li condusse rapidamente la loro idolatria? (cfr. Sl 115:4-8; 135:15-18; Is 44:9,10).`

Il vitello d’oro somigliava al dio toro egizio, Apis, o alla dea mucca, Ator. Si trattava di una palese trasgressione del primo e del secondo comandamento (Es 20:3-6). Questa violazione non poteva rimanere impunita, perché infrangeva chiaramente il rapporto con il Dio vivente. Invece di adorare il loro Creatore, gli Israeliti adorarono la loro creazione, che non poteva vedere, udire, odorare, parlare, preoccuparsi, amare o guidare.

L’ordine della creazione fu invertito: invece di comprendere che erano stati creati a immagine e somiglianza di Dio, avevano creato una divinità, e nemmeno a propria immagine e somiglianza - il che sarebbe stato già abbastanza grave - ma a immagine e somiglianza di un animale. Era questo il dio che desideravano servire? Agendo così avevano gravemente peccato contro il Signore (Is 31:7; 42:17).

`Perché l’apostasia del vitello d’oro riflette quanto scritto in Romani 1:22-27?`

L’idolatria nega la comprensione teologica secondo cui Dio è Dio e l’uomo è uomo. L’idolatria cancella quel divario (Ec 5:2) e rompe il legame con il Signore. Sia che si manifesti palesemente sia che si nasconda nel cuore, l’idolatria spezza rapidamente il nostro rapporto con il Signore e conduce verso una spirale morale discendente. Non sorprende che il testo parli di quello che fecero il giorno dopo: dopo aver offerto sacrifici all’idolo, cominciarono a fare festa in quello che la White ha definito «un’imitazione delle feste idolatriche degli Egiziani» - PP, 320 [p. 262].

L’essere umano è geniale nel fabbricare i propri idoli. Creano i loro dei, cosa già abbastanza grave, e poi si prestano a servirli. Il Creatore viene sostituito con cose che, prima o poi, conducono al degrado morale.

`Oggi secondo quali modi gli uomini adorano la creazione al posto del Creatore?`