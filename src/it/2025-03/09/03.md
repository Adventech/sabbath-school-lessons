---
title:  Altre leggi
date:   25/08/2025
---

Il Signore, nella sua misericordia, ha insegnato ai giudici come comportarsi con le persone in varie situazioni riguardanti i diritti di proprietà. Vengono enumerati diversi casi, spiegando cosa fare se un toro attacca l’animale del vicino, se un animale domestico viene rubato e rivenduto, se gli animali pascolano nel campo o nella vigna di un altro proprietario, se un oggetto preso in prestito da una persona non viene più restituito, o se un animale preso in prestito rimane ferito o muore (Es 21:33-22:15).

`Leggere Esodo 22:16-23:9. Quali questioni vengono affrontate in queste leggi e in che modo?`

Le leggi di Dio comprendevano diverse questioni. C’erano norme specifiche contro la repressione o l’umiliazione degli individui. Non era ammesso alcun tipo di sfruttamento. Il Signore corregge saggiamente le tendenze peccaminose del cuore umano e frena le inclinazioni naturali delle persone. La società doveva essere mantenuta al sicuro e il male eliminato, coltivando le relazioni interpersonali positive. Ogni azione doveva essere governata dalla giustizia e dall’amore.

`Leggere Esodo 23:10-19. Quali tematiche importanti vengono trattate in questi versetti?`

Il sabato e le feste riguardavano l’adorazione e ricordavano eventi cruciali nella storia della salvezza. L’adorazione era normata con estrema cura, perché rappresentava la base teologica di tutte le altre attività. Il sabato fu stabilito alla creazione (Ge 2:2,3; Es 20:8-11) e collegato alla liberazione e alla redenzione d’Israele (De 5:12-15); esso rimanda efficacemente all’adorazione di Dio in quanto Creatore, Redentore e Signore (Mr 2:27,28). Oltre a questo, c’erano tre feste di grande rilevanza che Israele era tenuto a celebrare ogni anno: 1. Pasqua o Festa dei pani azzimi, in primavera (di solito tra metà marzo e metà aprile); 2. Pentecoste o Festa del raccolto (o delle Settimane), che si celebra sette settimane dopo la Pasqua, iniziando quindi 50 giorni più tardi; 3. Festa dei tabernacoli (o delle capanne) o Festa del raduno d’autunno (di solito tra metà settembre e metà ottobre; cfr. Es 34:18-26; Le 23:4-44; Nu 28:16-29:40; De 16:1-16).