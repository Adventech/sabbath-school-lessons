---
title:  Il piano originale di Dio
date:   26/08/2025
---

`Leggere Esodo 23:20-33. Quali metodi Dio desiderava utilizzare per conquistare la terra promessa?`

Nelle intenzioni di Dio, gli Israeliti non avrebbero dovuto combattere per il loro nuovo territorio. Era stato promesso ad Abraamo, Isacco e Giacobbe e avrebbe dovuto essere il dono speciale di Dio a quella nazione. Il modello per la conquista della terra promessa fu dimostrato durante la traversata del mar Rosso. Dio combatté per il suo popolo e gli concesse la vittoria assoluta su quelli che volevano annientarlo (14:13,14). Gli Egiziani furono sconfitti perché il Signore intervenne miracolosamente. Così anche al tempo del re assiro Sennacherib, Dio sconfisse il vasto esercito assiro, pesantemente equipaggiato e ben addestrato, ma senza che gli Israeliti dovessero combattere. Il Signore concesse loro la vittoria perché il re Ezechia credette alla sua parola, che gli era stata trasmessa mediante il profeta Isaia (2 R 19:35; Is 37:36). Dio informò Abramo che la terra promessa non sarebbe stata data subito ai suoi posteri, ma solo dopo quattrocento anni (Ge 15:13-16). Perché? Il motivo era legato alla malvagità degli abitanti della terra di Canaan. Il Signore stava operando misericordiosamente in favore di quel popolo, al quale concesse un altro periodo di grazia per pentirsi. Tuttavia, continuarono a ribellarsi a lui e ai suoi valori, e così, quando l’iniquità di quelle nazioni toccò il culmine, il Signore fu pronto a concedere agli Ebrei i loro territori perché diventassero la loro nuova patria.

Inoltre, promise che avrebbe scacciato le nazioni davanti a Israele, utilizzando un metodo insolito ma efficace: facendo scendere il terrore e la paura sulle nazioni malvagie e mandando i calabroni che avrebbero fatto fuggire le popolazioni (tuttavia quest’espressione potrebbe intendersi in senso metaforico, come in senso metaforico intendiamo che in quella terra scorresse latte e miele, ndt). Il concetto è che prima che gli Israeliti giungessero nel nuovo territorio, i loro nemici avrebbero voltato le spalle… (Es 23:27,28).

L’Angelo di Dio svolge un ruolo determinante nell’introdurre Israele nella terra promessa (vv. 20,23). Si trattava di Cristo, che guidava Israele e lo proteggeva. Egli era la colonna di nuvola che li conduceva durante il giorno e la colonna di fuoco che li guidava di notte. Israele doveva prestare molta attenzione e ascoltarlo perché aveva un’autorità divina (v. 21). La mancata osservanza della volontà di Dio e lo scetticismo nei confronti della sua guida avrebbero complicato il loro cammino.

`Che Dio abbia concesso molti anni a quei pagani per cambiare strada, cosa ci rivela sulla sua grazia e sul rifiuto di essa?`