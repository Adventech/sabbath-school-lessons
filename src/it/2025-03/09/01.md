---
title:  Vivere la legge
date:   23/08/2025
---

### Letture

Esodo 21:1-32; 22:16-23:33; 2 Re 19:35; Matteo 5:38-48; 16:27 Romani 12:19

> <p></p>
> «Il SIGNORE disse a Mosè: “Parlerai così ai figli d’Israele: ‘Voi stessi avete visto che io vi ho parlato dai cieli. Non fatevi altri dèi accanto a me; non vi fate dèi d’argento, né dei d’oro’”» Esodo 20:22,23

Dio desiderava che il suo popolo fosse diverso dalle nazioni circostanti, auspicava la costituzione di una comunità di fede devota disposta a vivere sotto la sua guida e la sua autorità. Tutti sarebbero stati soggetti alla sua legge. I giudici dovevano essere nominati amministratori e i sacerdoti insegnarla. Anche i genitori erano chiamati a svolgere un ruolo cruciale. In ogni cultura, le leggi rivelano gli ideali, gli obiettivi, le intenzioni e il carattere di chi le ha emanate. Per esempio, quando il faraone ordinò di uccidere tutti i bambini maschi ebrei, rivelò il motore della propria personalità: il male. Al contrario, se un re emanasse una legge secondo cui ogni diciottenne del regno dovrà ricevere un’istruzione superiore gratuita, sarebbe considerata una prova della sua generosità e del desiderio di far prosperare il Paese. La legge di Dio lo rivela, riflette la sua bontà, il suo amore, i suoi valori, la sua giustizia e i suoi rimedi contro il male. Se la legge è santa e giusta, altrettanto si deve dire di Dio. Oltre a creare lo spazio per una vita piena, la legge ci aiuta a proteggerci dai pericoli e dalle calamità. Il rispetto per Dio, per l’altro e per i valori della vita è stato il fondamento del suo sistema legislativo.