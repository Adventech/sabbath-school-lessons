---
title:  Occhio per occhio
date:   27/08/2025
---

`Leggere Matteo 5:38-48. Qual è l’interpretazione di Gesù concernente la legge del taglione? Come dovrebbe essere applicata al presente?`

Nel sermone sul monte, Gesù cita testi dell’Antico Testamento, che sicuramente conosceva bene. Tuttavia, stava parlando contro le interpretazioni rabbiniche correnti, che nel corso dei secoli si erano allontanate dallo scopo originale di queste leggi. La tradizione umana non solo nascondeva l’obiettivo della Parola di Dio, ma in alcuni casi (si pensi alle norme sul sabato) ne aveva pervertito l’intento e il significato. Con le sue parole, Gesù ripristina il significato originale di queste leggi.

Nel sermone sul monte, riportando i suoi uditori all’intenzione e al significato originario dei testi, Gesù cerca di correggere alcune di queste false interpretazioni.

Il testo di Esodo 21:24, che parla di «occhio per occhio, dente per dente» viene citato in Matteo 5:38 («avete udito... ma io vi dico») e si riferiva alla lex talionis, la cosiddetta legge del taglione o della ritorsione. Questo versetto compare anche in altri passi biblici (Le 24:20; De 19:21). L’intento originario di questa legge era d’impedire qualsiasi vendetta personale. Si trattava di fermare le faide di sangue o le ritorsioni prima di aver proceduto con un’indagine preliminare. Le lesioni dovevano essere valutate da giudici che poi avrebbero stabilito un adeguato risarcimento in denaro. Questa pratica era stata adottata per impedire alle persone di «farsi giustizia da sole». Giustizia doveva sì essere fatta, ma secondo la legge di Dio.

Gesù Cristo, che ha trasmesso queste leggi sociali a Mosè, conosceva l’obiettivo di questa legge; pertanto, poteva applicarla in modo oggettivo, secondo la sua intenzione originale. Il motivo essenziale era quello di garantire giustizia e riconciliazione e di ripristinare la pace. Si potrebbe obiettare per certi aspetti che la giustizia implica una sorta di vendetta. La corretta applicazione di queste leggi rappresentava evidentemente un tentativo di trovare il giusto equilibrio tra le idee di giustizia e la vendetta.

`La consapevolezza che un giorno la giustizia si affermerà definitivamente, come ci può aiutare ad affrontare le ingiustizie presenti?`