---
title:  Il codice del Patto
date:   24/08/2025
---

Al Sinai, consegnando la sua legge, Dio pose le basi per insegnare al popolo come vivere una vita santa grazie al legame con lui. Ma i princìpi della legge dovevano essere applicati alla vita di tutti i giorni; così Dio emanò ulteriori precetti, il cosiddetto «libro del patto» (Es 24:7; 2 R 23:2,21; 2 Cr 34:30-31). I giudici avevano la responsabilità di vigilare su queste leggi e applicarle correttamente.

«I culti pagani e la schiavitù avevano degradato gli Israeliti, rendendoli moralmente insensibili. Essi non erano in grado di comprendere la profondità dei princìpi contenuti nelle norme che Dio stesso aveva dato. Pertanto, gli obblighi esposti nel Decalogo furono accompagnati da altre regole, che ne costituivano l’applicazione concreta, con lo scopo di rafforzarne il significato e l’efficacia. Queste istruzioni furono chiamate “giudizi”, sia perché erano state formulate con saggezza ed equità infinite, sia perché i magistrati le avrebbero utilizzate per amministrare la giustizia. A differenza dei dieci comandamenti, esse furono rivelate solo a Mosè, che poi le comunicò al popolo» - PP, 310 [p. 253].

`Leggere Esodo 21:1-32. Quali norme specifiche furono date riguardo agli schiavi ebrei, agli omicidi e alle lesioni corporali?`

Il libro del patto è descritto in diversi capitoli (Es 21:1-23:19). Tutte queste leggi e normative furono emanate per arrestare la valanga di malvagità e per costruire una società disciplinata. Le leggi sulla schiavitù erano speciali e non devono essere confuse con la pratica pervertita e malvagia della schiavitù moderna o medievale. Gli schiavi ebrei erano protetti e valorizzati. Nelle società moderne e medievali, i servi e gli schiavi erano proprietà del loro padrone, il quale poteva disporne come meglio credeva. Le leggi bibliche, invece, regolavano le cose in modo diverso. Il periodo di servitù era limitato a sei anni (Es 21:1,2; Gr 34:8-22), il settimo anno tutti gli schiavi dovevano essere liberati, a meno che non intendessero restare con il loro padrone. I padroni dovevano anche concedere il sabato libero (Es 20:9,10) e provvedere ai loro bisogni primari.

`Sebbene nella maggior parte del mondo la schiavitù sia stata per lo più abolita sul piano legale, nella pratica essa esiste ancora in forme nuove e altrettanto crudeli. Cosa possiamo fare, nel nostro ambito limitato, per contrastarla?`