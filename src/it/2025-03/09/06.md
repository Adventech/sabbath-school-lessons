---
title:  Vendetta
date:   28/08/2025
---

«Non fate le vostre vendette, miei cari, ma cedete il posto all’ira di Dio; poiché sta scritto: “A me la vendetta; io darò la retribuzione”, dice il Signore» (Ro 12:19).

`Qual è l’ordine e la promessa che convivono in questo stesso versetto e perché sono strettamente correlati?`

In attesa che il Signore affermasse la giustizia fin lì latente, era compito dei giudici, nell’antico Israele, applicare la legge e stabilire una giusta punizione quando si era in presenza di dolo o danni provocati. Ma prima occorrevano i fatti. Il problema è che i maestri della legge, al tempo di Cristo, applicavano questa legge in modo tale da aprire la porta alla vendetta personale. In questo modo, la regola veniva tolta dal suo contesto e perdeva così lo scopo iniziale. Di conseguenza, essi finirono per promuovere ciò che la legge in realtà proibiva.

`Leggere Matteo 6:4,6; 16:27; Luca 6:23 e 2 Timoteo 4:8. Secondo questi testi, Gesù come considerava i principi di ricompensa e punizione?`

Gesù non era contrario al concetto di ricompensa e punizione. La giustizia è una questione di principio, un aspetto fondamentale della vita. Tuttavia, nessun individuo deve assumersi il ruolo di giudice, giuria e «boia»: la giustizia ne sarebbe alterata! Non spetta a noi contraccambiare il male. Se viene commesso un reato, è un tribunale a doverlo giudicare, è un compito che spetta ai giudici.

In questo contesto, Gesù ci chiede di essere perfetti come è perfetto il nostro «Padre che è nei cieli». Com’è possibile riuscirci? L’amore disinteressato è la caratteristica principale di Dio, il quale insegna a quanti lo seguono ad amare i nemici e a pregare per coloro che li perseguitano. La vera perfezione consiste nell’amare, perdonare ed essere misericordiosi (Lu 6:36), anche con chi non lo merita. Questo principio, e le azioni che ne derivano, significa riflettere il carattere di Dio.

`In che modo, ogni giorno, possiamo imparare ad amare secondo l’indicazione che ci ha dato Gesù? Perché non si può che partire dalla «morte» del proprio io?`