---
title:  Acqua dalla roccia
date:   12/08/2025
---

Per vivere nel deserto occorre acqua in abbondanza. Dio si fece carico di questa necessità, nonostante il popolo fosse litigioso, non si fidasse di lui e avesse persino messo alla prova la sua capacità e la sua volontà di dare loro l’acqua. Nella loro incredulità, ripensarono all’Egitto.

`Leggere Esodo 17:1-7. Cosa avrebbe dovuto insegnare al popolo questo episodio?`

Mosè chiamò il luogo Massa, che significa «prova», e Meriba, che vuol dire «litigio». Il Signore fece avere l’acqua agli Israeliti nonostante la loro sfiducia. Questi due nomi avrebbero dovuto ricordare loro che non si deve mettere alla prova Dio né litigarci (Eb 3:7,8,15). Il popolo mise seriamente in dubbio la sua presenza in mezzo a loro, anche se erano stati testimoni oculari di tante evidenze tangibili della sua potenza e autorità.

«Mosè percosse materialmente la roccia, ma il Figlio di Dio, nascosto nella nube, gli era accanto. Cristo fece fluire l’acqua che avrebbe donato la vita agli Israeliti. Mosè, gli anziani e il popolo, che stava a una certa distanza, contemplarono la gloria di Dio: se la nuvola fosse stata rimossa, sarebbero stati uccisi dal terribile splendore di colui che vi si nascondeva» - PP, 298 [p. 242].

L’acqua è un simbolo di vita: senza di essa la vita non può esistere. Ogni cellula del nostro corpo ha bisogno d’acqua. Noi stessi siamo composti per il 60% di acqua. Anche le nostre ossa lo sono in parte. Perciò, aver fornito l’acqua nel deserto, Dio dimostrò agli Israeliti di prendersi cura dei loro bisogni e che potevano fidarsi di lui. Ma dovevano ubbidirgli.

Molti secoli dopo, l’apostolo Paolo ricorda ai credenti che l’esperienza degli Israeliti nel deserto fu unica. Fu Cristo in persona che li guidò, fornì loro l’acqua (Sl 78:15,16) e si occupò di altre loro necessità spirituali e fisiche; Paolo proclamò: «Questa roccia era Cristo» (1 Co 10:4). Cristo è stata la loro sorgente di vita, terrena ed eterna. Con la stessa solidità di una roccia, Dio ha guidato fermamente il suo popolo. Possiamo sempre contare su di lui, perché non viene meno alle sue promesse.

`In questo momento, in quali ambiti specifici hai bisogno di fidarti di Dio? Come s’impara ad arrendersi alla sua volontà e ad aspettare che agisca al momento che egli ritiene opportuno? Perché non è sempre così facile riuscirci?`