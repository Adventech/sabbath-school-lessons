---
title:  Ietro
date:   13/08/2025
---

Mosè ricevette la visita di Ietro, suo suocero, detto anche Reuel (Es 2:18). Ietro si fece accompagnare da Sefora, moglie di Mosè, e dai due figli, Ghersom ed Eliezer. Quando Mosè seppe del loro arrivo, uscì per accoglierli.

`Leggere Esodo 18:1-27. Quali eventi importanti per la storia della nazione sono narrati in questo testo?`

Ietro venne perché aveva sentito parlare della sorprendente liberazione operata da Dio per Israele, e Mosè gli raccontò in dettaglio «tutto quello che il SIGNORE aveva fatto al faraone e agli Egiziani per amore d’Israele, tutte le sofferenze patite durante il viaggio e come il SIGNORE li aveva liberati» (18:8). Ietro rese lode a Dio per la sua bontà e per gli interventi straordinari compiuti a favore del suo popolo, dichiarando: «Benedetto sia il SIGNORE, che vi ha liberati dalla mano degli Egiziani e dalla mano del faraone; egli ha liberato il popolo dal giogo degli Egiziani! Ora riconosco che il SIGNORE è più grande di tutti gli dèi; tale si è mostrato quando gli Egiziani hanno agito orgogliosamente contro Israele» (vv. 10,11).

L’intervento di Dio doveva diventare una testimonianza al mondo della sua vera essenza e di ciò che egli può fare per il suo popolo.

Nello stesso momento in cui imparò a conoscere il vero Dio, Ietro stesso ebbe qualcosa da offrire a quel popolo: un consiglio saggio e provvidenziale. Mosè aveva bisogno di organizzare il sistema legale con principi giusti ed equi, ma anche giudici devoti e fedeli, uomini integri. Ietro elencò giudiziosamente le seguenti qualifiche richieste: uomini che temono Dio, affidabili, che odiano il guadagno disonesto.

Occorrevano persone capaci e con un buon carattere per guidare diverse unità di migliaia, centinaia, cinquantine e decine. In questo modo, il carico amministrativo di Mosè si sarebbe ridotto ed egli avrebbe potuto concentrarsi sui problemi più importanti. Allo stesso tempo, il popolo sarebbe stato servito nel modo migliore. Mosè accettò il saggio consiglio di Ietro (v. 24) e nominò dei responsabili con diversi ruoli amministrativi (cfr. De 1:9-18).

`Mosè avrebbe potuto ignorare il suocero e dirgli di farsi gli affari suoi. Non lo fece. Quali lezioni importanti possiamo imparare dalla sua disponibilità ad ascoltare questa persona, che non era nemmeno ebrea?`