---
title:  La manna
date:   11/08/2025
---

Purtroppo, in queste storie legate al peregrinare, si ripete uno schema di ribellione. Il popolo era notoriamente immemore che la potente mano di Dio lo avesse aiutato in passato, trovando le soluzioni ai suoi problemi. Gli Israeliti si lasciarono accecare dai problemi del momento scordandosi la meta finale e il meraviglioso futuro promesso. È un problema comune al popolo di Dio di ogni tempo.

`Leggere Esodo 16:1-36. Quale fu la ragione delle recriminazioni d’Israele e che cosa avvenne dopo?`

Occorre ricordare che le tentazioni nella Bibbia sono spesso legate al cibo. Nel Giardino di Eden, la caduta fu collegata alla consumazione del frutto proibito dall’albero della conoscenza del bene e del male (Ge 2:16,17; 3:1-6). Durante le tentazioni di Gesù nel deserto, il primo assalto di Satana riguardò il tema del cibo (Mt 4:3). Esaù perse i diritti di primogenitura a causa del suo appetito indisciplinato (Ge 25:29-34). Quante volte la disubbidienza d’Israele è stata indotta da questioni che avevano a che fare con il cibo e con le bevande! Non c’è da stupirsi che Mosè lo abbia ricordato alle generazioni successive: «l’uomo non vive soltanto di pane, ma […] di tutto quello che procede dalla bocca del SIGNORE» (De 8:3).

La manna era un pane piovuto dal cielo che Dio garantì agli Israeliti nei quarant’anni di permanenza nel deserto. Attraverso questo dono, insegnò loro che il Creatore è il sostenitore di ogni cosa. Inoltre, grazie a questa sua provvidenza soprannaturale, mostrò loro come osservare il sabato.

Ogni settimana si manifestavano quattro miracoli: 1. Per cinque giorni Dio forniva una razione giornaliera di manna; 2. Il venerdì giungeva una doppia razione; 3. La manna non si deteriorava dal venerdì al sabato; 4. Non cadeva in giorno di sabato.

Dio ripeté questi miracoli affinché il popolo si ricordasse del sabato e celebrasse in quel giorno la sua bontà. Egli disse: «Guardate che il SIGNORE vi ha dato il sabato» (Es 16:29).

`Le persone amano il cibo. La ricca abbondanza di alimenti che crescono dalla terra (la nostra dieta originale), dimostra che il Signore è sensibile alle nostre necessità e al nostro gusto. Ma in che modo si rischia di abusare di questo dono meraviglioso?`