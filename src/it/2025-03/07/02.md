---
title:  Acque amare
date:   10/08/2025
---

Nelle narrazioni bibliche troviamo ruoli diversi interpretati da personaggi diversi, buoni o cattivi, e dobbiamo prestare molta attenzione alle trame, ai luoghi e ai tempi. Tuttavia, l’elemento più importante di un racconto, generalmente, è la soluzione e gli insegnamenti che trasmette. In questi casi non è diverso. Come mostrano gli episodi, Dio è colui che risolve i problemi e che riporta l’armonia. La sua opera è però intralciata dall’incredulità delle persone. Per effetto del loro costante mormorio e della loro disubbidienza, gli Ebrei affrontarono situazioni complesse, persino tragiche. Si procurarono complicazioni con le loro stesse mani a motivo della loro incredulità e della loro ostinazione.

`Leggere Esodo 15:22-27. Dopo l’attraversamento del mar Rosso, in quale contesto si manifesta il primo miracolo?`

La prima prova della fede d’Israele è legata al bisogno d’acqua, e non è strano considerato l’ambiente desertico, duro, caldo e secco.

Dopo tre giorni di viaggio, il popolo trovò finalmente dell’acqua, ma non era potabile. Marah significa «amaro» e, poiché l’acqua era amara, la fede d’Israele nel suo premuroso Signore vacillò rapidamente. Tuttavia, Dio reagì con compassione e il primo miracolo fu compiuto con un pezzo di legno. Naturalmente non fu il legno, ma il Signore a rendere l’acqua dolce e potabile. Il popolo dovette imparare alcuni importanti insegnamenti: la pazienza nell’aspettare i tempi del Signore; l’evidenza che Dio agisce in collaborazione con gli uomini.

Ma i figli d’Israele davano per scontato tante cose e dimenticarono rapidamente i grandi miracoli che Dio aveva fatto per loro, miracoli per i quali avevano appena cantato con tanta passione le sue lodi, dichiarando: «Chi è pari a te fra gli dèi, o SIGNORE? Chi è pari a te, splendido nella tua santità, tremendo, degno di lode, operatore di prodigi?» (15:11). Eppure, anche dopo i loro mugugni, Dio promise che non avrebbe inflitto agli Israeliti «nessuna delle infermità» (v. 26) che avevano colpito gli Egiziani. Li avrebbe protetti, ma avrebbero potuto sperimentare questa promessa solo a condizione di rimanergli fedeli.

`Quali sono le prove e i problemi che ti sei cercato con le tue mani? Quale conforto ti dà sapere che Dio opererà comunque a tuo favore se solo sarai disposto a collaborare?`