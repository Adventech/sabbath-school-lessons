---
title:  Il pane e l’acqua della vita
date:   09/08/2025
---

### Letture

Esodo 15:22-16:36; 18:1-27; Genesi 3:1-6; Esodo 17:1-7; 1 Corinzi 10:4,11

> <p></p>
> «Allora il SIGNORE disse a Mosè: “Fino a quando rifiuterete di osservare i miei comandamenti e le mie leggi? Guardate che il SIGNORE vi ha dato il sabato. Per questo, il sesto giorno egli vi dà del pane per due giorni. Perciò ognuno stia dov’è, nessuno esca dalla sua tenda il settimo giorno”. Così il popolo si riposò il settimo giorno» Esodo 16:28-30

Dopo aver lasciato l’Egitto, Israele partì per un viaggio sconosciuto verso la terra promessa. Il popolo doveva affrontare un cammino impegnativo e lungo e avrebbe dovuto imparare una moltitudine di nuovi insegnamenti. Il Signore li avrebbe guidati e si sarebbe preso cura di loro; desiderava aiutarli a crescere, ma dovevano imparare la disciplina, l’autocontrollo, il sacrificio, l’altruismo, la fiducia nel Signore e soprattutto l’ubbidienza. Mosè era la loro guida spirituale e, se il popolo avesse voluto trionfare, avrebbe dovuto seguirne le indicazioni. Era fondamentale rimanere uniti, cooperare come comunità e aiutarsi a vicenda. C’erano molti ostacoli e sfide da affrontare. Gran parte della loro crescita spirituale sarebbe dipesa dal modo in cui le avrebbero affrontate e dal modo in cui avrebbero risposto a Mosè, soprattutto quando le sfide sarebbero diventate grandi. Il noto detto cinese secondo cui «un viaggio di mille miglia inizia con un solo passo» è assolutamente realistico pensando alla loro situazione; dovevano fidarsi delle indicazioni del Signore a ogni passo. Tragicamente, come vedremo, non impararono quegli insegnamenti con facilità. D’altronde, chi ci sarebbe riuscito?