---
title:  Il pane e l’acqua della vita
date:   14/08/2025
---

`Leggere 1 Corinzi 10:11. Secondo Paolo, per quale ragione ci sono stati tramandati questi eventi?`

Paolo spiega che tutte le cose accadute agli Israeliti sono esempi e moniti per i discepoli di Cristo, che li aiuteranno a evitare gli stessi problemi e impartiranno loro delle lezioni importanti. Si tratta di un insegnamento pertinente anche per noi, che viviamo alla «fine dei secoli». Dio dà al suo popolo lo Spirito Santo per munire i credenti di «forza, d’amore e di autocontrollo» (2 Ti 1:7), in modo da prendere decisioni corrette e seguire il suo insegnamento. Gesù Cristo è la sorgente di una nuova vita (Gv 14:6) e l’unico in grado di trasformarci in «sacrificio vivente, santo, gradito a Dio; questo è il vostro culto spirituale. Non conformatevi a questo mondo, ma siate trasformati mediante il rinnovamento della vostra mente, affinché conosciate per esperienza quale sia la volontà di Dio, la buona, gradita e perfetta volontà» (Ro 12:1,2).

Anni dopo, durante il suo ministero, Gesù ha ripreso gli insegnamenti di questi racconti dell’Antico Testamento, in particolare quelli riguardanti la manna e l’acqua, usando queste immagini per insegnare verità che lo riguardavano in quanto guida degli Israeliti attraverso il deserto.

`Leggere Giovanni 4:7-15 e 6:31-51. Quali verità ci vengono rivelate in questi brani?`

La Samaritana ha scoperto che Cristo le offre qualcosa che non può ottenere da nessun’altra parte. La sete interiore di pace, gioia e felicità proviene da Dio e solo lui può soddisfarla (Sl 42:1,2). In seguito, parlando della manna, Gesù spiegò che fu Dio, e non Mosè, a fornirla al popolo. Poi dichiarò: «Io sono il pane della vita; chi viene a me non avrà più fame» (Gv 6:35). Il Maestro ripeté per due volte questo concetto (v. 48). Se la manna nel deserto era «pane dal cielo» (vv. 31,32), l’acqua scaturita dalla roccia era il dono di Cristo per soddisfare la loro sete. Oltre a questi aspetti materiali, il pane e l’acqua avevano anche un significato spirituale, perché Gesù Cristo è «il pane della vita» e «l’acqua viva» (4:10,11,14; 7:37,38). Solo in lui la nostra sete e la nostra fame spirituale possono essere veramente appagate.