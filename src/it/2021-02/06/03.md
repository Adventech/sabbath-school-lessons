---
title:  La terra promessa
date:  03/05/2021
---

La promessa di una terra per il popolo di Dio, Israele, fu fatta prima ad Abraamo e poi a Isacco e a Giacobbe. Le parole di Giuseppe pronunciate sul letto di morte la ribadirono (Ge 50:24). Dio fece tuttavia sapere ad Abraamo che sarebbero trascorsi «quattrocento anni» prima che la sua progenie potesse prendere possesso della terra (Ge 15:13,16). Il compimento della promessa cominciò ai tempi di Mosè e di Giosuè. Al primo fu ripetuto l’ordine divino: «Ecco, io ho messo davanti a voi il paese; entrate, prendete possesso del paese» (De 1:8).

`Leggere Deuteronomio 28:1,15. Cosa vogliono dire queste parole? La terra sarebbe stata data loro in rispetto del patto, ma a quali condizioni?`

La prima parte di Deuteronomio 28 sottolinea le benedizioni che Israele avrebbe ricevuto rispettando la volontà di Dio. L’altra sezione del capitolo considera invece le maledizioni attese nel caso avessero trasgredito. Queste maledizioni dipendevano «in buona parte, anche se non completamente, dal fatto di consentire al peccato di fare il suo corso e produrre le sue conseguenze malvagie… “Perché chi semina per la sua carne, mieterà corruzione dalla carne; ma chi semina per lo Spirito mieterà dallo Spirito vita eterna” (Ga 6:8). Come l’acqua che, lasciata a se stessa, cessa di scorrere solo quando raggiunge il livello massimo di portata, o come un orologio che, lasciato a se stesso, continuerà a funzionare finché non sarà scarico, o come un albero che, lasciato crescere, non potrà non produrre i suoi frutti, così il peccato ha un suo livello, una sua carica, un frutto da fare maturare e “la loro fine è la morte” (Ro 6:21)» – The Pulpit Commentary: Deuteronomy, H.D.M. Spence and J.S. Exell, ed., Peabody, MA, 1890, vol. 3, p. 439.

Le promesse della terra non erano incondizionate, ma inserite all’interno di un patto. Israele doveva onorare l’impegno sottoscritto, altrimenti quelle promesse sarebbero state invalidate. Il Signore spiegò chiaramente più di una volta che, se la nazione avesse disubbidito, la terra gli sarebbe stata tolta. Leggiamo Levitico 26:27-33. Il Signore non poteva essere più esplicito.

`Come cristiani siamo in attesa di entrare nella terra promessa, in un nuovo cielo e in una nuova terra che ci è stata promessa come fu promessa agli Ebrei. La differenza sta nel fatto che, una volta entrati, non la perderemo più (Da 7:18). Ma ci sono delle condizioni. Quali ritieni siano, soprattutto alla luce della salvezza solo per fede?`