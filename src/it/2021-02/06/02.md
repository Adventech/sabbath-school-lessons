---
title:  «Fra tutti i popoli»
date:  02/05/2021
---

**Infatti tu sei un popolo consacrato al Signore tuo Dio. Il signore, il tuo Dio, ti ha scelto per essere il suo tesoro particolare fra tutti i popoli che sono sulla faccia della terra» Deuteronomio 7:6**

Non c’è alcun dubbio, il Signore scelse specificatamente il popolo ebraico per rappresentarlo in modo speciale sulla terra. La parola «speciale» traduce infatti il termine ebraico segulah, che può voler dire «proprietà di valore» o «tesoro particolare». L’altra cosa importante da ricordare è che ciò venne fatto da Dio come espressione della sua grazia. Nel popolo non si trovava niente che meritasse un simile privilegio. E non poteva essere altrimenti, poiché la grazia è per definizione qualcosa di immeritato.

`Leggere Ezechiele 16:8. Perché il Signore scelse Israele?`

«Per quale motivo fu scelto Israele da Yahweh? È qualcosa di imperscrutabile. Si trattava di un piccolo nucleo di persone senza cultura né prestigio, senza particolari doti che giustificassero una simile scelta. Quell’elezione fu un preciso atto divino… La motivazione ultima è da ricercarsi nel mistero dell’amore divino. Resta il fatto che Dio amò Israele e lo scelse, onorando in questo modo la promessa fatta ai padri… Era stato scelto in virtù dell’amore che Yahweh nutriva per quella nazione, liberata dalla schiavitù d’Egitto proprio grazie a una manifestazione della sua potenza. Una volta che questi grandi eventi sono diventati parte integrante della sua storia, Israele ha incominciato a sentirsi speciale, un popolo particolare, un tesoro di gran valore. Ogni tendenza, quindi, a sottomettersi davanti a uno status così nobile era in ultima analisi da riprovare» – J.A. Thompson, Deuteronomy, London: Inter Varsity Press, 1974, pp. 130-131.

Secondo il piano divino, gli Israeliti dovevano diventare una stirpe regale e sacerdotale. Erano chiamati a essere i sovrani morali e spirituali di un mondo malvagio, perché dovevano prevalere sul regno del peccato (Ap 20:6). In quanto sacerdoti, dovevano accostarsi al Signore in preghiera, in lode e in sacrificio. Intermediari tra il Signore e i pagani, dovevano ricoprire la funzione di istruttori, predicatori e profeti, esempi virtuosi di vita santa, rappresentanti celesti della vera religione.

`Il versetto introduttivo riporta l’affermazione di Dio secondo cui gli Israeliti dovevano essere «un tesoro particolare fra tutti i popoli della terra». Quale ritieni sia il suo significato? Perché questo popolo doveva essere un «tesoro particolare fra tutti…»? Lo stesso concetto è applicabile anche alla nostra chiesa?`