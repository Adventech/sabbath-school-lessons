---
title:  Israele spirituale
date:  06/05/2021
---

Nonostante gli errori e i fallimenti dell’antico Israele, il Signore non abbandonò il progetto di un popolo fedele pronto a servirlo. L’Antico Testamento guarda infatti in avanti, verso un tempo in cui Dio avrebbe creato un Israele spirituale, un corpo fedele di credenti, composto da Ebrei e altri popoli, i quali avrebbero portato avanti l’opera di predicazione del vangelo al mondo.

`Leggere Galati 3:26-29`

`1. Paolo di quale promessa parla al versetto 29?`

`2. Qual è l’elemento chiave che rende una persona erede di queste promesse (v. 26)?`

`3. Perché Paolo abbatte le distinzioni di genere, nazionalità e condizione sociale?`

`4. Che cosa significa essere «uno in Cristo»?`

`5. Leggere Romani 4:16-17. In che modo questi passi ci aiutano a interpretare le parole di Paolo in Galati?`

Cristo, in quanto discendente di Abraamo, divenne erede delle promesse contenute nel patto. Mediante il battesimo acquisiamo la parentela con Cristo e grazie a lui il diritto di partecipare alle promesse fatte ad Abraamo. Tutto ciò che Dio ha promesso ad Abraamo si trova in Cristo, e quelle promesse diventano nostre non per diritto di nazionalità, etnia o genere, ma solo per la grazia che Dio ci concede e che accettiamo per fede.

«Il dono promesso ad Abramo non comprendeva solo la terra di Canaan, ma il mondo intero. A questo proposito l’apostolo Paolo dice: “Poiché la promessa d’esser erede del mondo non fu fatta ad Abrahamo o alla sua progenie in base alla legge, ma in base alla giustizia che vien dalla fede” (Ro 4:13). La Bibbia insegna chiaramente che il giuramento fatto ad Abramo si adempì attraverso Cristo. Tutti coloro che sono di Cristo sono “... discendenza di Abraamo, eredi secondo la promessa” (Ga 3:29), “per un’eredità incorruttibile, senza macchia e inalterabile”, di una terra liberata dalla maledizione del male (1 P 1:4)» – PP, p. 170 [137].

Questa promessa si compirà letteralmente quando i santi saranno introdotti nella nuova terra, sempre e per sempre con Cristo (Da 7:27).