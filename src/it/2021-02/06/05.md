---
title:  Il rimanente
date:  05/05/2021
---

**Benché Israele abbia seguito un percorso ciclico fatto di apostasia, giudizio divino e pentimento e un periodo di ubbidienza, quale speranza emerge dai seguenti testi?**

`Isaia 4:3`

`Michea 4:6-7`

`Sofonia 3:12-13`

Anche se i piani divini per Israele furono viziati dalla disubbidienza, in realtà non vennero completamente disattesi. Alcuni fiori continuarono a spuntare anche tra le erbacce. Diversi profeti dell’Antico Testamento parlano di questo fedele rimanente che Dio intendeva riunire in un profumato bouquet. Il suo obiettivo, nel creare e preservare un rimanente fedele, coincideva con quello che riguardava Israele: servirsene per dichiarare «la mia gloria tra le nazioni» (Is 66:19). Grazie a questi strumenti, altri si sarebbero uniti ai fedeli per «prostrarsi davanti al Re, al Signore degli eserciti» (Za 14:16). Per quanto la situazione sia compromessa, Dio ha sempre un popolo fedele che, nonostante l’apostasia, rende sicura la propria vocazione ed elezione (2 P 1:10). In sostanza, la nazione nel suo complesso aveva fallito, ma al suo interno ci sono sempre state persone che hanno cercato di fare come meglio potevano la loro parte nel patto (cfr. p.es., 1 Re 19:14-18). Probabilmente hanno patito le conseguenze delle trasgressioni della nazione (come l’esilio), ma alla fine avrebbero ricevuto quella promessa finale che costituisce il nucleo del patto: la vita eterna.

`Leggere Giovanni 10:27-28. Come applicare le parole di Gesù all’apostasia d’Israele? In che modo ci aiutano a capire la presenza di un rimanente fedele?`

`Alcuni anni fa una giovane donna abbandonò totalmente la fede cristiana, scoraggiata dal peccato, dall’apostasia e dall’ipocrisia che vedeva nella chiesa. «Queste persone non possono essere veri cristiani», disse giustificandosi per quell’abbandono. Perché è una scusa che non ha senso?`