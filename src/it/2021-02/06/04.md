---
title:  Israele e il patto
date:  04/05/2021
---

**Ma essi non l’hanno ascoltata, non hanno prestato orecchio, e hanno camminato seguendo ciascuno la caparbietà del loro cuore malvagio; perciò io ho fatto venir su di loro tutto quello che avevo detto in quel patto che io avevo comandato loro di osservare, e che essi non hanno osservato» Geremia 11:8**

In questo testo il Signore dice che farà venire su di loro «tutto quello che avevo detto» e non si tratta di conseguenze positive. Anche se tendiamo a credere che il patto ci offra solo cose buone, c’è anche il rovescio della medaglia, come dimostra il caso di Noè. Dio gli offrì qualcosa di meraviglioso, la salvezza dalla distruzione, ma solo ubbidendo alle prescrizioni egli avrebbe ricevuto le benedizioni della grazia divina. In caso contrario avrebbe conosciuto l’altro lato della medaglia.

`Confrontare Geremia 11:8 con Genesi 6:5, che riguarda il mondo anti-diluviano. Qual è l’analogia? Secondo questi versetti, quanto conta riuscire a controllare i nostri pensieri?`

Purtroppo, la storia della nazione ebraica ripropone in buona parte un modello ripetuto di apostasia, cui seguono la punizione divina, il pentimento e un periodo di ubbidienza. Solo per un breve periodo, durante i regni di Davide e Salomone, Israele esercitò il controllo sull’intero territorio promesso. «Il Signore dice: “Se un uomo ripudia sua moglie e questa se ne va via e si sposa con un altro, quell’uomo torna forse ancora da lei? Il paese stesso non ne sarebbe forse tutto profanato? E tu, che ti sei prostituita con molti amanti, ritorneresti da me?” dice il Signore… Ma proprio come una donna è infedele al suo amante, così voi mi siete stati infedeli, casa d’Israele!” dice il Signore» (Gr 3:1,20).

È un richiamo a qualcosa cui abbiamo precedentemente accennato: il patto che Dio desidera stringere con noi non è assimilabile a un freddo accordo legale tra uomini d’affari che cercano di trarne il massimo profitto. Il patto dell’alleanza è un impegno serio e sacro come quello del matrimonio, ed è per questo che il Signore utilizza queste immagini.

L’apostasia di Israele non nasce dalla disubbidienza, ma da una relazione personale infranta con il Signore, che ha generato la disubbidienza e ha provocato la punizione.

`Perché l’aspetto relazionale e personale è importante nella vita cristiana? Perché un rapporto non corretto con Dio ci induce a peccare? In quale modo possiamo sviluppare una relazione d’amore profonda con lui?`