---
title:  Il patto e la conversione
date:  22/06/2021
---

**E faccia sì che Cristo abiti per mezzo della fede nei vostri cuori, perché, radicati e fondati nell’amore, siate resi capaci di abbracciare con tutti i santi quale sia la larghezza, la lunghezza, l’altezza e la profondità dell’amore di Cristo e di conoscere questo amore che sorpassa ogni conoscenza, affinché siate ricolmi di tutta la pienezza di Dio» Efesini 3:17-19**

Abbiamo già visto che il nuovo patto consiste nell’avere la legge scritta nel cuore dal Signore (Gr 31:31-33). Ma non è solo quella: il testo odierno lo dice anche di Cristo, perché egli e la sua legge sono interdipendenti. Con questa legge di Gesù nel cuore e dimorando in lui (il termine greco da cui deriva «dimorare» significa anche «accomodarsi», «sistemarsi», il che dà un senso di permanenza), riceviamo un altro grande beneficio del patto: un cuore nuovo.

`Perché abbiamo bisogno di un cuore nuovo? Quali cambiamenti si producono in chi vive questa esperienza?`

Nel brano di Efesini 3:17-19, Paolo pone l’accento sull’amore, affermando che dobbiamo essere «radicati e fondati» in esso. Queste parole implicano stabilità, fermezza e permanenza nell’amore. La nostra fede non ha alcun significato se non è radicata nell’amore per Dio e per gli altri (Mt 22:37-39; 1 Co 13). Questo amore non nasce per caso, ma perché abbiamo un’idea dell’amore di Dio per noi (un amore «che sorpassa ogni conoscenza») e che si è manifestato in Cristo Gesù. Come conseguenza, la nostra vita è cambiata, siamo diventate persone rinnovate dalla grazia e sono cambiati i nostri pensieri, desideri e obiettivi. È perché siamo stati visitati dall’amore di Dio che anche i nostri cuori egoisti sono stati rigenerati e sono diventati sensibili verso gli altri! Forse è questo che Paolo vuole dire, almeno in parte, quando ci invita a essere ricolmi «di tutta la pienezza di Dio».

`Perché è importante conoscere l’amore di Dio? 1 Giovanni 4:16`

`Come trasformare in realtà le promesse contenute in Efesini 3:17-19? Quali sono gli aspetti che devi modificare? Che cosa ti impedisce di sperimentare la «pienezza di Dio» (Ef 3:19)? Elenca eventuali cambiamenti da apportare alla tua vita. Come puoi affrontarli?`