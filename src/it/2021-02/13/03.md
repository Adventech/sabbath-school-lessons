---
title:  «Nessuna condanna»
date:  21/06/2021
---

**Non c'è dunque più nessuna condanna per quelli che sono in Cristo Gesù» Romani 8:1**

Una giovane donna fu brutalmente assassinata da un ignoto killer. La polizia, con l’intento di inchiodare il colpevole, nascose un microfono nei pressi della sua tomba. Una sera, molti mesi dopo quell’efferato omicidio, un giovane si accostò alla tomba e, tra le lacrime, chiese perdono per quello che aveva fatto. Naturalmente la polizia, udendo la sua confessione, lo incriminò. Che cosa condusse quel giovane alla tomba della sua vittima? Il senso di colpa! Nessuno di noi (vogliamo sperare) è sceso a un livello così basso come quel giovane, ma tutti, in quanto peccatori, desideriamo essere liberati dai sensi di colpa.

Siamo tutti colpevoli, tutti abbiamo fatto qualcosa di cui vergognarci, sbagli che vorremmo cancellare, ma è impossibile. Grazie a Gesù e al sangue del nuovo patto, nessun credente deve vivere sotto il peso della colpevolezza. Secondo il testo odierno, non esiste condanna contro di noi. Il Giudice ultimo e assoluto ci considera non colpevoli, e ci tratta come se non avessimo commesso quegli errori per i quali ci sentiamo in colpa.

`In che modo i seguenti versetti ci aiutano a comprendere Romani 8:1? Giovanni 5:24; Romani 3:24-25; 2 Corinzi 5:21`

Una delle grandi promesse contenute nel patto è che il peccatore penitente non sarà più sovrastato dai sensi di colpa. Grazie al sangue dell’alleanza, i credenti che hanno aderito alla comunione con Dio, che hanno scelto di aderire alle condizioni di fede, pentimento e ubbidienza, sono liberati dal peso schiacciante della colpevolezza. Quando Satana sussurra alle nostre orecchie che siamo malvagi o troppo peccatori per essere accettati da Dio, possiamo rispondere anche noi come rispose Gesù, nel deserto, per allontanare il nemico; egli si avvalse della Scrittura, e noi potremmo avvalerci del testo di Romani 8:1. Questo non significa negare la realtà del peccato nella nostra vita; significa invece che la condanna del peccato non ci opprimerà perché abbiamo stabilito un’alleanza con Dio basata su un nuovo rapporto. Gesù si è caricato delle nostre colpe, ha offerto il suo sangue a nostro beneficio; adesso intercede alla destra del Padre e la sua giustizia copre i nostri peccati.

`Che cosa è cambiato nella tua vita dopo avere scoperto che siamo stati perdonati dal Signore per qualsiasi peccato commesso? In che modo ciò ti aiuta a perdonare coloro che ti hanno fatto del male?`