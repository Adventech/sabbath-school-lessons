---
title:  La vita eterna
date:  23/06/2021
---

**Gesù le disse: “Io sono la risurrezione e la vita; chi crede in me, anche se muore, vivrà; e chiunque vive e crede in me, non morirà mai. Credi tu questo?”» Giovanni 11:25-26**

Ci sono due dimensioni della vita eterna. La dimensione presente, che conduce il credente ad avere una vita esuberante già adesso (Gv 10:10), incluso le molteplici promesse per la nostra attuale esistenza. E poi la dimensione futura, che naturalmente consiste nella vita eterna, nella promessa della risurrezione (Gv 5:28-29; 6:39). Seppur collocato nel futuro, è l’unico evento che dà valore a tutto il resto, il solo avvenimento che racchiude tutte le nostre speranze di credenti.

`Che cosa vuole dire Gesù? In chi si trova la vita eterna? Perché coloro che credono e vivono in lui, anche se muoiono, vivranno? Apocalisse 2:11; 20:6,14; 21:8`

Di certo tutti moriremo, ma secondo Gesù, la morte è un sonno, un’interruzione temporanea che, per coloro che credono in lui, si concluderà con la risurrezione della vita. Quando egli ritornerà, i morti in Cristo e i viventi, in un batter d’occhio, saranno rivestiti d’immortalità. Tanto i morti quanto i viventi in Cristo si rivestiranno dello stesso tipo di corpo risorto. In quel momento inizierà l’immortalità per il popolo di Dio. Che grande gioia sapere che la nostra vita non si concluderà con la morte, ma con una nuova vita che non avrà mai fine!

«Cristo è diventato una stessa carne con noi, affinché noi potessimo diventare uno stesso spirito con lui. In virtù di questa unione possiamo risuscitare. Tutto questo non solo come manifestazione della potenza di Cristo, ma per il fatto che mediante la fede la sua vita è diventata la nostra. Coloro che vedono Cristo nella sua vera dimensione e lo ricevono nel cuore hanno la vita eterna. Attraverso lo Spirito, Cristo vive in noi. E lo Spirito di Dio, ricevuto nel cuore grazie alla fede, è il principio della vita eterna» – DA, p. 388 [281].

`Come possiamo, oggi, godere i benefici della vita eterna? In che modo questa promessa ci aiuta a vivere meglio? Come condividere questa speranza con qualcuno che ha recentemente perso una persona cara?`