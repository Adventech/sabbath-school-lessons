---
title:  La promessa del Messia – II parte
date:  27/04/2021
---

**Per godere la vera felicità dobbiamo recarci in un paese molto lontano, e possibilmente anche lontani da noi stessi» Thomas Browne. Questa citazione è stata scritta nel 1600. Concordi o meno con quanto afferma? Prova a rispondere nel contesto di 1 Tessalonicesi 4:16-18 e Apocalisse 3:12.**

Agostino, a proposito della condizione umana, scrisse: «Per quanto riguarda la prima origine, la vita stessa, se di vita si deve parlare, piena di tanti e grandi mali, attesta che tutta la discendenza di esseri soggetti alla morte fu condannata. Che altro significa infatti un certo abisso dell’ignoranza, da cui promana l’errore che ha accolto tutti i figli di Adamo in una specie di baratro tenebroso sicché l’uomo non se ne può liberare senza fatica, sofferenze, timore? Che cosa sta ad indicare l’amore di tante cose inutili e nocive? Da esso infatti derivano le preoccupazioni affannose, i turbamenti, le afflizioni, i timori, le pazze gioie, le discordie, le liti, le guerre, i tradimenti, i furori, le inimicizie, l’inganno, l’adulazione, la frode, il furto, la rapina, la slealtà, la superbia, l’ambizione, l’invidia, gli omicidi, i parricidi, la crudeltà, la spietatezza, l’ingiustizia, la lussuria, l’insolenza, la sfrontatezza, l’impudicizia, le fornicazioni, gli adultèri, gli incesti e contro la natura dell’uno e dell’altro sesso i tanti stupri e atti impuri che è vergogna perfino parlarne, i sacrilegi, le eresie, le bestemmie, gli spergiuri, le oppressioni degli innocenti, le calunnie, gli inganni, le concussioni, le false testimonianze, le condanne ingiuste, le violenze, i furti e ogni altro tipo di malvagità che non viene in mente e tuttavia non scompare dalla vita umana nel tempo» – La città di Dio, libro 22, cap. 22.

Questa citazione è quanto mai attuale, eppure è stata scritta oltre 1500 anni fa. Nell’umanità è cambiato ben poco, ecco perché le persone cercano una via di fuga. Fortunatamente, nonostante il contesto difficile, il futuro è luminoso, ma solo grazie a quello che Dio ha ottenuto per noi grazie alla vita, alla morte, alla risurrezione e al ministero sommo-sacerdotale di Cristo, compimento definitivo del patto con Abraamo, ovvero la benedizione tramite la sua discendenza di tutte le famiglie della terra.

`Prova a riassumere in poche frasi l’attuale condizione del mondo. Leggi, subito dopo, quei testi biblici contenenti le promesse che Dio ci ha lasciato in Gesù Cristo (p.es., Is 25:8; 1 Co 2:9; Ap 22:2-5). Riflettici su, falle tue, solo così potrai comprendere il senso profondo del patto.`