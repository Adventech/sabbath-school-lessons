---
title:  Approfondimento
date:  30/04/2021
---

Tratti da Patriarchi e profeti, leggere i capitoli «Abraamo in Canaan» pp. 105-116 e «Il sacrificio di Isacco» pp. 117-125.

«Abramo non fu chiamato ad affrontare né una prova facile né un piccolo sacrificio… egli non esitò a ubbidire all’appello che gli era stato rivolto. Non chiese nessuna informazione sulla terra promessa… Dio aveva parlato e il suo servitore avrebbe ubbidito: per Abraamo, il posto più piacevole era quello in cui Dio era accanto a lui» – PP, p. 126 [101].

Quando Abraamo entrò a Canaan il Signore gli apparve e gli spiegò con chiarezza che avrebbe dato quella terra alla sua discendenza (Ge 12:7); ripeté diverse volte la stessa promessa (13:14-15; 15:13-18; 17:8; 28:13; 35:12). Circa 400 anni dopo il Signore annunciò a Mosè, in adempimento della promessa (15:13,16) che avrebbe liberato Israele dall’Egitto e l’avrebbe portato in una terra dove scorrevano latte e miele (Es 3:8,17; 6:8). Questa promessa fu ripetuta a Giosuè (Gs 1:3) e al tempo di Davide si realizzò in buona parte, anche se non completamente (Ge 15:18-21; 2 S 8:1-14; 1 R 4:21; 1 Cr 19:1-19).

Leggendo Ebrei 11:9-10,13-16 è evidente che Abraamo e altri fedeli patriarchi considerarono Canaan un simbolo o un’anticipazione della sistemazione definitiva riservata al popolo redento di Dio. In questa condizione di peccato, era impossibile una casa permanente. La vita è fugace, come «un vapore che appare per un istante e poi svanisce» (Gm 4:14). In quanto figli spirituali di Abraamo anche noi dobbiamo capire che «non abbiamo quaggiù una città stabile, ma cerchiamo quella futura» (Eb 13:14). La certezza della vita futura con Cristo ci mantiene saldi in questo mondo presente fatto di cambiamento e declino.

**Domande per la condivisione**

`1.	La promessa di una nuova terra quale effetto dovrebbe provocare sulla mia esperienza cristiana (Mt 5:5; 2 Co 4:17-18; Ap 21:9-10; Ap 22:17)?`

`2.	«La vera grandezza doveva derivare dalla conformità ai comandamenti divini e dalla collaborazione con il suo proposito divino» – 1BC, p. 293. Dialogare sul significato di tale affermazione.`

**In sintesi**

Promesse. Quanto sono preziose per il credente! Si compiranno? La fede ci fa rispondere affermativamente.