---
title:  La promessa del Messia – I parte
date:  26/04/2021
---

**Tutte le famiglie della terra saranno benedette in te e nella tua discendenza» Genesi 28:14**

`«Se siete di Cristo, siete dunque discendenza d’Abraamo, eredi secondo la promessa» Galati 3:29`

Dio garantì più di una volta ad Abraamo che nella sua discendenza tutte le nazioni della terra sarebbero state benedette (Ge 12:3; 18:18; 22:18). Questa meravigliosa promessa contenuta nel patto viene ribadita perché, fra tutte, è la più importante, duratura, quella che dà senso a tutte le altre. Per certi versi era una promessa di riscossa per la nazione ebraica, mediante la quale il Signore desiderava insegnare a «tutte le famiglie della terra» chi egli fosse e qual era il suo piano della salvezza. Eppure, la promessa si compie pienamente solo in Gesù Cristo, discendente dalla progenie di Abraamo, colui che alla croce avrebbe pagato per i peccati di «tutte le famiglie della terra».

`Rifletti sulla promessa del patto dopo il diluvio (dove il Signore afferma che la terra non sarebbe più stata distrutta da un simile fenomeno). Che valore avrebbe avuto se non ci fosse stata la promessa della redenzione in Gesù? Cosa varrebbero le altre promesse divine senza quella della vita eterna in Cristo?`

`Come interpreti l’idea che in Abraamo, mediante Gesù, «tutte le famiglie della terra» sarebbero state benedette?`

La promessa di un Salvatore del mondo è la più grande tra tutte quelle fatte da Dio, su questo non vi sono dubbi. Il Redentore stesso diventa il mezzo attraverso il quale tutti i requisiti del patto vengono soddisfatti e tutte le altre promesse realizzate. Tutti coloro che cercano un’unione con lui, Ebrei e non, sono considerati la vera famiglia di Abraamo ed eredi della promessa (Ga 3:8-9,27-29), la promessa della vita eterna in un ambiente libero dal peccato dove il male, il dolore e la morte non si presenteranno mai più. Può esistere promessa migliore di questa?

`Perché la promessa di una vita eterna, da trascorrere in un mondo privo di peccato e sofferenza, ci attrae tanto? Forse perché in origine siamo stati creati proprio a tal proposito, quindi abbiamo il desiderio ancestrale di ritornare alla nostra natura originale?`