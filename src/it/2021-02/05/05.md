---
title:  Una nazione grande e potente
date:  28/04/2021
---

Dio non solo promise ad Abraamo una benedizione per tutte le famiglie della terra, ma anche che avrebbe fatto di lui «una nazione grande e potente» (Ge 18:18). Una promessa quasi incredibile per un uomo sposato con una donna che aveva superato ormai l’età della fecondità. Abraamo non aveva discendenti, tanto meno un figlio; il Signore gli promette entrambi. Certo, non si realizza completamente mentre il patriarca è ancora in vita e nemmeno con Isacco e Giacobbe. Il Signore lo ribadisce a Giacobbe, aggiungendo che quella promessa si adempirà in Egitto (Ge 46:3), ma che lui non potrà vederla. Eppure, alla fine, anche quella promessa si concretizzò.

`Perché Dio voleva una grande nazione dalla discendenza di Abraamo? Era solo per creare uno stato di una certa origine etnica? Quali obiettivi doveva raggiungere tale nazione? Esodo 19:5-6; Isaia 60:1-3 e Deuteronomio 4:6-8`

Sembra evidente dalla Scrittura che l’obiettivo di Dio fosse quello di attrarre a sé le nazioni del mondo attraverso la testimonianza di Israele che, sotto la sua benedizione, sarebbe diventato un popolo felice, sano e santo. Questa nazione doveva dimostrare le benedizioni generate dall’ubbidienza alla volontà del Creatore. Le moltitudini della terra sarebbero state attratte ad adorare il vero Dio (Is 56:7). L’attenzione dell’umanità sarebbe quindi stata rivolta verso Israele, il loro Dio e il Messia, che sarebbe apparso in mezzo a quel popolo, il Salvatore del mondo.

«I figli d’Israele dovevano occupare tutto il territorio che Dio aveva designato per loro. Quelle popolazioni che respingevano il culto e il servizio del vero Dio dovevano essere diseredate. Ma Dio desiderava che, grazie alla rivelazione del suo carattere attraverso il popolo d’Israele, gli uomini fossero attirati a lui. Doveva essere annunciato al mondo intero l’invito della buona notizia. Attraverso l’insegnamento del sistema sacrificale Cristo doveva essere esaltato davanti alle nazioni, e chiunque avesse guardato a lui sarebbe stato salvato» – COL, p. 290 [215].

`Riesci a cogliere delle analogie tra ciò che Dio voleva compiere tramite Israele e quello che vuole fare attraverso la chiesa? 1 Pietro 2:9`