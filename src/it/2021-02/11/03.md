---
title:  Peccato, sacrificio e perdono
date:  07/06/2021
---

Nell’Antico Testamento, il trasgressore poteva liberarsi dal peccato e dalla colpa tramite sacrifici di animali. I primi sette capitoli del Levitico descrivono gli olocausti e le offerte sacrificali di animali. Un’attenzione particolare era rivolta all’uso del sangue nei vari tipi di sacrifici; il ruolo di quella sostanza, in realtà, è la caratteristica che accomuna tutti i sacrifici israeliti. La persona che aveva peccato, interrompendo così il rapporto di fiducia con il Signore e infrangendo la legge che lo regolava, poteva essere riabilitata di fronte a lui e all’umanità, portando una vittima sacrificale come sostituto. I sacrifici, con i loro riti, costituivano il sistema voluto da Dio per risolvere il problema del peccato e della colpa; furono istituiti per purificare il peccatore; tramite l’aspersione del sangue della vittima, la colpa era trasferita nel santuario, recuperando la piena comunione dell’uomo penitente con il Dio personale, il Signore che salva.

`In che modo i concetti appena espressi ci aiutano a comprendere gli interrogativi posti alla fine della lezione di ieri? Qual era il significato profetico delle vittime sacrificali? Isaia 53:4-12; Ebrei 10:4`

Il sacrificio di animali fu il mezzo predisposto da Dio per liberare il peccatore dal peccato e dalla colpa. Essi cambiavano la condizione del peccatore, che da colpevole e meritevole di morte diventava perdonato e vedeva ripristinata la relazione Dio-uomo del patto. Tutto ha senso per la natura profetica dei sacrifici animali. Nessun animale poteva essere un adeguato sostituto per l’espiazione del peccato dell’uomo. L’autore della lettera agli Ebrei dichiara: «È impossibile che il sangue di tori e di capri tolga i peccati» (Eb 10:4). Il sacrificio di animali prefigurava così la venuta del fedele servitore di Dio, l’uomo-Dio, colui il quale con la sua morte sostitutiva si sarebbe sacrificato per i peccati del mondo. È grazie a questo processo che il peccatore è perdonato e accettato dal Signore, e la relazione viene ripristinata.

`Ricordando che l’allevamento era la base dell’economia, della cultura e della vita israelitica, quale lezione scaturisce da questi sacrifici, e cosa hanno insegnato al popolo circa il prezzo del peccato?`