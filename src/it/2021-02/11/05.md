---
title:  Il Sommo Sacerdote del nuovo patto
date:  09/06/2021
---

Il servizio del santuario terrestre, dove Dio scelse di dimorare con il suo popolo, ruotava attorno ai sacrifici, ma non terminava con la morte di questi animali. Il sacerdote si caricava del sangue e lo aspergeva sulla tenda del santuario in favore del peccatore, dopo che il sacrificio era stato immolato. L’intero rituale era solo il simbolo di quel che Cristo avrebbe fatto per il mondo. Così, come i simboli (santuario terreno) non terminavano con la morte degli animali, neppure l’opera di Cristo si sarebbe conclusa con la sua morte sulla croce.

`Perché per noi è importante conoscere il ministero sacerdotale di Gesù presso il Padre? Quale certezza ci trasmette? In che modo queste parole ci aiutano a capire il nuovo patto? Ebrei 8:1-6`

Come nel vecchio patto era previsto un santuario terrestre, un sacerdozio e un ministero, così anche nel nuovo c’è un santuario nel cielo, un sacerdozio e un ministero del nuovo patto. I simboli del vecchio patto diventano realtà nel nuovo. Al posto di un animale inconsapevole come nostro sostituto abbiamo Gesù senza peccato; al posto del sangue di animali abbiamo quello di Gesù; al posto del santuario fatto dagli uomini abbiamo il «vero tabernacolo, che il Signore, e non un uomo, ha eretto» (8:2); e invece di un intermediario umano e peccatore abbiamo Gesù come nostro Sommo Sacerdote a intercedere per noi. Con questi elementi ben chiari in mente, riflettiamo su queste parole: «Come scamperemo noi se trascuriamo una così grande salvezza?» (Eb 2:3).

`Gesù visse una vita senza peccato, morì in nostro favore e adesso si trova nel santuario del cielo per intercedere a nostro beneficio. Tutto questo avviene per salvare l’umanità dalle terribili conseguenze del peccato. Come puoi annunciare una notizia così bella?`