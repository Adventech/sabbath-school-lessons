---
title:  Un ministero in cielo
date:  10/06/2021
---

Il testo di Ebrei 9:24 ci permette di comprendere il ministero sacerdotale di Gesù nel cielo dopo la sua morte vicaria per l’uomo. Si potrebbe dire molto su questo testo, ma forse potremmo soffermarci in particolare sull’ultima parte, dove dice che Cristo compare «alla presenza di Dio per noi». Che cosa significa? Per noi, esseri umani lontani da Dio e smarriti; proprio noi che verremmo consumati dallo splendore della gloria di Dio; proprio noi, nonostante la nostra malvagità o il fatto che abbiamo violato apertamente la santa legge di Dio, dico noi… abbiamo qualcuno che ci rappresenta davanti al Signore. La specie umana, in Cristo Gesù, si trova alla presenza del Padre. Se pensiamo al Gesù dei Vangeli, comprendiamo quanto ci abbia amati, perdonandoci e accogliendoci. Ebbene, lo stesso Cristo che era con noi sulla terra, è adesso il mediatore in cielo. Ecco, questa è l’altra parte della buona notizia. Non solo Gesù ha pagato per i nostri errori, portandoseli sulla croce (1 P 2:24), ma adesso si trova alla presenza di Dio, come mediatore tra il cielo e la terra, tra l’umanità e la divinità. E questo ha un senso perché Gesù è vero Dio e vero uomo (per giunta senza peccato), l’unico che possa gettare un ponte sul baratro causato dal peccato che divide l’umanità da Dio. La cosa essenziale da ricordare è che ora esiste un Uomo, il quale conosce prove, sofferenze e tentazioni umane (Eb 4:14-15), e ci rappresenta davanti al Padre.

`«Infatti c'è un solo Dio e anche un solo mediatore fra Dio e gli uomini, Cristo Gesù uomo, che ha dato se stesso come prezzo di riscatto per tutti; questa è la testimonianza resa a suo tempo» (1 Ti 2:5-6). Secondo Paolo, quali sono i due compiti di Gesù? In che modo queste due funzioni sono prefigurate nel servizio del santuario terreno?`

Il messaggio presente nel nuovo patto è che adesso, grazie a Gesù, i peccatori pentiti hanno qualcuno che li rappresenta in cielo davanti al Padre; qualcuno che ha ottenuto per loro quello che essi non sarebbero mai stati in grado di ottenere da soli. Vale a dire la giustizia, l’unica che possa sussistere in presenza di Dio. Gesù è la nostra giustizia perfetta, ottenuta con sofferenza (Eb 2:10) e si trova davanti a Dio, reclamando per noi il perdono dal peccato e il potere nei confronti del peccato (cfr. Gv 17:6). Senza questa certezza, adesso, non abbiamo alcuna speranza, e certamente neppure al momento del giudizio.

`Prega e medita sull’idea che Gesù uomo, che è stato tentato come te dal peccato, si trovi adesso in cielo davanti a Dio. Che cosa vuol dire per te? Quale tipo di speranza e incoraggiamento ti offre?`