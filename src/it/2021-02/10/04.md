---
title:  Il vecchio e il nuovo
date:  01/06/2021
---

**Anche gli stranieri che si saranno uniti al Signore per servirlo, per amare il nome del Signore, per essere suoi servi, tutti quelli che osserveranno il sabato astenendosi dal profanarlo e si atterranno al mio patto, io li condurrò sul mio monte santo e li rallegrerò nella mia casa di preghiera; i loro olocausti e i loro sacrifici saranno graditi sul mio altare, perché la mia casa sarà chiamata una casa di preghiera per tutti i popoli» Isaia 56:6-7**

Geremia afferma che il nuovo patto sarà stabilito «con la casa d’Israele» (Gr 31:33). Questo vuol dire che solo la discendenza di Abraamo, ebrea per sangue e nascita, riceve le promesse del patto? No! Infatti, ciò non era vero neppure ai tempi dell’Antico Testamento. È ovvio che le promesse del patto erano state fatte alla nazione ebraica, come un tutto, senza però escludere gli altri. Al contrario, tutti, Ebrei e non, erano stati invitati a partecipare alle promesse se solo avessero voluto far parte dell’alleanza. Oggi è forse diverso?

`Quali sono le condizioni per coloro che desiderano servire il Signore? Esiste una differenza tra ciò che Dio richiedeva allora e quello che richiede oggi? Isaia 56:6-7`

Sebbene il nuovo patto sia considerato «migliore» (cfr. la lezione di mercoledì), gli elementi fondamentali che caratterizzano sia il vecchio sia il nuovo sono identici: è lo stesso Dio che offre la medesima salvezza, per grazia (Es 34:6; Ro 3:24); è lo stesso Dio alla ricerca di un popolo che, per fede, si appropri della promessa di perdono (Gr 31:34; Eb 8:12); è lo stesso Dio che desidera scrivere la legge nei cuori di coloro che cercano una comunione di fede con lui, sia Ebreo che straniero. Nel Nuovo Testamento, gli Ebrei, rispondendo all’appello della grazia, ricevettero Gesù Cristo e il suo messaggio. Per un tempo essi furono il nucleo della chiesa, continuando a essere il «residuo eletto per grazia» (Ro 11:5), in contrasto con «altri che sono stati induriti» (Ro 11:7). Allo stesso tempo, gli altri popoli, che prima non credevano, accettarono il vangelo e furono innestati nel vero popolo di Dio, cioè credenti di qualsiasi etnia, popolo o classe sociale (Ro 11:13-24). Così i non Ebrei, «quelli senza Cristo, esclusi dalla cittadinanza d’Israele ed estranei ai patti della promessa» (Ef 2:12) si accostarono al sangue di Gesù. Cristo è il mediatore del «nuovo patto» (Eb 9:15) per tutti i credenti, senza badare alla nazionalità o etnia.