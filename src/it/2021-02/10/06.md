---
title:  Un nuovo sacerdote
date:  03/06/2021
---

La Lettera agli Ebrei sottolinea fortemente la figura di Gesù come Sommo Sacerdote nel santuario del cielo. Infatti, la descrizione più chiara del nuovo patto nel Nuovo Testamento si trova proprio in questa epistola e non si tratta di una semplice coincidenza. Il ministero di Cristo nel cielo è strettamente collegato alle promesse del nuovo patto. Il servizio del santuario nell’Antico Testamento era il mezzo tramite il quale le verità del vecchio patto erano insegnate. Il fulcro erano il sacrificio e l’intercessione. L’offerta di animali e del loro sangue era mediata dai sacerdoti. Naturalmente non può esistere salvezza nei sacrifici animali, perché tutti quei simboli dovevano ricordare che la salvezza si trova solo in Gesù.

`Perché non c’è salvezza nella morte degli animali? Perché non poteva essere sufficiente? Ebrei 10:4`

I sacrifici e il sacerdozio trovano il loro compimento in Cristo. Gesù è diventato il sacrificio, e il suo sangue il fondamento del nuovo patto. Questa grande novità ha reso «vecchi» e «vuoti» il patto del Sinai e i sacrifici. Il vero sacrificio è stato immolato, una volta per tutte, e non c’è bisogno di una sua ripetizione (Eb 9:26). La morte di Cristo ha reso superfluo il sacrificio di animali legato al santuario terreno, che avevano ormai adempiuto alla loro funzione.

`Che cosa vuol dire lo squarcio della cortina del tempio quando Gesù morì? In che modo questo evento ci fa capire che il santuario è stato superato? Matteo 27:51`

Legato ai sacrifici c’era anche il ministero sacerdotale; i Leviti offrivano i sacrifici ed erano i mediatori per il popolo nel santuario, ma senza la necessità di ripetere i sacrifici anche il loro compito è stato abolito. Ogni cosa è stata adempiuta in Gesù, colui che offre il suo sangue nel santuario del cielo (Eb 8:1-5). La Lettera agli Ebrei pone l’accento, come abbiamo visto, su Cristo nella veste di Sommo Sacerdote nel cielo, essendo entrato nel luogo santissimo con il suo sangue (Eb 9:12) per intercedere in nostro favore. Questa è la base della speranza e della promessa che abbiamo nel nuovo patto.

`Come ti fa sentire apprendere che Gesù è entrato nel luogo santissimo con il suo sangue per intercedere in nostro favore? Che cosa ci assicura la salvezza?`