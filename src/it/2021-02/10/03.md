---
title:  L'azione del cuore
date:  31/05/2021
---

Quando sul regno di Giuda incombeva la minaccia dell’invasione babilonese e dell’esilio, il Signore, tramite il profeta Geremia, annunciò il «nuovo patto». Questa espressione ricorre per la prima volta nella Bibbia; tuttavia, quando il regno del Nord formato da 10 tribù stava per essere distrutto (150 anni prima di Geremia) l’idea di un nuovo patto era stata menzionata dal profeta Osea (Os 2:18-20).

`Quale parallelismo esiste tra Osea e Geremia? Quale immagine hanno in comune i due testi? Secondo tale immagine, qual è il significato e la natura del patto? Osea 2:18-20; cfr. Geremia 31:31-34`

Quando il piano di Dio è stato ostacolato dalla ribellione e dall’infedeltà del popolo, il Signore ha inviato i suoi profeti per annunciare che la storia dell’alleanza con i suoi fedeli non si è esaurita. Per quanto il popolo possa essere stato infedele, apostata, ribelle e disubbidiente, il Signore non si è mai stancato di voler riconfermare la sua volontà di instaurare una relazione d’amore con tutti coloro che desiderano pentirsi, ubbidire e appropriarsi delle sue promesse.

**Quali elementi presenti nei seguenti brani riflettono i principi del nuovo patto?**

`Ezechiele 11:19`

`Ezechiele 18:31`

`Ezechiele 36:26`

«Darò loro un cuore per conoscere me che sono il Signore» (Gr 24:7). «Toglierò dal loro corpo il cuore di pietra, e metterò in loro un cuore di carne (Ez 11:19); «darò un cuore nuovo… uno spirito nuovo… «metterò dentro di voi il mio Spirito» (Ez 36:26-27). Questa opera di Dio è il fondamento del nuovo patto.

`Come risponderesti a chi dice: «Desidero un cuore nuovo nel quale sia incisa la legge di Dio, un cuore che conosca il Signore, ma non so come ottenerlo»?`