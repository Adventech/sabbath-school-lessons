---
title:  Da Abramo ad Abraamo
date:  20/04/2021
---

I nomi propri attribuiti a Dio assumono un significato teologico e spirituale. I nomi delle persone dell’antico Oriente non avevano la mera connotazione convenzionale che hanno oggi. Oggi chiamare una bambina Maria o Susanna non fa molta differenza, ma per gli antichi Semiti il nome di una persona aveva un peso specifico e un significato spirituale. Tutti i nomi propri di origine semitica hanno un significato, e generalmente consistono in una breve frase composta da un auspicio o da un’espressione di riconoscenza da parte del genitore. Daniele, per esempio, vuol dire «Dio è giudice»; Gioele, «Yahweh è Dio» e Natan «dono di Dio».

A motivo del significato a essi connesso, i nomi propri cambiavano spesso per riflettere un cambiamento radicale nella vita e nelle circostanze di un individuo.

**Leggere i seguenti passi. A quali situazioni fanno riferimento e perché vennero cambiati i nomi propri?**

`1. Genesi 32:28`

`2. Genesi 41:45`

`3. Daniele 1:7`

Per certi versi non è difficile, anche per noi oggi, comprendere l’importanza del nome con cui una persona viene chiamata. Se qualcuno è apostrofato spesso e da molte persone come «stupido» o «brutto», prima o poi quegli attributi condizioneranno la sua autostima. Anche cambiando il nome di una persona è possibile influenzare la sua percezione di se stessa e il suo modo di agire.

Tenendo conto di ciò, non è difficile capire come mai Dio decise di cambiare il nome di Abramo in Abraamo. Il primo significa «padre innalzato»; il secondo «padre di una moltitudine». Se consideriamo la promessa del patto, dove Dio dice: «ti farò moltiplicare grandemente, ti farò divenire nazioni e da te usciranno dei re» (Ge 17:6), il cambio del nome ha più senso. Forse Dio lo ha inteso come un modo per aiutare a credere a quella promessa un uomo come Abraamo, che aveva 99 anni ed era sposato con una donna anziana, sterile fino a quel momento.