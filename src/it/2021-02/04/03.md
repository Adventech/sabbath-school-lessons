---
title:  «El Shaddai»
date:  19/04/2021
---

**Quando Abramo ebbe novantanove anni, il Signore gli apparve e gli disse: “Io sono il Dio onnipotente; cammina alla mia presenza e sii integro”» Genesi 17:1**

Yahweh era apparso ad Abraamo diverse volte (Ge 12:1,7; 13:14; 15:1,7,18). Nel testo appena letto succede di nuovo e il Signore si annuncia definendosi «Dio onnipotente», attributo usato solo nei libri della Genesi e di Giobbe. «Dio onnipotente» deriva da ‘El, il nome di Dio usato dai Semiti. Anche se non è assolutamente certo l’esatto significato di shaddai, la traduzione «onnipotente» pare comunque quella più plausibile (cfr. Is 13:6 e Gl 1:15). L’idea di fondo nell’utilizzo di questo nome sembra essere quella della contrapposizione tra la forza e il potere divini con la debolezza e la fragilità umane.

`Leggere Genesi 17:1-6, che ci aiuta a collocare il tutto in un contesto più ampio. Perché in quel tempo il Signore decise di presentare ad Abraamo la sua onnipotenza?`

La traduzione letterale di Genesi 17:1-6 sarebbe: «Yahweh apparve ad Abraamo e disse: “io sono ‘El-Shaddai; cammina accanto alla mia presenza e sarai perfetto. Io stabilirò un patto tra me e te e ti moltiplicherò grandemente… e sarai padre di una moltitudine di nazioni… e ti farò moltiplicare grandemente». Lo stesso nome si ritrova in Genesi 28:3, dove Isacco dice che ‘El-Shaddai, il Dio onnipotente, benedirà Giacobbe, lo renderà fecondo e lo farà moltiplicare. Promesse simili di ‘El-Shaddai compaiono ancora in Genesi 35:11; 43:14 e Genesi 49:25, passaggi che presuppongono la benignità di Dio: ‘El, il Dio del potere e dell’autorità, e Shaddai, Dio delle ricchezze inesauribili, ricchezze che egli è disposto a concedere a quanti le ricercano in fede e ubbidienza.

`Shakespeare disse: «Una rosa con qualsiasi altro nome avrebbe un odore altrettanto dolce», a voler intendere che il nome conta poco. Ma se il nome di Dio significasse “Dio fragile o debole”, ci sarebbe di conforto? Se il Signore si presentasse con queste caratteristiche, come ne risentirebbe la tua fede in lui?`