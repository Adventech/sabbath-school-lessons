---
title:  Yahweh e il patto di Abraamo
date:  18/04/2021
---

**Il Signore gli disse ancora: «Io sono il Signore che ti ho fatto uscire da Ur dei Caldei per darti questo paese, perché tu lo possegga» Genesi 15:7**

I nomi a volte possono essere assimilabili a un marchio di fabbrica. Nella nostra mente li associamo così da vicino a certe caratteristiche che quando vengono pronunciati ci ricordano all’istante alcuni tratti distintivi. Proviamo a fare un esperimento con il nome di alcuni personaggi celebri, tipo Albert Einstein, Martin Luther King, Gandhi o Dorcas: cosa ci ricordano, quali caratteristiche e quali ideali? Ai tempi biblici, i popoli del Medio Oriente attribuivano grande importanza al significato dei nomi. «Gli Ebrei hanno sempre pensato che un nome indicasse sia le caratteristiche personali dell’individuo che lo portava sia pensieri o emozioni della persona (o delle persone) che glielo aveva dato, come anche le circostanze connesse al momento in cui era stata fatta quella scelta» – 1BC, p. 523.

Quando Dio per primo propose un patto ad Abraamo, si fece conoscere al patriarca con il nome di Yahweh, tradotto “Signore” nella versione Nuova Riveduta. In Genesi 15:7 è scritto letteralmente: «Io sono il Signore (Yahweh) che ti ho fatto uscire…». Questo nome, sebbene compaia 6.828 volte nell’Antico Testamento, resta in qualche modo avvolto nel mistero. Parrebbe essere una forma del verbo hayah, «essere», nel cui caso significherebbe l’«Eterno», l’«Esistente», o «Colui che vive eternamente».

Questi attributi divini derivanti dal nome mettono in evidenza la sua fedeltà e la sua capacità di esistere senza dipendere da altri. Essi rimandano al Signore in quanto Dio vivente, fonte della vita, in contrasto con le divinità pagane, che non esistono se non nella fantasia dei loro adoratori. In Esodo 3:14 è Dio in persona a spiegare il significato di Yahweh: «Io sono colui che sono». Veicola l’idea di un’esistenza incondizionata di Dio, ma anche il suo ruolo nel passato, presente e futuro.

Yahweh è anche il nome personale di Dio. L’identificazione con colui che fece uscire Abraamo da Ur rimanda all’annuncio del patto stipulato con lui in Genesi 12:1-3. Dio vuole che Abraamo conosca il suo nome perché esso rivela aspetti della sua identità, della sua natura personale e del suo carattere e grazie a questa conoscenza noi impariamo a confidare nelle sue promesse (Sl 9:10; 91:14).

`Quando pensi o senti pronunciare il nome Yahweh, quali tratti distintivi ti richiamano automaticamente? E quali sono quelli legati al nome «Gesù»?`