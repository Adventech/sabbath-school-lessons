---
title:  Gli obblighi del patto
date:  22/04/2021
---

**Infatti, io l’ho prescelto perché ordini ai suoi figli, e alla sua casa dopo di lui, che seguano la via del Signore per praticare la giustizia e il diritto, affinché il Signore compia in favore di Abraamo quello che gli ha promesso» Genesi 18:19**

Come abbiamo visto finora, il patto è sempre una questione di grazia, nel cui ambito Dio compie per noi quello che non saremmo mai in grado di raggiungere. Non fa eccezione il patto con Abraamo. Nella sua grazia, il Signore ha scelto il patriarca perché proclamasse al mondo il piano della redenzione. Ma l’adempimento di quel patto era tuttavia condizionato dalla disponibilità da parte di Abraamo a osservarlo e rispettarlo per fede. Senza queste condizioni, il Signore non avrebbe potuto servirsi di lui. Genesi 18:19 mostra la correlazione tra grazia e legge. Inizia con la prima («io l’ho scelto») e prosegue dicendo che Abraamo e la sua famiglia ubbidiranno al Signore. Fede e opere appaiono in stretta correlazione, come devono essere (cfr. Gm 2:17).

`Si noti l’enunciazione di Genesi 18:19, nell’ultima frase. Cosa dice a proposito dell’ubbidienza di Abraamo? Sebbene non sia questa lo strumento di salvezza, quale importanza le viene attribuita? Secondo questo testo, il patto avrebbe potuto compiersi in sua assenza?`

Le benedizioni del patto diventano vane se i beneficiari non si attengono alle condizioni. Benché tali condizioni non siano necessarie per la sua stipula, sono utili per dimostrare la propria risposta di amore, fede e ubbidienza. L’ubbidienza è il mezzo grazie al quale Dio adempie il patto della promessa per il popolo. La sua infrazione, tramite la mancata ubbidienza, svela l’incapacità di essere fedeli a una parola data. Quando il patto viene violato non è la condizione della concessione a essere infranta, bensì quella dell’adempimento.

`Nella tua personale esperienza con il Signore, perché è così importante l’ubbidienza? Puoi citare alcuni esempi che lo dimostrino?`