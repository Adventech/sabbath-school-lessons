---
title:  «Solo Noè scampò»
date:  15/04/2021
---

**Tutti gli esseri che erano sulla faccia della terra furono sterminati: dall’uomo fino al bestiame, ai rettili, e agli uccelli del cielo; furono sterminati sulla terra; solo Noè scampò con quelli che erano con lui nell’arca» Genesi 7:23**

In questo passo troviamo il primo riferimento nella Scrittura al concetto di «rimanente». Il verbo «scampò» deriva da un’altra parola la cui radice compare più volte nell’Antico Testamento, quando si vuole veicolare l’idea di rimanente: «Ma Dio mi ha mandato qui prima di voi, perché sia conservato di voi un residuo sulla terra e per salvare la vita a molti scampati» (Ge 45:7). «Avverrà che i sopravvissuti di Sion e i superstiti di Gerusalemme saranno chiamati santi: chiunque, cioè, in Gerusalemme sarà iscritto tra i vivi» (Is 4:3). «In quel giorno, il Signore stenderà una seconda volta la mano per riscattare il residuo del suo popolo» (Is 11:11). In tutti questi casi le parole in corsivo sono sinonimi di «scampò» in Genesi 7:23.

`Secondo i passi appena letti, come interpreti il concetto di rimanente? Quali sono i fattori esterni che suscitano un rimanente? In che modo l’idea di patto si adatta a quella di rimanente?`

Al tempo del diluvio, il Creatore del mondo diventò anche giudice del mondo. L’approssimarsi della punizione planetaria sollevò il dubbio se ogni forma di vita sulla terra, anche quella umana, fosse stata annientata. Altrimenti, chi sarebbero stati i sopravvissuti e chi il rimanente? In questa circostanza, Noè e la sua famiglia. La salvezza di Noè era legata al patto stipulato con lui da Dio (Ge 6:18), un patto promosso ed eseguito da un Dio di misericordia e grazia. Sopravvissero solo grazie all’azione divina, pur non trascurando l’importanza della loro collaborazione. Quali che fossero gli impegni di Noè e a prescindere dall’averli onorati fedelmente o meno, la sua unica speranza risiedeva nella misericordia del Padre celeste.

`Basandoci sulla nostra comprensione degli eventi finali, compresa la presenza di un rimanente di Dio (Ap 12:17), quali utili analogie della vicenda di Noè ci possono aiutare a essere pronti per far parte del rimanente? In che misura le nostre scelte quotidiane possono influire in tal senso?`