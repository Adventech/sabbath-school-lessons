---
title:  Il segno dell'arcobaleno
date:  14/04/2021
---

**Dio disse: “Ecco il segno del patto che io faccio tra me e voi e tutti gli esseri viventi che sono con voi, per tutte le generazioni future. Io pongo il mio arco nella nuvola e servirà di segno del patto fra me e la terra”» Ge 9:12-13**

Pochi altri fenomeni naturali superano in bellezza quello dell’arcobaleno. Chi non ricorda la prima volta che da bambino è rimasto affascinato da queste meravigliose strisce colorate di luce che avvolgevano la volta celeste quasi fossero un mistico portale verso i cieli? Anche da adulti, alla vista di questi colori sorprendenti tratteniamo il respiro. Non sorprenda, quindi, se ancora oggi l’arcobaleno viene usato come simbolo di molte cose: organizzazioni politiche o gruppi rock popolari, fino ad agenzie di viaggi (basta inserire la parola «arcobaleno» in un motore di ricerca per rendersene conto). Queste stupende strisce colorate toccano ancora le corde del nostro cuore e della nostra mente. Era proprio quello lo scopo di Dio.

`Perché il Signore ha detto che l’arcobaleno sarebbe stato un simbolo? Genesi 9:12-17`

Il Signore disse che avrebbe usato l’arcobaleno come segno del «mio patto» (Ge 9:15). È interessante l’uso della parola «patto» in questa circostanza, perché il suo significato è diverso rispetto alle altre situazioni. Differentemente da quello con Abraamo o del Sinai, non compare alcun obbligo specifico per chi ne beneficerà (Noè compreso). Queste parole del Signore sono rivolte a tutte le genti, a «ogni essere vivente di ogni specie» per «tutte le generazioni future» (v. 12). Sono parole universali, che riguardano tutti, chi sceglie di ubbidire al Signore e chi no. In questo senso, il concetto di patto è diverso da tutti gli altri casi in cui compare nella Bibbia e che riguardano la relazione tra Dio e l’uomo.

`Perché questo patto è anche rivelatore della grazia di Dio? Chi ne è stato promotore e chi il beneficiario ultimo?`

`Anche se il patto, secondo il modo in cui qui viene espresso, non prevede impegni speciali da parte nostra (da parte di Dio riguarda ovviamente l’impegno a non distruggere più la terra con un diluvio), in che modo la consapevolezza di cosa significhi l’arcobaleno ci spinge a ubbidire al Signore? In sostanza, si palesa un nostro impegno implicito tutte le volte che ammiriamo un arcobaleno?`