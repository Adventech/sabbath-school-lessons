---
title:  Il patto di Dio con Noè
date:  13/04/2021
---

**Ma io stabilirò il mio patto con te; tu entrerai nell’arca: tu e i tuoi figli, tua moglie e le mogli dei tuoi figli con te» Genesi 6:18**

In un unico versetto troviamo le basi su cui si fonda il patto biblico che Dio stipula con il genere umano: Dio e l’umanità aderiscono al patto. È tutto molto semplice. Ci sono tuttavia ulteriori elementi che saltano all’occhio: per cominciare, quello dell’ubbidienza da parte dell’umanità. Dio dice a Noè che lui e la sua famiglia saliranno nell’arca. Devono fare la loro parte, in caso contrario il patto sarà rotto e loro saranno i veri sconfitti, perché in fin dei conti risultano i veri beneficiari di quel patto. Se Noè avesse risposto di no al Signore o se poi avesse cambiato idea, quali sarebbero state le conseguenze per lui e i suoi familiari?

`Dio parla di «mio patto». Qual è la natura essenziale di tale patto? Cosa cambierebbe nella nostra percezione se il Signore avesse parlato di «nostro patto»?`

In questa situazione, per quanto unica, cogliamo le dinamiche essenziali divino/umane tipiche del patto. Stabilendo con Noè il «mio patto», il Signore manifesta una volta di più la sua grazia. Dimostra di essere disposto a prendere l’iniziativa per salvare gli uomini dalle conseguenze dei loro peccati. Questo patto non deve essere visto come una sorta di unione tra pari in cui ciascuna delle parti è interdipendente. Potremmo dire che Dio «beneficia» del patto, ma in un senso radicalmente diverso rispetto agli uomini. Ne beneficia in quanto quelli che lui ama riceveranno in dono la vita eterna; non è una soddisfazione di poco conto per lui (Is 53:11). Ma non equivale a dire che egli trarrà i nostri medesimi vantaggi da quel patto. Prendiamo questa metafora: un uomo cade in mare dalla nave durante una tormenta. Qualcuno dal ponte gli urla che gli getterà un salvagente a cui potrà aggrapparsi. Il naufrago deve, da parte sua, aderire alla sua parte nell’«accordo», ovvero afferrare quello che gli è stato lanciato e tenerselo ben stretto. Per molti versi, il patto tra Dio e l’umanità consiste proprio in questo.

`In che modo questa analogia ti aiuta a comprendere il concetto di grazia presente nel patto? Su quali presupposti si deve basare la tua relazione con Dio?`