---
title:  Dio si relaziona con l'umanità
date:  30/03/2021
---

Consideriamo il primo discorso di Dio all’essere umano, almeno il primo che compare nella Scrittura. Egli ricorda loro la capacità di procreazione, di riprodurre altri esseri della loro stessa specie. Parla anche della terra, il creato, ordinando loro di riempirla, renderla soggetta ed esercitare un dominio su di essa. Poi fa conoscere alla coppia le piante di cui avrebbero potuto nutrirsi. Secondo la Bibbia, le prime parole di Dio all’uomo e alla donna riguardano specificatamente la loro interazione e relazione con il mondo fisico.

`Cosa ci dice Genesi 1:28-29 circa la visione che Dio ha del mondo materiale? Implicano forse che nei beni materiali e nel nostro goderne c’è qualcosa di sbagliato? Quali insegnamenti possiamo trarre da queste prime scene della storia umana e come dobbiamo relazionarci con il creato?`

Il Signore, con quelle parole, fa inoltre il primo passo per stabilire una relazione con il genere umano. Parla con loro, comunica delle istruzioni e dice cosa devono fare. Parole che contengono anche una responsabilità implicita. Dio chiede alla coppia di amministrare il meraviglioso creato messo a loro disposizione.

`Genesi 1:28 dice che Dio benedisse Adamo ed Eva. Che cosa significa? Quale tipo di relazione si presuppone esistesse tra loro e il Creatore?`

Dio si rivolse ad Adamo ed Eva in quanto esseri intelligenti, capaci di interagire con la sua bontà e stabilire una comunione con lui. Ma in quanto creature/figli, Adamo ed Eva dipendevano dalle benedizioni e dalla cura del loro Creatore/Padre, il quale provvedeva a ogni loro necessità. Non fecero niente per meritarsi i suoi doni, erano semplici destinatari di un qualcosa che non si erano guadagnati.

`Quando leggiamo i passi che narrano la creazione dell’uomo e della donna troviamo elementi, antecedenti il peccato, sul tipo di relazione che Dio vuole avere oggi con noi, dopo l’ingresso del peccato. Rivisita la lezione odierna e cerca le analogie che possono aiutarci a capire come relazionarci con lui nonostante la nostra condizione di peccatori.`