---
title:  La rottura del patto
date:  01/04/2021
---

`Tendiamo a credere nelle persone che conosciamo e istintivamente a diffidare di quelle che non conosciamo. Eva, per natura, avrebbe dovuto sospettare di Satana e qualsiasi attacco diretto contro Dio l’avrebbe dovuta mettere sulla difensiva. Quali furono allora le mosse del serpente per aggirare le difese naturali della donna? Genesi 3:1-6`

«Fu un fatto deplorevole non solo la trasgressione di Eva, ma anche la potenziale disgrazia per tutta la famiglia umana; la sua scelta non doveva necessariamente trascinare la specie umana nella condanna per la sua trasgressione. Fu piuttosto la libera scelta di Adamo, pienamente consapevole di violare l’esplicito ordine di Dio, a rendere il peccato e la morte una sorte inevitabile per il genere umano. Eva fu ingannata, Adamo no» – 1BC, p. 231.

Il risultato di questa evidente violazione e inosservanza del comandamento divino, determinò l’interruzione della relazione tra Dio e l’umanità. L’amicizia con il Creatore si è trasformata in paura della sua presenza (Ge 3:8-10), l’alienazione e la separazione hanno preso il posto della comunione e della condivisione. È comparso il peccato con tutte le sgradevoli conseguenze. Senza un intervento dall’Alto l’umanità sarebbe stata destinata alla rovina eterna.

`In questo tragico contesto, quali parole di promessa e speranza pronunciò Dio? Genesi 3:15`

Il sorprendente discorso di Dio annuncia una speranza profetica e parla di un’ostilità voluta dalla divinità tra il serpente e la donna, tra le progenie di quei due attori. Il conflitto culminerà nella vittoriosa comparsa di un discendente della donna che schiaccerà mortalmente il capo di Satana, il quale a sua volta potrà solo ferirne il calcagno.

Adamo ed Eva, al culmine dell’impotenza, trassero speranza da questa promessa messianica, che avrebbe trasformato la loro esistenza perché era donata e voluta da Dio. La speranza del Messia e della vittoria finale, seppure appena accennata in quel momento, rischiarì le tenebre che accerchiarono la coppia dopo avere peccato.

`Leggere Genesi 3:9. Il Signore chiese: «Dove sei»? Naturalmente lo sapeva bene. Le sue parole, lungi dal voler suonare come una condanna, intendevano riportare a lui quegli esseri umani divorati dal senso di colpa. Erano parole di grazia e misericordia. In che modo oggi il Signore cerca di attrarci alla sua grazia e misericordia?`