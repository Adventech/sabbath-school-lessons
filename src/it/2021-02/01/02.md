---
title:  Tartarughe ovunque
date:  28/03/2021
---

**Nel principio Dio creò i cieli e la terra» Genesi 1:1**

Uno scienziato aveva appena terminato una conferenza sulle orbite dei pianeti intorno al sole e del sole intorno alla galassia, quando si alzò un’anziana signora, in scarpe da tennis, per dire che la terra era come un disco piatto seduto sul dorso di una tartaruga. Lo scienziato, scherzando, chiese a sua volta su cosa si appoggiasse quella tartaruga e la signora rispose «su un’altra tartaruga». «E quest’altra su cosa si appoggia» ribatté lo scienziato scherzando. «Su un’altra tartaruga» fu la risposta, ma prima che l’uomo proseguisse in quella pantomima gli puntò il dito contro e scattò: «Risparmi il fiato figliolo, quelle tartarughe sono dappertutto…». Per quanto spiritoso, questo episodio riguarda il problema più cruciale dell’esistenza umana: la natura dell’universo. Che cos’è questo mondo nel quale ci troviamo senza averlo scelto? Perché siamo qui? Come ci siamo arrivati? Qual è la nostra destinazione finale? Sono le domande più importanti che le persone si pongono, perché la comprensione della nostra essenza e della nostra presenza su questo pianeta ci aiuterà a capire come vivere e come agire.

`Leggiamo i seguenti passi: Genesi 1:1; Salmi 100:3; Isaia 40:28; Atti 17:26; Efesini 3:9; Ebrei 1:2,10. Perché ciascuno di essi, a modo suo, risponde ad alcune delle domande qui sopracitate? Qual è il punto in comune di ogni versetto?`

La cosa interessante di Genesi 1:1 (o anche degli altri testi) è che il Signore non si sforza di dimostrare che è il Creatore. Non troviamo elaborate argomentazioni per avvalorare le sue ragioni. C’è piuttosto un’affermazione chiara e semplice senza alcun tentativo di giustificarla, spiegarla o provarla. O la si accetta per fede o la si rifiuta. Proprio la fede è l’unico modo per poterla accettare, per il semplice motivo che nessuno di noi era presente e ha assistito alla creazione. Oggettivamente, sarebbe stato illogico il contrario. Anche le persone secolarizzate, a prescindere dal tipo di visione delle origini, devono fare affermazioni di fede per la stessa ragione dei creazionisti: nessuno era presente per testimoniare l’evento.

`Dio ci ha chiesto di credere in lui come Creatore, ma ci offre contestualmente alcune buone ragioni per farlo. Consapevoli che quasi ogni cosa in cui crediamo richiede un minimo di fede, prova a scrivere i motivi in base ai quali ha senso credere che ci troviamo su questa terra, perché un Creatore ci ha collocati di proposito e non perché le nostre origini sono dovute esclusivamente alla casualità.`