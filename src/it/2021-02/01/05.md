---
title:  Davanti all'albero
date:  31/03/2021
---

**Dio il Signore ordinò all’uomo: “Mangia pure da ogni albero del giardino, ma dell’albero della conoscenza del bene e del male non ne mangiare; perché nel giorno che tu ne mangerai, certamente morirai”» Genesi 2:16-17**

Questa prova offriva ad Adamo ed Eva l’opportunità di esercitare il loro libero arbitrio e li poneva nella condizione di interagire positivamente o negativamente con il Creatore. Il testo dimostra che Dio aveva creato esseri morali e liberi; dopo tutto, se non avessero avuto l’opportunità di disobbedire, perché mai il primo avvertimento del Signore avrebbe riguardato proprio l’ubbidienza?

«I primi versetti di questo capitolo hanno lo scopo di preparare la strada per raggiungere questo apice (Ge 2:16-17). Il futuro della specie dipende da un unico divieto. L’uomo non deve essere confuso da molteplici questioni. Un solo ordine divino deve essere ricordato. Limitando al minimo il numero di ingiunzioni, Yahweh dà un segno della sua misericordia. Inoltre, per ribadire che non si tratta di un ordine gravoso, il Signore lo colloca nel contesto di una più ampia concessione: “Mangia pure da ogni albero del giardino”» – H.C. Leupold, Exposition of Genesis, Columbus, OH: Wartburg Press, 1942, vol. 1, p. 127.

Quando Dio chiede ad Adamo ed Eva di ubbidire alla sua volontà, è come se dicesse: Io sono il vostro Creatore e vi ho fatti a mia immagine. Sostengo la vostra vita perché è grazie a me che esistete e vi potete muovere. Ho messo a vostra disposizione tutte le cose utili per il vostro benessere e per la vostra felicità (sostentamento, casa, compagnia di un proprio simile) e vi ho nominati responsabili di questo mondo sotto il mio sguardo. Se siete disposti a confermare questa relazione con me perché mi amate, allora io sarò il vostro Dio e voi i miei figli. Potrete perciò confermare la fiducia in me, semplicemente tenendo conto di questo specifico comandamento.

In poche parole, il nostro rapporto con il Signore può essere efficace e duraturo solo se scegliamo liberamente di accettare la sua volontà. Rifiutarla significa reclamare la nostra indipendenza e dimostrare di credere che non abbiamo bisogno di lui. Questa scelta produce la conoscenza del male, che a sua volta determinerà alienazione, solitudine, frustrazione e morte.

`Adamo ed Eva furono sottoposti a un test di lealtà e fede. Sarebbero rimasti fedeli al Creatore che aveva dato loro tutto ciò di cui avevano bisogno, oppure sarebbero andati per la loro strada, rendendosi indipendenti dalla sua volontà? Avrebbero avuto sufficiente fede da prenderlo in parola? L’albero della conoscenza del bene e del male fu la loro prova. Siamo chiamati anche noi oggi ad affrontare test simili? Qual è il ruolo della legge di Dio in riferimento all’ordine dato in Genesi 2:16-17?`