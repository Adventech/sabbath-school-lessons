---
title:  Le basi del patto
date:  04/04/2021
---

**E io stabilirò il mio patto fra me e te e ti moltiplicherò grandemente» Genesi 17:2**

«Il termine ebraico tradotto con «patto» (che compare 287 volte nell’Antico Testamento) è berith. Si può tradurre anche con «testamento» o «ultime volontà». L’etimologia è incerta, ma indica “un rapporto che circoscrive due contraenti”. La parola veniva comunque usata per molti altri tipi di «vincolo», sia tra esseri umani sia tra uomo e Dio. Acquisiva un senso comune quando entrambe le parti erano esseri umani, e un senso distintamente religioso quando il patto riguardava Dio e l’uomo. Il senso religioso era in realtà una metafora basata sull’uso comune, ma con una connotazione più profonda» – J.Arthur Thompson, «Covenant», The International Standard Bible Encyclopedia, Revised Edition, Grand Rapids, MI: William B. Eerdmans Publishing Company, 1979, vol. 1, p. 790.

Come nel patto matrimoniale, anche quello biblico delinea una relazione e un accordo che contiene i seguenti elementi basilari:

1. Promessa: Dio afferma la promessa del patto con un giuramento (Ga 3:16; Eb 6:13,17).
2. Ubbidienza: l’impegno nei confronti del patto significa ubbidienza alla volontà divina, così come viene espressa nei dieci comandamenti (De 4:13).
3. Piano della salvezza: il mezzo mediante il quale si adempie l’obbligo del patto di Dio è rappresentato da Cristo.

`Consideriamo i tre elementi sopracitati (promesse divine, ubbidienza, piano della salvezza). In che modo li vedi agire durante il tuo cammino con il Signore?`

Nell’Antico Testamento il sistema sacrificale tipologico aveva il compito di istruire il popolo circa l’intero piano della salvezza. Attraverso i suoi simboli, i patriarchi e Israele impararono a sperimentare la fede nel Redentore che sarebbe venuto. Per mezzo dei riti, il penitente poteva trovare il perdono per i peccati ed essere assolto dalle sue colpe. Le benedizioni del patto potevano quindi essere preservate e la crescita spirituale, cioè il ripristino dell’immagine di Dio nella vita, poteva proseguire anche qualora l’umanità avesse infranto il patto.

`Nonostante la stipula di patti tra persone, l’uso prevalente del termine berith nella Scrittura ebraica riguarda la relazione tra Dio e l’umanità. Considerata la differenza che ci separa, che tipo di relazione prefigura un simile patto?`