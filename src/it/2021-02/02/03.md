---
title:  Il  patto con Noè
date:  05/04/2021
---

**Ma io stabilirò il mio patto con te; tu entrerai nell’arca: tu e i tuoi figli, tua moglie e le mogli dei tuoi figli con te» Genesi 6:18**

In questo versetto compare per la prima volta nella Bibbia la parola «patto»; il contesto ci presenta Dio che ha appena comunicato a Noè la decisione di distruggere la terra per la dilagante e continua diffusione del peccato. Anche se quella distruzione si concretizzerà in un diluvio universale, Dio non sta abbandonando il mondo che ha creato. Egli propone continuamente il patto stipulato originariamente dopo la caduta. Il divino «Io sono,» garante del patto, è egli stesso fonte della sicurezza di Noè. Il Signore, il Dio che serba quel patto, promette di proteggere altresì i componenti della famiglia che desiderano instaurare una relazione con lui, come conseguenza dell’ubbidienza.

`Il patto stipulato con Noè era da considerarsi unilaterale? Noè vi ha prestato fede? Quali insegnamenti possiamo desumere dalle risposte a queste domande?`

Dio avverte Noè che sta per venire un diluvio e che il mondo sarà distrutto. Però stabilisce un accordo con lui, nel quale è contenuta la promessa della sua salvezza insieme a quella dei suoi familiari. La posta in gioco era dunque alta, perché se Dio non avesse tenuto fede alla sua promessa, qualunque fosse stata la decisione di Noè, egli sarebbe stato spazzato via insieme al resto del pianeta. Dio vuole stabilire un patto con Noè. La parola stessa implica un’intenzione di onorare l’impegno annunciato; non è una dichiarazione bizzarra, ma un’assunzione di responsabilità. Supponiamo che il Signore avesse detto a Noè: «il mondo terminerà per un terribile diluvio; io potrei salvarti ma potrei anche non farlo. Nel frattempo, tu attieniti a questo, a quello e quell’altro ancora, poi vedremo cosa succederà, ma io non ti do alcuna garanzia». Parole del genere mal si concilierebbero con il tipo di rassicurazione e di promessa implicite nella parola «patto».

`Qualcuno pensa che il diluvio al tempo di Noè non sia stato universale ma locale. Così fosse, ripensando alla promessa di Genesi 9:15, ogni volta che si verifica un’alluvione in qualsiasi zona del globo significherebbe che la promessa di Dio è stata infranta. Al contrario, il fatto che non si sia mai più verificato un diluvio mondiale dimostra la validità della promessa. In sintesi, perché possiamo confidare in quell’impegno?`