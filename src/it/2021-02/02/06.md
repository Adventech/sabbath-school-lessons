---
title:  Il nuovo patto
date:  08/04/2021
---

Geremia 31:31-33 è il primo brano dell’Antico Testamento in cui si parla di «nuovo patto». Questa espressione viene utilizzata nell’ambito del ritorno di Israele dall’esilio e parla delle benedizioni che riceverà da Dio. Ancora una volta, come nel caso degli altri patti, è Dio a prendere l’iniziativa ed è lui che lo adempierà mediante la sua grazia. È interessante il tipo di linguaggio usato: Dio si rivolge al popolo come un marito si rivolge alla moglie; parla di una legge scritta nei loro cuori riproponendo alcune espressioni presenti nel patto con Abraamo; afferma che sarà il loro Dio ed essi saranno il suo popolo. Quindi, come in precedenza, non si tratta di un accordo legale con dei risvolti puramente giuridici, tipico dei tribunali moderni, ma riguarda qualcosa di più impegnativo.

`Leggere Geremia 31:33 e confrontarlo con Esodo 6:7, che dettaglia alcune parti del patto stipulato con Israele. Qual è l’elemento chiave che emerge? Dio cosa vuole dal suo popolo?`

`Leggere Geremia 31:34 e metterlo a confronto con quanto scritto in Giovanni 17:3. Qual è la parte svolta dal Signore, grazie alla quale si possono costruire le fondamenta di questa relazione?`

In Geremia 31:31-34 si possono cogliere elementi riconducibili alla grazia e all’ubbidienza, come nei patti precedenti. Dio perdonerà i loro peccati, stabilisce una relazione con il suo popolo e garantisce la presenza della sua grazia nelle loro vite. In cambio, il popolo dovrà solo ubbidirgli, ma non in modo meccanico; lo farà perché lo conosce, perché lo ama e perché desidera servirlo. Ecco l’essenza della relazione che Dio cerca di stabilire con il suo popolo.

`Come interpreti il concetto di una legge scritta nel tuo cuore? Implica forse il fatto che tale legge diventi soggettiva e personale, interpretabile e applicabile secondo la configurazione individuale di ogni singolo cuore? Oppure significa altro?`