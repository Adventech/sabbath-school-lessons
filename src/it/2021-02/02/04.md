---
title:  Il patto con Abraamo
date:  06/04/2021
---

**Benedirò quelli che ti benediranno e maledirò chi ti maledirà, e in te saranno benedette tutte le famiglie della terra» Genesi 12:3**

`Leggere Genesi 12:1-3 ed elencare le promesse puntuali fatte da Dio ad Abraamo.`

`Tra queste ce n’è una che recita: «… e in te saranno benedette tutte le famiglie della terra» (12:3). Che cosa vuol dire? In che modo le famiglie della terra sono state benedette in Abraamo (Ga 3:6-9)? Riesci a cogliere in questa promessa antica quella della venuta di un Messia?`

Questa è la prima rivelazione divina ad Abraamo di cui si abbia testimonianza, e in essa è contenuta la promessa di una vicina e durevole relazione con il Padre, prima ancora che venga usato il linguaggio tipico della stipula di un patto. Un riferimento diretto in tal senso sarebbe stato fatto in seguito (Ge 15:4-21; Ge 17:1-14). Per il momento Dio offre una relazione di grande significato tra sé e l’uomo. L’espressione ripetuta di Genesi 12:1-3 «io farò… io benedirò» suggerisce la profondità e la grandezza dell’offerta e della promessa del Signore. Per giunta, Abraamo riceve un unico ma probante ordine: «Vai». Egli ubbidì per fede (Eb 11:8), non per ottenere le benedizioni promesse. Quell’ubbidienza fu la sua risposta di fede alla relazione amorevole che Dio desiderava stabilire. In altre parole, Abraamo credeva già a Dio, confidava già in lui e aveva già fede nelle sue promesse. Non poteva che essere così, altrimenti non avrebbe mai lasciato la famiglia e la terra dei suoi avi per dirigersi e ricominciare tutto da capo in località sconosciute. La sua ubbidienza rivelò la sua fede agli uomini ma anche agli angeli. Abraamo, già allora, evidenziò il rapporto determinante tra fede e opere. Noi siamo salvati per fede, una fede che si concretizza in opere di ubbidienza. Prima viene la promessa della salvezza, poi seguono le opere. Nonostante non possa sussistere alcun patto e una benedizione senza ubbidienza, questo atteggiamento è la risposta della fede a quello che Dio ha già compiuto. Una fede simile illustra il principio contenuto in 1 Giovanni 4:19: «Noi amiamo perché egli ci ha amati per primo».

`Leggere Genesi 15:6. In che modo questo passo rivela le basi salienti di ogni promessa contenuta nel patto? Perché questa è la più preziosa tra le benedizioni?`