---
title:  Le origini del sabato
date:  23/05/2021
---

Spesso sentiamo la frase: «l’antico sabato ebraico». Eppure, la Scrittura dichiara che il sabato esisteva molto prima che ci fosse il popolo ebraico. La sua origine risale alle origini di tutti noi, vale a dire alla creazione.

**Dove si situano le origini del sabato?**

`Genesi 2:2-3`

`Esodo 20:11`

Sebbene Genesi 2:2-3 non identifichi il «settimo giorno» come il sabato (questo abbinamento avviene per la prima volta in Esodo 16:26,29), c’è un chiaro riferimento a esso con l’espressione «si riposò il settimo giorno» (Ge 2:2).

Il verbo «si riposò» (shabat) è collegato al sostantivo ebraico shabbat. «Il termine “sabato” non è usato, ma è certo che l’autore intenda asserire che Dio benedisse e santificò il settimo giorno come sabato» – G.F. Waterman, The Zondervan Pictorial Encyclopedia of the Bible, Grand Rapids, MI: Zondervan Publishing House, 1975, vol. 5, p. 183.

In Genesi 2:2-3 troviamo l’origine divina dell’istituzione sabatica come giorno di benedizioni per l’umanità. In Marco 2:27, Gesù afferma letteralmente che il sabato è stato fatto per «l’uomo», cioè per tutti gli abitanti del pianeta, non solo per gli Ebrei.

`Perché Dio si è riposato il settimo giorno? Aveva bisogno di farlo? A quale altro scopo potrebbe essere servito il suo riposo?`

Sebbene alcuni commentatori abbiano suggerito l’interpretazione secondo cui Dio aveva bisogno del riposo fisico dopo la creazione, è più vero invece che con quel riposo abbia voluto dare un esempio agli uomini, perché anch’essi seguissero il ritmo lavorativo di sei giorni più uno di riposo.

Il teologo Karl Barth afferma che il riposo di Dio alla fine della creazione faceva parte del «patto di grazia» nel quale l’umanità era invitata a «riposarsi insieme con lui… affinché potesse condividere il riposo di Dio» – Church Dogmatics, vol. 3, p.98.

Dio nel suo amore rivolge un appello all’uomo e alla donna, creati a sua immagine, perché stabiliscano una comunione personale e un’amicizia profonda con lui, che sarebbe dovuta durare per sempre. Dopo la caduta, ogni settimana, l’uomo può rivivere un momento spiritualmente intenso con il Salvatore.

`Nel caso qualcuno ti domandasse se l’osservanza del sabato arreca qualche beneficio alla tua relazione con il Signore, che cosa risponderesti?`