---
title:  Un segno di santificazione
date:  26/05/2021
---

**Quanto a te, parla ai figli d'Israele e di' loro: «Badate bene di osservare i miei sabati, perché il sabato è un segno tra me e voi per tutte le vostre generazioni, affinché conosciate che io sono il Signore che vi santifica”» Esodo 31:13**

Esodo 31:12-17 è un brano denso di significato in riferimento al sabato; sono le parole che il Signore pronunciò subito dopo aver dato le istruzioni per la costruzione del santuario nel deserto e le prescrizioni relative al servizio sacrificale (Es 25:1-31:1). L’idea di sabato, in quanto segno visibile ed eterno tra Dio e il suo popolo, è espressa qui per la prima volta. Il testo contiene alcune idee stimolanti per la comprensione del nostro studio. Due nuovi concetti si collegano in questi versetti: 1. Il sabato come segno di conoscenza. 2. Il sabato come segno di santificazione.

1. La comprensione ebraica della conoscenza include gli aspetti intellettuali, relazionali ed emozionali. «Conoscere» non significa semplicemente essere informato su un fatto, ma implica piuttosto un coinvolgimento di tutta la persona. Significa intrattenere una relazione significativa e intima con colui o colei che si ama. Così, «conoscere il Signore» vuol dire intrattenere una relazione profonda con lui, «servirlo» (1 Cr 28:9), «temerlo» (Is 11:2), «credergli» (Is 43:10), «avere fiducia» in lui e «cercarlo» (Sl 9:10), «invocare» il suo nome (Gr 10:25).

`In che modo questi testi ci aiutano a comprendere cosa significhi «conoscere» il Signore?`

2. Il sabato è anche un segno di santificazione. È il Signore che «santifica» il suo popolo (Le 20:8) e lo stima «santo» (De 7:6). Il processo di santificazione è tanto opera dell’amore di Dio quanto della sua redenzione.

La riconciliazione (giustificazione) e la santificazione sono entrambe azioni di Dio: «Io… il Signore, vi santifico» (Le 20:8). Il sabato, dunque, è un segno che rivela Dio che santifica. «Il sabato è stato dato al mondo come segno di Dio Creatore e anche come segno di colui che santifica» – 6T, p. 350.

`Considerando il sabato e il processo della santificazione, quale ruolo assume il riposo settimanale in questo processo?`