---
title:  Ricordare il sabato
date:  27/05/2021
---

**Ricordati del giorno del riposo per santificarlo» Esodo 20:8**

Il sabato per l’umanità era, ed è, un segno per «ricordare». Un verbo, quest’ultimo, che può avere varie funzioni: «Ricordare» qualcosa vuol dire avere lo sguardo rivolto al passato. In questo caso, il sabato ci riconduce al fiat (sia fatto) della creazione, che raggiunse l’apice con l’istituzione del sabato come giorno settimanale di riposo e di comunione speciale con Dio. L’invito a «ricordare» ha implicazioni anche per il presente. Non dobbiamo solo ricordarci del sabato (Es 20:8), ma anche «osservarlo» (De 5:12). Il sabato ha delle importanti implicazioni che ci riguardano oggi. «Ricordare» il sabato ci orienta anche verso il futuro. Il credente che si ricorda di osservarlo è atteso da un domani promettente, ricco e significativo con il Signore del sabato, perché conserva un rapporto stretto con lui. Quando comprendiamo che il patto è una relazione tra Dio e l’umanità, il sabato, che ci aiuta a consolidarlo, assume maggiore importanza. Nel ricordare la creazione e il suo Creatore, il popolo di Dio si ricorda anche delle opere di salvezza (cfr. De 5:14 – il sabato visto come segno della liberazione dalla schiavitù d’Egitto, simbolo della salvezza finale che ci attende in Dio). La creazione e la nuova creazione vanno di pari passo. La prima rende possibile la seconda. Il sabato è un segno non solo per comunicare che Dio è il Creatore del mondo, ma che è anche colui che offre la salvezza. «Nell’osservanza del sabato, dimostriamo che siamo il suo popolo. La sua Parola afferma che il sabato è un segno che contraddistingue il popolo ubbidiente ai comandamenti… Coloro che osservano la legge di Dio hanno una relazione personale con lui nel gran conflitto iniziato nel cielo, tra Cristo e Satana» – 2SM, p. 160.

`Considera la citazione di Ellen G. White: che cosa fa del sabato il segno che contraddistingue il rimanente della fine?`