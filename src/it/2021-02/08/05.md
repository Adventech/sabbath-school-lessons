---
title:  La stabilità della legge
date:  19/05/2021
---

`Quale verità relativa all’essenza divina ci rivela la presenza della legge di Dio nella sua alleanza? Malachia 3:16; Giacomo 1:17`

La legge di Dio è un’espressione scritta e orale della sua volontà (cfr. Sl 40:8). Poiché essa è una trascrizione del suo carattere, la sua presenza nel patto ci dà la certezza della permanenza e dipendenza da Dio. Anche se non sempre siamo in grado di discernere le azioni della sua provvidenza, sappiamo, però, che egli è degno di fiducia. Il suo universo è sorretto da leggi fisiche e morali che non mutano; ciò costituisce per noi la garanzia che ci dà vera libertà e sicurezza. «La certezza che Dio è degno di fiducia è insita nella verità che egli è il Dio della legge. Dio afferma che il bene è bene perché descrive le migliori relazioni possibili. Perciò la sua legge non è mai arbitraria né soggetta alla fantasia o al capriccio, ma è la cosa più stabile dell’universo – W.R. Beach, Dimensions in Salvation, Review and Herald, Washington D.C., 1963, p. 143.

`Se la legge di Dio (e tutte le istruzioni a essa collegate) non possono salvare una persona dal peccato, perché il Signore la presenta come parte integrante degli accordi del patto? Amos 3:3`

Una relazione richiede consenso e armonia. Siccome Dio non è solo Creatore, ma anche governatore dell’universo, la legge è essenziale per la felicità delle sue creature, esseri intelligenti, per vivere in armonia con lui. Questa legge, espressione della sua volontà, rappresenta pertanto la costituzione del suo governo. Rappresenta la norma o il requisito indispensabile per l’accordo e la relazione. Il suo scopo non è di salvare, ma di definire la nostra lealtà verso Dio (i primi quattro comandamenti) e i nostri doveri verso i nostri simili (i restanti comandamenti). In altre parole, in essa troviamo il modello di vita voluto da Dio per la nostra felicità e il nostro benessere. Israele era esortato a non sostituirla con un’altra filosofia di vita. Oggi come allora è quello lo scopo del patto che conduce il credente alla grazia di Dio, in virtù della quale la nostra vita viene trasformata e possiamo vivere in armonia con la sua volontà e il suo carattere.

`Quali devastanti effetti derivano dall’assenza di regole? Quali sono, anche nella tua vita, i danni causati dalla mancata osservanza della legge di Dio? In che modo questa realtà ci aiuta ad affermare la bontà di quella legge e perché essa ha un compito fondamentale nella nostra relazione con il Padre?`