---
title:  La legge nel patto
date:  18/05/2021
---

`A che cosa associ la parola legge? Pensi forse alla polizia, ai giudici e al carcere? Oppure pensi alle regole, a genitori autoritari e alle punizioni? O magari all’armonia e alla stabilità? Forse, addirittura all’amore? Deuteronomio 10:12-13`

La parola ebraica Torah, tradotta nella nostra Bibbia con «legge», significa «insegnamento» o «istruzione». Il termine può riferirsi a tutti i precetti divini, morali, civili, sociali e religiosi. Include inoltre tutti i saggi consigli dispensati da Dio al suo popolo, affinché potesse vivere una vita migliore dal punto di vista fisico e spirituale. Non c’è da meravigliarsi se il salmista definisce felice l’uomo «il cui diletto è nella legge del Signore, e su quella legge medita giorno e notte» (Sl 1:2). La legge, o Torah, istruzioni e insegnamenti riportati nei libri di Mosè, fa parte del patto con Israele e ci colpisce notare l’ampio raggio di applicazione che prevede. Essa regolamenta infatti tutti gli aspetti della vita in Israele: l’agricoltura, il governo civile, le relazioni sociali e la religione.

`Perché Dio diede tante disposizioni a Israele? In che modo esse erano per il suo bene? Deuteronomio 10:13`

Il compito della «legge» del patto era di provvedere una guida nel nuovo stile di vita per l’alleato umano. La legge introduce il figlio dell’alleanza alla volontà divina, ed egli viene a conoscerla nel modo più completo mediante l’ubbidienza per fede ai suoi comandamenti e ad altre espressioni della sua volontà. La funzione della legge nella realtà vivente del patto mostrò che Israele non poteva seguire l’esempio delle altre nazioni. Non poteva limitarsi a osservare le leggi biologiche, le necessità, i desideri o le esigenze economiche, sociali e politiche. Ma poteva continuare a essere una nazione eletta, un regno di sacerdoti e un tesoro particolare di Dio, solo attraverso un’ubbidienza senza compromessi alla volontà rivelata nel patto, in ogni momento della vita.

`Come gli antichi Israeliti, anche noi avventisti abbiamo ricevuto consigli ad ampio raggio che coprono tutte le fasi della vita cristiana tramite la moderna manifestazione dello Spirito di profezia. Perché dovremmo considerare queste raccomandazioni come un dono di Dio piuttosto che una restrizione alla libertà di pensiero e di azione? Quali pericoli corriamo noi oggi nel considerare quel dono come qualcosa di legalistico, come fecero gli Israeliti? Romani 9:32`