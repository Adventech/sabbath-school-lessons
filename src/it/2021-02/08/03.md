---
title:  Legami che uniscono
date:  17/05/2021
---

**Egli vi annunziò il suo patto, che vi comandò di osservare, cioè i dieci comandamenti, e li scrisse su due tavole di pietra» Deuteronomio 4:13**

Abbiamo più volte sottolineato che il patto è stabilito solo dalla grazia, come risultato di un favore che Dio accorda a coloro che vivono in comunione con lui, ma bisogna anche dire che la grazia non significa autorizzazione a disubbidire. Al contrario, il patto e la legge si appartengono e sono inseparabili.

`Fino a che punto questo versetto lega l’alleanza e la legge? Perché la legge è basilare per il patto stesso?`

Quando si considera il vero senso del patto, allora anche il concetto di legge, come parte integrante dello stesso, comincia ad avere senso. Se interpretiamo il patto, tra le altre cose, come relazione, allora è necessario indicarne norme e limiti. Quanto durerebbe un matrimonio, un’amicizia, un’impresa commerciale se non avessimo regole e restrizioni, specificatamente espresse o tacitamente concordate? Se il marito decide di avere un’amante, o un amico decide di migliorare le cose con il portafoglio altrui, oppure il socio di un’azienda, senza avvertire l’altro, decide di coinvolgere un terzo partner, queste azioni rappresentano una violazione delle regole, della legge e dei principi. In circostanze così anarchiche, quanto tempo potrebbero durare tali relazioni? Ecco perché devono essere stabiliti dei limiti, tracciate delle linee di demarcazione e stabilite alcune regole. Solo per mezzo delle norme un rapporto può diventare duraturo. Infatti, varie espressioni come legge (Sl 78:10), testimonianza (25:10), comandamenti (103:18) e parola del Signore (De 33:9), se messe in parallelo, sono direttamente associate al patto. Senza alcun dubbio «le parole del patto» (Gr 11:3,6,8) sono quelle della legge di Dio, i suoi statuti, le testimonianze e i comandamenti. Il patto di Dio con Israele contiene diverse richieste, fondamentali per mantenere quella comunione speciale che egli desiderava avere con il suo popolo. È cambiato qualcosa oggi?

`Pensa a qualcuno con cui hai una relazione personale. Immagina che cosa sarebbe accaduto se non fossi stato vincolato da restrizioni e norme o avessi agito nella più completa libertà al punto da fare quel che ti pare. Anche se dici di amare una persona e che solo l’amore determina la vostra relazione, perché le regole sono comunque indispensabili?`