---
title:  L'ideale della salvezza
date:  10/05/2021
---

**Perciò, di' ai figli d'Israele: «Io sono il Signore; quindi vi sottrarrò ai duri lavori di cui vi gravano gli Egiziani, vi libererò dalla loro schiavitù e vi salverò con braccio steso e con grandi atti di giudizio. Vi prenderò come mio popolo, sarò vostro Dio e voi conoscerete che io sono il Signore, il vostro Dio, che vi sottrae ai duri lavori impostivi dagli Egiziani» Esodo 6:6-7**

`Il Signore usa frequentemente il pronome personale «Io»; come possiamo comprendere le sue grandi azioni in favore dell’umanità?`

La liberazione di Israele dalla schiavitù in Egitto e quella di Noè e dei suoi familiari dal diluvio sono due grandi eventi salvifici narrati negli scritti di Mosè. Entrambi offrono particolari utili a comprendere la scienza della salvezza, ma è in particolare l’evento di cui si parla in Esodo a mostrare il modello di fondo. Quando Dio dice a Israele (mediante Mosè) «vi salverò» (Es 6:6), sta letteralmente affermando «Io sarò il vostro redentore», in ebraico go’el. «Il verbo “redimere” o “salvare” del v. 6, si riferisce a un membro della famiglia che riscatta un altro congiunto caduto in disgrazia o schiavo per debiti o in procinto di diventarlo. Israele non ha nessun congiunto terreno disposto a salvarlo, ma Dio si presenta come il parente più stretto, il suo redentore» – B.L. Ramn, His Way Out, Regal Books Division, Glendale, CA, 1974, p. 50.

`Come comprendi l’idea di Dio «che riscatta» il suo popolo? Qual è stato il prezzo da pagare? Che cosa dice riguardo alla nostra dignità? Marco 10:45; 1 Timoteo 2:6; Apocalisse 5:9`

In Esodo 3:8 Dio afferma che è «sceso» per riscattare Israele. Questo è un comune verbo ebraico che indica l’interazione di Dio con l’umanità. Egli si trova in cielo, e noi sulla terra; solo Dio può «scendere» sulla terra per redimerci. In un senso ancora più profondo è solo quando Gesù scende, vive, soffre, muore e risuscita per noi che possiamo essere redenti. «La parola è diventata carne e ha abitato per un tempo fra di noi» (Gv 1:14) è un altro modo per dire che Dio è sceso per salvarci.