---
title:  Il patto del Sinai
date:  11/05/2021
---

Il libro dell’Esodo attira l’attenzione del lettore su tre eventi principali simili a tre montagne: l’esodo, la stesura del patto e la costruzione del tabernacolo svettano alti su avvenimenti minori. La stipula dell’alleanza, descritta in Esodo 19-24, è l’Everest fra i tre. Un riassunto di quei sei capitoli mostra la sequenza e la relazione degli eventi:

1. Arrivo d’Israele e accampamento presso il Sinai dopo la liberazione (Es 19:1-2)
2. Proposta di Dio di voler stabilire un patto con Israele (vv. 3-6)
3. Risposta positiva d’Israele in segno di accettazione del patto (vv. 7-8)
4. Preparazione per ricevere formalmente il patto (vv. 9-25)
5. Proclamazione dei dieci comandamenti (Es 20:1-17)
6. Mosè mediatore del patto (vv. 18-21)
7. Principi derivanti dal patto (Es 20:22-23:22)
8. Ratifica del patto (Es 24:1-8).

Il patto del Sinai ha una funzione vitale nel piano della salvezza. Nella Bibbia è il quarto elencato dopo quelli di Adamo, Noè e Abraamo; in esso Dio si rivela in modo più completo rispetto ai precedenti, soprattutto con il rituale del santuario. Così, il tabernacolo nel deserto diventa il mezzo per mostrare al popolo quel piano della salvezza che Israele dovrà fare conoscere al mondo. Nonostante il Signore avesse salvato Israele dalla schiavitù dell’Egitto, voleva, però, far comprendere loro che la redenzione è qualcosa di ben più grande e significativo della semplice libertà dai legami fisici della schiavitù. Il Signore desiderava salvare il suo popolo dall’asservimento al peccato, la schiavitù più grave, e ciò poteva avvenire solo attraverso il sacrificio del Messia, illustrato dai tipi e simboli del servizio nel santuario. Non c’è da stupirsi, allora, se subito dopo la liberazione dalla schiavitù, Dio abbia dato istruzioni per la costruzione del santuario, poiché in esso egli rivela il piano della redenzione, vero significato e scopo del patto. Il patto non avrebbe senso se non offrisse la salvezza, unico percorso di vita per un’umanità condannata a morte. Un principio valido nell’Eden, che ritroviamo anche al Sinai.

`Perché era necessario stabilire un patto tra Dio e il popolo d’Israele? Deuteronomio 20:10-13`