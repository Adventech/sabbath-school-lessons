---
title:  La fede di Abraamo – II parte
date:  16/06/2021
---

Tornando ancora una volta al testo di Genesi 15:6, possiamo vedere che lo stesso termine «contò» (in ebraico hasab) è stato tradotto in diversi modi: «imputò» (Gd), «accreditò» (Cei), «considerò giusto» (Tilc), «glielo ascrisse a giustizia» (Concordata). Lo stesso termine ricorre anche in altri libri di Mosè e indica una persona o una cosa «considerata come se…» o «trattata» come qualcosa o qualcuno che non è; per esempio, in Genesi 31:15, Rachele e Lea confermano che il padre le «contò» (o «trattò») come straniere, sebbene fossero figlie. La decima del levita è «contata» (o «trattata») come se fosse il grano che viene dall’aia, nonostante non lo sia (Nu 18:27-30).

`In che modo il concetto di «imputare» viene espresso nel contesto del sacrificio? Levitico 7:18; 17:1-4`

La versione Diodati (Gd) traduce con «imputò» il verbo hasab. Se un particolare sacrificio («l’offerta al Signore») non viene mangiato prima del terzo giorno, perde il suo valore e dell’offerta non sarà «tenuto conto» a beneficio dell’offerente. Levitico 7:18 mette in evidenza la situazione in cui il sacrificio è «trattato» a beneficio per il peccatore, che appare giusto agli occhi di Dio; il Signore considera il peccatore giusto, anche se non lo è (cfr. 17:1-4).

`Considera la meravigliosa opportunità di essere considerato giusto agli occhi di Dio, nonostante i tuoi errori. Che importanza ha per te?`

La grande verità di essere dischiarati giusti non per qualsiasi atto si possa compiere, ma solo per la fede in ciò che Cristo ha fatto per noi: ecco l’essenza dell’espressione «giustificazione per fede». Non è la nostra fede a renderci giusti, essa è però il veicolo tramite il quale otteniamo il dono della giustizia. Questa, in sostanza, è la bellezza, il mistero e la gloria del cristianesimo. Tutto ciò che crediamo come discepoli di Cristo trova in questa stupenda verità le radici più profonde. Grazie alla fede, siamo considerati giusti agli occhi di Dio. Tutto quello che ne segue, ubbidienza, santificazione, santità, formazione del carattere e amore, dovrebbero germogliare da questa verità cruciale.

`Come rispondere a una persona che vorrebbe avvicinarsi a Dio ma non si sente sufficientemente giusta?`