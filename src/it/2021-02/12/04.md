---
title:  La fede di Abraamo – I parte
date:  15/06/2021
---

**Egli credette al Signore, che gli contò questo come giustizia» Genesi 15:6**

Questo versetto contiene una delle affermazioni più profonde della Scrittura. Ci permette di stabilire la verità della religione biblica: la giustificazione per sola fede, molti secoli prima che Paolo scrivesse la Lettera ai Romani. Questo aiuta a dimostrare che la salvezza, dall’Eden in poi, si consegue sempre allo stesso modo. L’immediato contesto del versetto ci consente di comprendere quanto fosse grande la fede di Abraamo, il quale credette nella promessa divina di un figlio, nonostante l’evidenza anagrafica oggettiva la facesse apparire impossibile. È questo il tipo di fede che ci fa prendere consapevolezza della nostra assoluta impotenza, che richiede il completo abbandono del nostro ego ed esige una completa sottomissione al Signore; si tratta della fede cui segue l’ubbidienza. Questa era la fede di Abraamo, «e ciò gli fu messo in conto come giustizia».

`Perché la Bibbia afferma che «gli contò questo come giustizia»? Che cosa fece Abraamo perché gli fosse accreditata la giustizia?`

Anche se quella di Abraamo era una vita di fede e ubbidienza, certamente sia l’una che l’altra non erano perfette. Più volte rivelò le sue debolezze (ti suona familiare?). Tutto ciò porta a un punto fondamentale: la giustizia che ci salva ci viene accreditata, è «imputata» (per usare un termine teologico). Significa che siamo dichiarati giusti agli occhi di Dio, nonostante i nostri errori; il Dio del cielo ci vede come se fossimo giusti, anche se non lo siamo. È quello che fece con Abraamo, e che fa nei confronti di chi va a lui nella «fede di Abraamo» (Ro 4:16).

`Leggi Romani 4:1-7. L’apostolo Paolo cita Genesi 15:6. In quale contesto? Cosa ti rivelano queste parole?`