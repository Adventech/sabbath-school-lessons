---
title:  Un patto di fede
date:  12/06/2021
---

### Letture
Galati 6:14; Romani 6:23; 4:1-7; 5:1; 1 Giovanni 5:11; Levitico 7:18; Levitico 17:1-4

> <p></p>
> «E che nessuno mediante la legge sia giustificato davanti a Dio è evidente, perché il giusto vivrà per fede» Galati 3:11

Circa sette secoli prima di Cristo, il poeta Omero, nell’Odissea, raccontò la storia di Ulisse, il grande guerriero che, dopo aver saccheggiato la città di Troia, iniziò il viaggio, durato dieci anni, per cercare di fare ritorno a Itaca, la sua patria. Il viaggio durò tanto tempo perché affrontò mille peripezie: naufragi, ammutinamenti, tempeste, mostri e tanti altri ostacoli che gli impedirono di raggiungere la meta. Finalmente, pensando che Ulisse avesse sofferto abbastanza, gli dèi furono d’accordo nel consentirgli di ritornare nella sua patria, dalla sua famiglia. Pensavano che le mille traversie e impedimenti potessero espiare sufficientemente i suoi errori. In un certo senso, noi siamo come Ulisse, nel viaggio di ritorno a casa. La differenza sostanziale è che non potremo mai «soffrire abbastanza» per conquistarci quel ritorno. La distanza tra cielo e terra è troppo grande per riuscire a espiare i nostri errori contando sulle nostre forze. Se tocchiamo la sponda della nostra patria è solo perché abbiamo ricevuto l’espiazione per grazia di Dio. Il patto rappresenta l’espressione fondamentale di come Dio manifesta la sua grazia nella nostra vita.

`Uno sguardo alla settimana: perché la salvezza deve essere un dono? Perché solo qualcuno uguale a Dio poteva riscattarci? Che cosa rende Abraamo un buon esempio di fede? Cosa significa il fatto che la giustizia ci viene «imputata» o «accreditata»? Come possiamo appropriarci delle promesse e della speranza che si trovano nella croce?`