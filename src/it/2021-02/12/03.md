---
title:  Il patto e il riscatto
date:  14/06/2021
---

**Sapendo che non con cose corruttibili, con argento o con oro, siete stati riscattati dal vano modo di vivere tramandatovi dai vostri padri, ma con il prezioso sangue di Cristo, come quello di un agnello senza difetto né macchia» 1 Pietro 1:18**

`Che cosa intende dire Pietro quando afferma che siamo stati riscattati? In che modo il sangue di Cristo ci riscatta?`

Quando Pietro parla della morte espiatrice di Cristo sulla croce, l’idea di prezzo o «riscatto» si riferisce all’antica abitudine di liberare uno schiavo dalle sue catene dopo il pagamento di una somma di denaro (spesso da parte di un parente). Cristo, invece, ci ha riscattati dalla schiavitù del peccato e dalle sue tristi conseguenze con il suo «prezioso sangue», la sua morte sostitutiva e volontaria sul Calvario. Lo ripetiamo: solo questo è alla base di tutti i patti; senza di esso, il patto diventa vuoto e nullo, perché Dio non può portare a compimento il suo accordo, che è il dono della vita eterna per tutti quelli che credono.

`Che cosa hanno in comune i seguenti versetti? Romani 6:23; 1 Giovanni 5:11-13`

Abbiamo la promessa della vita eterna, perché solo Gesù ha potuto riparare la breccia attraverso cui ci siamo un tempo allontanati. In che modo? Solo la giustizia infinita del Creatore può cancellare il debito che abbiamo contratto con la trasgressione della legge. Dopo tutto, che cosa si potrebbe dire circa la serietà della legge morale di Dio se accettassimo l’idea che una creatura limitata possa pagare il prezzo della sua violazione? Solo qualcuno come Dio, che possiede la vita per sua essenza e non perché l’abbia ricevuta, può pagare il riscatto richiesto per liberare l’uomo dal debito della legge. È così che tutte le promesse del patto vengono adempiute; è così che riceviamo da subito la promessa della vita eterna, ed è così che siamo stati riscattati dal peccato e dalla morte.

`Immagina che un bambino, in un museo d’arte, scagli un palloncino pieno d’inchiostro su una tela di Rembrandt, danneggiandola gravemente. Il quadro ha un enorme valore, milioni di euro, e i genitori, pur vendendo i pochi beni di loro proprietà non sono in grado di risarcire un danno così elevato. In che modo questa immagine ci aiuta a capire il danno causato dal peccato? Perché solo il Signore può pagare quel debito?`