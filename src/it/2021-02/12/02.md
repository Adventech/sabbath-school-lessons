---
title:  Immagini riflesse dal Calvario
date:  13/06/2021
---

Il cammino di salvezza indicato dal patto mosaico non è diverso da quello presentato nel Nuovo Testamento come nuovo patto. Nell’Antico come nel Nuovo Testamento, nel vecchio come nel nuovo patto, la salvezza è per sola fede. Se fosse possibile ottenerla mediante altri mezzi, come le opere, diventerebbe qualcosa che ci è dovuto, che il Creatore è obbligato a darci. Solo coloro che non comprendono la gravità del peccato possono pensare che Dio sia obbligato a salvarci. Al contrario, se mai esiste un obbligo è il debito che abbiamo contratto violando la legge. Naturalmente, l’uomo non è in grado di saldare quel debito, ma ci ha pensato Cristo. «Quando uomini e donne riusciranno a comprendere veramente la grandezza del sacrificio del Re del cielo che è morto al posto dell’uomo, il piano della salvezza sarà esaltato e gli effetti dell’esperienza del Calvario risveglieranno nel cuore del credente tenere, sacre e vive emozioni. Allora saliranno dal cuore alle labbra inni di lode a Dio e all’Agnello. Orgoglio e presunzione non possono fiorire nei cuori che conservano viva nella memoria le scene del Golgota. Questo mondo apparirà di scarsa importanza agli occhi di coloro che apprezzano il grande valore della redenzione dell’uomo: il prezioso sangue del diletto Figlio di Dio. Tutte le ricchezze del mondo non sono sufficienti per redimere anche un solo uomo. Chi può misurare l’amore che Cristo provò per un mondo perduto, quando era inchiodato sulla croce e soffriva per i peccati degli uomini colpevoli? Questo amore era immenso, infinito… Cristo ha rivelato che il suo amore è più forte della morte. Pur dovendo sostenere la lotta più accanita contro le potenze delle tenebre, il suo amore si rafforzava. Egli sopportò la separazione dal Padre e questo lo spinse a gridare con angoscia: “Dio mio, Dio mio, perché mi hai abbandonato?” Il prezzo che assicurava la nostra redenzione fu pagato quando, nell’ultima lotta, Cristo esclamò: “Ogni cosa è compiuta!”… Le scene del Calvario suscitano profonda emozione ed entusiasmo. Infatti, la nostra mente e la nostra immaginazione non potranno mai comprendere pienamente come Cristo, così perfetto e così innocente, abbia subito una morte simile portando su di sé il peso dei peccati del mondo. Non possiamo investigare la lunghezza, la larghezza, la profondità e l’altezza di questo amore. La contemplazione dell’insuperabile profondità dell’amore del Salvatore dovrebbe illuminare la mente, conquistare l’anima, affinare ed elevare gli affetti, trasformare completamente il carattere» – 1TT, pp. 230-232 [161].

`In che modo possiamo glorificare Cristo? Galati 6:14`