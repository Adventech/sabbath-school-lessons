---
title:  Il concilio di Gerusalemme
date:  14/11/2018
---

`Leggere Atti 15:1,2 e Galati 2:11-14. Quali sono le due questioni che provocarono una grave disputa nella chiesa delle origini?`

La minaccia all’unità della chiesa che i primi cristiani dovettero fronteggiare fu reale e complessa. Alcuni Giudei cristiani credevano che la salvezza fosse possibile solo per coloro i quali facevano parte del popolo del patto con Dio, questo significava che la circoncisione era un requisito. Quei credenti Giudei credevano anche che uno stile di vita fedele imponesse loro di evitare qualsiasi contatto con gli stranieri per non compromettere la propria salvezza. Gli Ebrei avevano tradizioni molto rigide circa il fatto di associarsi con gli stranieri; tradizioni che si trasformarono ben presto in un ostacolo per la nuova comunità cristiana, quando gli apostoli iniziarono a rivolgersi proprio agli stranieri che desideravano diventare discepoli di Gesù. Poiché il Messia è il Salvatore del popolo del patto con Dio, come annunciato nell’Antico Testamento, non era logico pretendere che gli stranieri, se desideravano la salvezza, prima diventassero Giudei e poi aderissero alle medesime regole del patto?

`Leggere Atti 15:3-22. Quali furono alcune delle questioni presentate durante il concilio di Gerusalemme?`

Il problema aveva le sue radici nelle contese legate alle interpretazioni delle storie dell’Antico Testamento sulla circoncisione e i rapporti con gli stranieri. Dal momento in cui gli apostoli, gli anziani e i delegati provenienti da Antiochia si sedettero insieme, tutto lascia intendere che la discussione proseguì per molto tempo senza che si giungesse a una risoluzione. Ma poi Pietro, Barnaba e Paolo fecero dei discorsi. Quello di Pietro alludeva alla rivelazione ricevuta da Dio in visione e al dono dello Spirito Santo, che aveva aperto la via alla missione presso gli stranieri. Quindi Paolo e Barnaba condivisero le proprie esperienze a proposito di quello che il Signore aveva compiuto per gli stranieri per mezzo loro. Il risultato fu che molti occhi si schiusero davanti alla nuova verità: «Ma noi crediamo per essere salvati mediante la grazia del Signore Gesù allo stesso modo di loro» (At 15:11).

Secoli di tradizioni rispettate stavano andando in fumo alla luce del vangelo.

`Ti è mai successo di aver cambiato idea su una convinzione alla quale eri fortemente legato? Se sì, cosa ti ha insegnato quell’esperienza?`