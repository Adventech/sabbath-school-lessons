---
title:  Finestra sulle missioni
date:  16/11/2018
---

#### Pregando per la pecora smarrita

Sono pastore di una chiesa nello Stato americano dell’Oregon che sulla carta conta 491 membri iscritti. Ma solo il 38 per cento di quei membri sono attivi, numero che sale al 44 per cento se si includono quelli più anziani, costretti a casa per problemi fisici e di salute. Questo vuol dire che il 56 per cento dei nostri membri sono inattivi, una percentuale che secondo la mia decennale esperienza non è affatto insolita e non è un problema delle sole chiese statunitensi. Se ragioniamo su scala mondiale, quasi la metà delle persone che si sono battezzate nella Chiesa Cristiana Avventista del Settimo Giorno negli ultimi 50 anni, hanno finito per lasciarla. Ma la chiesa ha l’obbligo di curare e seguire il gregge. In 1 Pietro 5:2, l’apostolo dice: «Pascete il gregge di Dio che è tra di voi».

Abbiamo quindi cominciato a scorrere i nostri registri della Milton Seventh-day Adventist Church, di Milton-Freewater, Oregon. A ogni responsabile di chiesa ho distribuito un elenco dei membri che non frequentano più e pregheremo ogni giorno nominando ciascuno di loro e chiedendo al Signore di aiutarci a ristabilire un legame con essi. Quando a Spokane, nella chiesa che ho precedentemente servito, ho adottato una strategia simile, le sorprese non sono mancate. Tre settimane circa dopo l’inizio delle nostre preghiere, ricevetti una lettera da una donna che aveva lasciato la comunità 15 anni prima. Se ne era andata dopo la mancata restituzione di un libro preso dalla biblioteca della comunità. Si era trasferita in un altro Stato e, così scrisse, era stata troppo pigra per cercare il modo di rispedire quel libro. Il senso di colpa l’aveva tormentata ed era esploso in un cancro che aveva avvelenato la sua relazione con Dio. La donna scrisse che si era improvvisamente ricordata di quel libro, si scusò e allegò 50 dollari per coprire i costi di quella copia, con gli interessi maturati in 15 anni. Le telefonai immediatamente e scoprii che quel senso di consapevolezza aveva cominciato a maturare in lei contemporaneamente all’inizio delle preghiere che a 2.400 km di distanza erano state innalzate per lei. La misi in contatto con il pastore avventista del luogo e quella donna è diventata membro attivo di quella comunità. A breve cominceremo a pregare anche per i membri assenti di Milton. Abbiamo bisogno di recuperare le pecore smarrite e invitarle a tornare all’ovile.

_Lloyd Perrin è pastore emerito della Milton Seventh-day Adventist Church, di Milton-Freewater e della Blue Mountain Valley-Mission di Athena, Oregon._