---
title:  Una soluzione complessa
date:  15/11/2018
---

Serviva una bella dose di fiducia da parte della chiesa di Antiochia per inviare dei rappresentanti a Gerusalemme e cercare la soluzione migliore al loro conflitto. Eppure, dopo lunghe ore di discussione tra apostoli e anziani, Giacomo, il fratello di Gesù, che tutto lascia supporre fosse il responsabile dell’assemblea, espresse il proprio giudizio in merito a quello che occorreva fare (At 15:13-20). Il concilio decise chiaramente che gli stranieri, per divenire cristiani, non avrebbero dovuto convertirsi al giudaismo e rispettare ogni dettaglio delle leggi cerimoniali.

`Leggere Amos 9:11,12 e Geremia 12:14-16. Quali sono le predizioni di questi antichi profeti che riguardano le nazioni confinanti con Israele?`

Se Giacomo cita Amos 9, in altri profeti dell’Antico Testamento si allude alla salvezza delle nazioni. È sempre stata intenzione di Dio salvare il mondo intero attraverso la testimonianza e l’esperienza di Israele. In realtà, la chiamata ad Abraamo comprendeva una benedizione per tutte le nazioni per mezzo di lui e dei suoi discendenti (Ge 12:1-3). La guida dello Spirito Santo, il ministero di Pietro, Barnaba e Paolo tra gli stranieri e la conversione di tanti fra essi erano prove che non potevano essere trascurate. Quelle testimonianze aiutarono i responsabili della comunità cristiana di Gerusalemme a capire che in realtà molte profezie dell’Antico Testamento stavano avverandosi. Dio aveva in effetti già emanato delle leggi atte a regolare la presenza degli stranieri in Israele, e a quali restrizioni dovessero sottoporsi (Le 17,18), come accenna lo stesso Giacomo nelle sue decisioni (At 15:29). Divenne chiaro a tutti che il Signore stava invitando gli stranieri a unirsi al suo popolo e a ricevere la salvezza in Gesù. La guida dello Spirito Santo offrì loro una comprensione più profonda della Scrittura, rivelando verità essenziali che non avevano colto finora. Atti 15:30-35 ci racconta la reazione dei credenti di Antiochia alle decisioni prese a Gerusalemme: «Quando i fratelli l’ebbero letta, si rallegrarono della consolazione che essa portava loro» (v. 31).

Questo libro ci fornisce un efficace esempio di come la chiesa primitiva - mediante la sottomissione alla parola di Dio e grazie anche a una mentalità orientata all’amore, all’unità e alla fiducia - abbia potuto evitare, guidata dallo Spirito Santo, quella che sarebbe potuta diventare una grave crisi per l’unità.

`Perché il racconto del concilio ci fa capire quanto sia importante per noi non solo ascoltare quello che dicono gli altri ma considerare anche che potrebbero avere ragione?`