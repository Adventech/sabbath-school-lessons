---
title:  Lo Spirito sta guidando
date:  13/11/2018
---

Echi del racconto di quanto accaduto a Cesarea con Cornelio giunsero ben presto alle orecchie dei dirigenti della comunità cristiana di Gerusalemme, i quali chiesero a Pietro di fare un resoconto più preciso di quei fatti. Erano offesi per ciò che Pietro aveva fatto perché, secondo la loro comprensione della legge di Mosè, ai Giudei fedeli non era consentito consumare i pasti insieme agli stranieri (At 11:3).

`Leggere Atti 11:4-18. Pietro cosa disse per spiegare l’azione e la guida dello Spirito Santo in questo evento? Che cosa sottolineò in particolare durante il suo racconto?`

Anche se qualcuno sollevò dei dubbi in merito alla legittimità delle azioni di Pietro e della sua decisione di battezzare quegli stranieri, testimonianze sufficienti (v. 12) certificarono che lo Spirito Santo aveva davvero manifestato la sua presenza come aveva fatto il giorno della Pentecoste. In questa circostanza, la sua guida fu incontestabile e il dono riconosciuto: «Allora, udite queste cose, si calmarono e glorificarono Dio, dicendo: “Dio dunque ha concesso il ravvedimento anche agli stranieri affinché abbiano la vita”» (v. 18).

`Leggere Atti 11:19-24. Che cosa successe dopo quel fatto nella vita della chiesa?`

A Gerusalemme qualcuno pensò forse che quanto avvenuto a Cornelio e alla sua famiglia fosse da considerare un’eccezione irripetibile, ma non erano quelle le intenzioni dello Spirito Santo. Nel momento in cui i discepoli di Gesù si sparpagliarono oltre Gerusalemme e la Giudea, a motivo della persecuzione scatenatasi in seguito al martirio di Stefano (8:1), recandosi in Samaria, Fenicia, Cipro e Antiochia, un numero sempre maggiore di stranieri accettò Cristo come personale Salvatore. Questo è ciò che Cristo aveva predetto (1:8). Per quanto straordinario questo afflusso di stranieri, mettendosi nei panni dei credenti Giudei non è difficile capire come avrebbero reagito.

`In che modo l’aderenza eccessivamente stretta alla nostra visione della chiesa e del nostro messaggio potrebbe intralciare la nostra testimonianza?`