---
title:  Pregiudizi etnici
date:  11/11/2018
---

`Leggere Atti 6:1. Quale problematica sorta nella chiesa delle origini sollevò le critiche relative all’equa e giusta distribuzione del cibo alle vedove?`

Alcuni primi cristiani sembravano avere dei pregiudizi contro le vedove di origine Greca presenti in mezzo a loro, e le rifornivano di una quantità di cibo minore rispetto alle vedove Ebraiche. Il testo non spiega se questo percepito favoritismo fosse reale o meno, dice solo che per alcuni lo era. La disputa minacciò quasi subito l’unità della chiesa ed è singolare notare la rapida comparsa al suo interno delle divisioni etniche.

`Leggere Atti 6:2-6. Quali furono le semplici soluzioni adottate dalla chiesa primitiva per risolvere questo fraintendimento?`

La chiesa primitiva cresceva rapidamente, causando ulteriori pesi sulle spalle degli apostoli. La nomina di quei sette uomini, tradizionalmente noti come «diaconi» (anche se nel Nuovo Testamento non si trova una dizione del genere) alleviò le tensioni nella chiesa di Gerusalemme e consentì il coinvolgimento di altre persone nel servizio della comunità.

Gli apostoli ascoltarono attentamente le lamentele dei credenti di lingua greca e chiesero loro una soluzione. La scelta di sette uomini da associare agli apostoli fu lasciata a questo gruppo, il quale raccomandò sette discepoli, tutti di origine e lingua greca. È detto di essi che erano di «buona testimonianza, pieni di Spirito e di sapienza» (v. 3). Il ministero degli apostoli, che fino ad allora consisteva sia nel predicare la Parola sia nella distribuzione di cibo alle vedove, fu diviso tra i due gruppi, che svolgevano entrambi un servizio apprezzabile anche per la proclamazione del vangelo. Luca usa lo stesso termine, «ministero» o «servizio» (_diakonia_) in riferimento ai due compiti specifici: la predicazione della Parola (v. 4) e il ministero dei diaconi nella distribuzione del cibo (v. 1).

`Secondo te, quale rilevanza ha il fatto che i dirigenti riunirono molti credenti (At 6:2) per cercare di trovare una soluzione?`