---
title:  La conversione degli stranieri
date:  12/11/2018
---

La conversione degli stranieri al vangelo di Gesù Cristo è un evento che nel libro degli Atti prepara il terreno a uno dei principali conflitti che hanno caratterizzato la chiesa delle origini, e che ne avrebbe minacciato l’esistenza e la missione.

`Leggere Atti 10:1-23. Quali elementi di questo brano indicano che lo Spirito Santo stava agendo nei cuori di tante persone per fare in modo che gli stranieri ricevessero il vangelo?`

La visione deve essere apparsa bizzarra agli occhi di Pietro. Era scioccato perché, da Ebreo fedele, non aveva mai condiviso cibi impuri o contaminati, come prescriveva la legge (Le 11; Ez 4:14; Da 1:8). Tuttavia l’oggetto di questa visione non si riferiva tanto alle abitudini alimentari quanto alle barriere che separavano Ebrei e stranieri e che ostacolavano la diffusione del vangelo. Tali barriere erano presenti nel mondo antico esattamente come lo sono oggi. Nei primi decenni, il cristianesimo era sostanzialmente composto da Ebrei che avevano accettato Gesù quale Messia promesso dalle profezie dell’Antico Testamento. Quei primi credenti in Gesù erano dei Giudei fedeli i quali rispettavano la legge, secondo quello che era stato loro insegnato. Non ritenevano che il messaggio di Gesù Cristo avesse cancellato o abolito le prescrizioni dei loro padri (Mt 5:17-20).

`Leggere Atti 10:28,29,34,35. Pietro come interpreta il significato della visione ricevuta a Ioppe? Che cosa lo guidò in tal senso?`

Succede che lo Spirito Santo aveva preparato il terreno affinché gli stranieri fossero accolti nella comunione fraterna dei cristiani, senza dover essere prima circoncisi e senza dovere diventare per forza Giudei. Che cosa convinse Pietro e i suoi amici che si trattava della volontà di Dio? L’effusione dello Spirito Santo su Cornelio e i suoi familiari, secondo una modalità del tutto simile a quella che i discepoli avevano sperimentato il giorno della Pentecoste (At 10:44-47). Se lo Spirito Santo poteva essere dato agli stranieri analogamente a quanto accaduto ai Giudei, allora era chiaro che l’essere circoncisi non poteva essere un prerequisito per credere che Gesù era il Messia. Questa conclusione aprì il campo a dispute teologiche notevoli tra i primi cristiani. 