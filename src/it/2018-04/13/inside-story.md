---
title:  Finestra sulle missioni
date:  28/12/2018
---

#### La mia lista di cose da fare

Il medico mi guardò dritto negli occhi. «Lei ha un cancro alla prostata che non è operabile. Le restano 18 mesi di vita». Questa fu la sua sentenza.

Tornato a casa, compilammo insieme alla mia famiglia un elenco di cose da fare in quegli ultimi diciotto mesi. Uno dei miei quattro figli disse che avrebbe voluto attraversare la contea insieme a me con la bicicletta. Un altro parlò di correre una mezza maratona a Seattle; mia figlia voleva che incidessimo un CD musicale.

A un certo punto dissi a me stesso: «E io cosa voglio fare?». La risposta fu semplice, desideravo fare di più per annunciare il vangelo. Decisi così che avrei portato in chiesa almeno una persona al mese. La mia prima opportunità in tal senso si presentò appena due giorni dopo, quando una conoscente chiese informazioni sul mio cancro. Le parlai della mia lista di cose da fare e del mio progetto di portare delle persone nuove in chiesa. «Vorresti aiutarmi a riuscirci venendo sabato prossimo insieme a me nella mia chiesa?». La donna mi fissò con compassione, considerò la mia richiesta una sorta di ultimo desiderio e rispose «Certo che verrò».

Incontro circa 2.200 clienti ogni anno e dunque ho un’opportunità unica quando mi chiedono delle mie condizioni di salute. È facile invitarli in chiesa.

Due persone (una coppia di sposi) si sono battezzati e la loro figlia maggiore lo farà a breve. La moglie è già diventata monitrice e sta portando in chiesa altre persone a sua volta. 

Chiunque può stilare una lista delle cose da fare, magari 20 o più anni prima di morire, e cominciare a invitare qualcuno in chiesa ogni mese. Immaginate la rapida crescita della nostra chiesa se ciascuno dei suoi 20 milioni di membri portasse anche una sola persona nella comunità ogni anno. È plausibile che il numero raddoppierebbe in soli 12 mesi.

Sono passati 27 mesi dalla diagnosi del mio medico, secondo cui me ne restavano da vivere solo 18. Ho invitato tante persone a venire in chiesa, quasi la metà hanno accettato. Quella lista dei desideri è diventata una cosa divertente. È meraviglioso sentire le persone che dicono «Sì, mi impegno a fare visita alla tua chiesa». Ma il momento davvero gratificante è il giorno in cui si presentano sul serio! Ti abbracciano e si accomodano accanto a te. Diventano parte della tua famiglia.

_Bob Stuart, 68 anni, è un imprenditore che vive a College Place, Washington._