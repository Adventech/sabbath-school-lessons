---
title:  Risurrezione e relazioni ristabilite
date:  25/12/2018
---

Fin dai primi giorni di vita della chiesa, la promessa del ritorno di Cristo ha sostenuto, probabilmente come nessun’altra cosa, i cuori dei fedeli di Dio, in particolare durante le prove. Quali che fossero le tremende battaglie da affrontare e gli inconsolabili dolori, avevano la speranza del ritorno di Cristo e di tutte le meravigliose promesse che da esso derivavano.

`Leggere 1 Tessalonicesi 4:13-18. Quali promesse sono contenute in questo brano? Cosa ci dice in merito alla speranza delle relazioni ristabilite?`

Il ritorno di Cristo riguarderà l’umanità in maniera profonda. Un importante aspetto legato all’affermazione del regno di Dio è la riunione degli eletti. «E manderà i suoi angeli con gran suono di tromba per riunire i suoi eletti dai quattro venti, da un capo all’altro dei cieli» (Mt 24:31). In quel preciso momento, i giusti che erano defunti risorgeranno e riceveranno l’immortalità (1 Co 15:52,53); «prima risusciteranno i morti in Cristo» (1 Te 4:16). Ecco il momento che tutti abbiamo atteso. I risorti si riuniranno con quanti attendevano ansiosi la loro presenza e il loro amore. Ecco con quali parole Paolo esulta pensando a questo evento: «_O morte, dov’è la_ tua vittoria? O morte, dov’è il tuo dardo?» (1 Co 15:55).

Non risorgeremo con quei corpi malati, invecchiati e sfigurati con i quali siamo entrati nella tomba, ma saremo dotati di corpi nuovi, immortali e perfetti, mai più segnati dal peccato che ne aveva causato il decadimento. I santi risorti sperimentano la completezza dell’opera di ripristino effettuata da Cristo, riflettendo quell’immagine perfetta che aveva in mente Dio alla creazione (Ge 1:26; 1 Co 15:46-49).

Al momento del ritorno di Gesù, quando i santi defunti risorgeranno, le persone fedeli e ancora in vita sulla terra saranno trasformate e anche esse saranno dotate di corpi nuovi e perfetti. «Infatti bisogna che questo corruttibile rivesta incorruttibilità e che questo mortale rivesta immortalità» (1 Co 15:53). 

Così, questi due gruppi di redenti, i giusti risorti e quelli trasformati, saranno «rapiti insieme con loro, sulle nuvole, a incontrare il Signore nell’aria; e così saremo sempre con il Signore» (1 Te 4:17).

`Viviamo in un’epoca dominata dalla scienza, nella quale persino alcuni cristiani sono in difficoltà di fronte a una spiegazione naturale per tutte le cose, anche per i «miracoli». Cosa ci insegna la promessa della risurrezione sui motivi per i quali solo azioni soprannaturali da parte di Dio possono salvarci?`