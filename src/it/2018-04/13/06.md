---
title:  La vita sulla nuova terra
date:  27/12/2018
---

`Leggere Isaia 35:4-10; 65:21-25. Quanto sarà diversa la vita rispetto a quella cui siamo abituati ora?`

Nel libro del profeta Isaia compare tante volte l’aggettivo «nuovo»: «cose nuove» (42:9; 48:6), «un cantico nuovo» (42:10), una «cosa nuova» (43:19), «un nome nuovo» (62:2). La novità, al capitolo 65, consiste in un nuovo ordine delle cose: pace e armonia regnano tra tutte le creature di Dio. Le maledizioni legate al patto sulla terra e dovute alla disubbidienza e alla ribellione (Le 26:14-17; De 28:30), saranno cancellate per sempre perché il peccato non esisterà più. Saranno sostituite dall’abbondanza delle benedizioni, da abitazioni nelle quali vivere e dal cibo da gustare. Come sarà la vita in un posto splendido come quello descritto? Qualcuno si domanda se saremo in grado di riconoscere i nostri amici e familiari, dopo che i nostri corpi saranno diventati immortali e totalmente ripristinati a immagine di Dio. Dopo la risurrezione di Cristo, i suoi discepoli riuscirono a riconoscerlo; Maria riconobbe la sua voce (Gv 20:11-16), Tommaso le sue sembianze fisiche (vv. 27,28). I due discepoli di Emmaus distinsero i suoi tipici modi di fare a tavola (Lu 24:30,31,35). Quindi, se i nostri corpi saranno simili a quello di Cristo risorto, avremo sicuramente la possibilità di riconoscerci a vicenda e potremo guardare a un’eternità di relazioni ristabilite. Possiamo affermare con certezza che proseguiranno i nostri rapporti interpersonali con quelli che amiamo e che adesso si trovano insieme a noi.

Là, i redenti «conosceranno come sono stati conosciuti». L’amore e la simpatia che Dio stesso ha ispirato al nostro cuore si esprimeranno nella sincerità e nella dolcezza. Una pura comunione con gli esseri santi, una vita di relazioni positive con gli angeli e i fedeli di ogni età, che hanno lavato le loro vesti e le hanno imbiancate nel sangue dell’Agnello, i sacri vincoli che uniscono “... ogni famiglia ne’ cieli e sulla terra...” (Ef 3:15) tutto questo costituirà la felicità dei redenti» - _GC_, p. 677 [529].

`«Perciò non ci scoraggiamo; ma, anche se il nostro uomo esteriore si va disfacendo, il nostro uomo interiore si rinnova di giorno in giorno. Perché la nostra momentanea, leggera afflizione ci produce un sempre più grande, smisurato peso eterno di gloria, mentre abbiamo lo sguardo intento non alle cose che si vedono, ma a quelle che non si vedono; poiché le cose che si vedono sono per un tempo, ma quelle che non si vedono sono eterne» (2 Co 4:16-18).`

`Come riuscire a protendersi verso l’invisibile e l’eterno in un mondo così transitorio ed effimero?`