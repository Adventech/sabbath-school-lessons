---
title:  La promessa del ripristino
date:  24/12/2018
---

`Leggere Isaia 11:1-10. Quale promessa viene fatta a Israele, e cosa dice a proposito della dimora eterna dei redenti?`

La Bibbia comincia con il racconto della creazione della terra (Ge 1,2), la descrizione di un mondo splendido e armonioso affidato ai nostri progenitori, Adamo ed Eva. Un mondo e una casa perfetti per il genere umano, creato da Dio. Anche gli ultimi due capitoli della Bibbia parlano del mondo bello e perfetto che Dio crea per l’umanità redenta (Ap 21,22), ma stavolta è più corretto parlare di ri-creazione, il ripristino della terra rispetto alle devastazioni del peccato.

In molte pagine la parola del Signore dichiara che questa abitazione eterna dei redenti sarà un luogo reale, non una fantasia immaginata né un sogno. I redenti potranno vedere, udire, odorare, toccare e provare nuove esperienze, una nuova vita. La profezia di Isaia 11 è un magnifico brano che anticipa il ritorno del Messia, il quale creerà una nuova era, ponendo fine a ogni violenza e inaugurando la fase della pace eterna. Il regno di Dio su questa nuova terra stabilirà l’armonia universale.

`Leggere Apocalisse 21:1-5. Cosa scomparirà per sempre per effetto di questa nuova armonia?`

Ellen G. White ha descritto ciò che attende i redenti: «A mano a mano che trascorreranno gli anni dell’eternità, vi saranno sempre più grandi e più gloriose rivelazioni di Dio e di Cristo. Poiché la conoscenza è progressiva, aumenteranno anche l’amore, il rispetto e la felicità. Più gli uomini conosceranno Dio, più essi ammireranno il suo carattere. Mentre Gesù dischiuderà agli eletti le ricchezze della redenzione e i meravigliosi risultati conseguiti nella grande lotta contro Satana, i cuori dei redenti palpiteranno di un amore più intenso e con gioia faranno vibrare le loro arpe d’oro, mentre milioni di voci si leveranno in un coro di lode» - _SR_, pp. 432,433.

`Oggi, in che modo possiamo capire il carattere di Dio? Perché vivere nell’armonia e nell’unità con gli altri ci rivela alcuni tratti della sua personalità e della sua natura?`