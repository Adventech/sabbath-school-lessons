---
title:  La certezza del ritorno di Cristo
date:  23/12/2018
---

`Giovanni 14:1-3 è la promessa più conosciuta relativa al ritorno di Gesù. Secondo quanto è scritto, che genere di esistenza vivranno i redenti nella nuova terra?`

I primi cristiani consideravano il ritorno di Gesù la «beata speranza» (Tt 2:13); secondo il loro auspicio ogni profezia e promessa della Scrittura doveva compiersi con la seconda venuta, perché questo è lo scopo vero del pellegrinaggio cristiano. Tutti coloro che amano Gesù non vedono l’ora che giunga il giorno in cui potranno vederlo faccia a faccia e vivere la comunione fraterna diretta con lui. Le sue parole in questi versetti lasciano intendere l’intimità e la vicinanza che sperimenteremo non solo con Gesù ma anche tra di noi.

I credenti credono in questa promessa perché la Bibbia ci garantisce che si realizzerà. Questa certezza ci deriva dal fatto di credere alle parole di Gesù: «tornerò» (Gv 14:3).

Così, come sul primo avvento, anche il ritorno di Cristo è stato profetizzato già nell’Antico Testamento. Prima del diluvio, Dio disse al patriarca Enoc che l’avvento in gloria del Messia avrebbe posto fine al peccato: «Ecco, il Signore è venuto con le sue sante miriadi per giudicare tutti; per convincere tutti gli empi di tutte le opere di empietà da loro commesse e di tutti gli insulti che gli empi peccatori hanno pronunciati contro di lui» (Gd 14,15).

Un migliaio di anni prima che Gesù venisse su questa terra, anche il re Davide profetizzò il suo ritorno per riunire il popolo di Dio. «Il nostro Dio viene e non se ne starà in silenzio; lo precede un fuoco divorante, intorno a lui infuria la tempesta.

Egli chiama gli alti cieli e la terra per assistere al giudizio del suo popolo: “Radunatemi”, dice, “i miei fedeli che hanno fatto con me un patto mediante il sacrificio”» (Sl 50:3-5).

Il ritorno di Gesù è strettamente collegato al suo primo avvento. Le profezie che ne annunciarono la nascita e il ministero (Ge 3:15; Mi 5:2; Is 11:1; Da 9:25,26) costituiscono il fondamento della nostra speranza e della fiducia nelle promesse sul suo ritorno. Cristo «è stato manifestato per annullare il peccato con il suo sacrificio… così anche Cristo, dopo essere stato offerto una volta sola per portare i peccati di molti, apparirà una seconda volta, senza peccato, a coloro che lo aspettano per la loro salvezza» (Eb 9:26,28).

`In che modo trarre nuova speranza e conforto dalle promesse del ritorno di Cristo?`