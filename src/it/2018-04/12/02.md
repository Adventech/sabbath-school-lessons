---
title:  Cristo, il capo della chiesa
date:  16/12/2018
---

Come abbiamo già visto in alcune lezioni precedenti, la chiesa nel Nuovo Testamento è rappresentata dalla metafora del corpo. La chiesa è il corpo di Cristo. Questa metafora allude a diversi aspetti della chiesa e della relazione tra Cristo e il suo popolo. In quanto corpo di Cristo, l’esistenza stessa della chiesa dipende da lui, che è il capo (Cl 1:18; Ef 1:22) e sorgente di vita. Senza di lui non ci sarebbe la chiesa.

Anche la sua identità deriva da Cristo, che è la fonte dalla quale nascono le sue dottrine e i suoi insegnamenti. Eppure, la chiesa è più di queste cose, per quanto importanti ai fini della sua identità. Sono Cristo e la sua Parola, così com’è rivelata nella Scrittura, a determinare l’essenza della chiesa; questa istituzione trae la propria identità e il suo significato solo da Cristo. 

`In Efesini 5:23-27, Paolo si serve della relazione tra Cristo e la chiesa per illustrare il tipo di rapporto che dovrebbe esistere tra marito e moglie. Quali sono i punti fermi di questa relazione tra Cristo e la sua chiesa?`

Nonostante una certa esitazione davanti al concetto di sottomissione, dovuta al fatto che nel corso dei secoli i leader ne hanno abusato, la chiesa è, senza dubbio alcuno, soggetta al suo capo, ovvero Cristo, e alla sua autorità. Riconoscerlo capo della chiesa ci aiuta a ricordare quale deve essere l’oggetto ultimo della nostra lealtà: il Signore e nessun altro. La chiesa deve essere organizzata, ma la sua struttura dovrà essere sempre subordinata all’autorità di Gesù, suo vero leader.

«La chiesa non dipende dall’uomo e non deve essere dominata da lui. Molti pretendono che la posizione di fiducia che occupano nella chiesa dia loro il diritto di definire quello che gli altri devono credere e fare. Dio non approva queste pretese. Gesù dice: “Voi siete tutti fratelli” (Mt 23:8). Tutti sono esposti alla tentazione e soggetti all’errore. Non dobbiamo lasciarci guidare da nessun essere finito. La Rocca della fede è la presenza vivente di Cristo nella chiesa. Su di essa possono appoggiarsi tutti; ma coloro che si reputano i più forti diventano i più deboli se la loro capacità non viene da Cristo» - _DA_, p. 414 [312].

`Come imparare a dipendere da Cristo e non da qualunque altro «essere finito», come invece capita troppo spesso?`