---
title:  Disciplina di chiesa
date:  19/12/2018
---

Una delle principali questioni legate all’organizzazione della chiesa è la gestione della disciplina. Capire in che modo la disciplina contribuisca a preservare l’unità della chiesa è un tema talvolta spinoso, che può essere facilmente frainteso. Ma da una prospettiva biblica, la disciplina di chiesa si concentra su due importanti ambiti: la difesa della purezza dottrinale e la difesa della purezza della vita di chiesa, anche dal punto di vista pratico.

Come abbiamo già avuto modo di vedere, il Nuovo Testamento sostiene l’importanza di custodire la purezza dell’insegnamento biblico sulla scia dell’apostasia e dei falsi insegnamenti, in particolare negli ultimi tempi. Lo stesso dicasi per la difesa della rispettabilità della comunità mediante la protezione dall’immoralità, la disonestà e la depravazione. Per questa ragione la Scrittura viene descritta «ispirata da Dio e utile a insegnare, a riprendere, a correggere, a educare alla giustizia» (2 Ti 3:16).

`Leggere Matteo 16:19 e 18:15-20. Quali principi dette Gesù alla chiesa in merito alla disciplina e alla riprensione di chi sbaglia?`

La Bibbia supporta il concetto di disciplina e di responsabilità reciproca per quanto concerne la nostra vita spirituale e morale. In effetti, uno dei tratti distintivi della chiesa è proprio la sua santità, o separazione dal mondo. Nella Bibbia si trovano tanti esempi di situazioni complesse che hanno richiesto un’azione tempestiva della chiesa contro comportamenti immorali. Nella chiesa è di vitale importanza mantenere elevati livelli etici.

`Quale aiuto ci offrono i passi a seguire quando nella chiesa occorre affrontare questioni difficili? Matteo 7:1-5; Galati 6:1,2`

Non possiamo negare l’insegnamento biblico circa la necessità della disciplina di chiesa. Non possiamo essere fedeli alla Parola se non l’applichiamo. Ma osservate la nota redentiva presente in molte di quelle riprensioni. Per quanto possibile, la disciplina deve essere redentiva. Ricordiamoci anche che siamo tutti peccatori e bisognosi della grazia, quindi, quando amministriamo la disciplina, facciamolo con umiltà e con la scrupolosa consapevolezza delle nostre personali mancanze.

`In che modo, avendo a che fare con chi ha commesso degli errori, possiamo imparare ad agire con atteggiamento redentivo e non punitivo?`