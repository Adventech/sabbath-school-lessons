---
title:  Organizzarsi per la missione
date:  20/12/2018
---

Come abbiamo studiato per tutto il trimestre, la nostra chiesa si è data un’organizzazione e un’unità con l’obiettivo della missione e dell’evangelizzazione. Non siamo un club sociale per persone che partecipano alla stessa opinione, che si ritrovano e convalidano a vicenda le cose in cui credono. Siamo stati messi insieme per condividere con il mondo quella verità di cui noi stessi ci siamo innamorati.

`In Matteo 28:18-20, Gesù dà ai suoi discepoli le istruzioni finali per la loro missione nel mondo. Identifichiamo le parole chiave usate dal Salvatore. Cosa implicano per la chiesa oggi?`

Il grande mandato affidato da Gesù ai discepoli comprende quattro verbi risolutivi: andare, fare discepoli, battezzare e insegnare. Secondo la grammatica greca di questi versetti, il verbo principale è fare discepoli, mentre gli altri tre indicano la modalità. I discepoli arrivano quando i credenti si recano in tutte le nazioni per predicare il vangelo, battezzare fedeli e insegnare loro a osservare i precetti di Gesù.

Quando la chiesa risponde a questo mandato, il regno di Dio si amplia con un numero di individui che provengono da ogni dove e che si uniscono alle fila di quelli che accettano Gesù come Salvatore. Il rispetto delle disposizioni che egli ha dato, ovvero battezzarsi e osservare i suoi insegnamenti, crea una nuova famiglia universale. Ai nuovi discepoli viene anche assicurata la presenza quotidiana di Gesù nel momento in cui essi stessi si impegnano a cercare altri discepoli. La presenza di Gesù è una promessa della presenza di Dio. Il Vangelo di Matteo comincia con l’annuncio secondo cui la nascita di Gesù vuol dire «Dio con noi» (1:23) e si conclude con la promessa della presenza continua di Gesù accanto a noi fino al giorno del suo ritorno.

«Cristo non disse ai discepoli che la loro opera sarebbe stata facile… Li assicurò che sarebbe stato con loro, e che se essi fossero andati avanti con fede, Dio li avrebbe protetti con il suo scudo. Cristo si adoperò per favorire la prosecuzione della sua opera prendendo su di sé la responsabilità del successo. Per tutto il tempo in cui essi avrebbero ubbidito alla sua Parola e lavorato uniti a lui non sarebbero andati incontro al fallimento» - _AA_, p. 29 [19].

`Riflettere sul senso della promessa della presenza di Gesù accanto al suo popolo fino al suo ritorno. In che modo tale promessa dovrebbe condizionarci mentre cerchiamo di adempiere al mandato che egli ci ha affidato?`