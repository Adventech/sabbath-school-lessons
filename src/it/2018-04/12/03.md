---
title:  Leadership al servizio
date:  17/12/2018
---

Nel corso del suo ministero con i discepoli, Gesù ha spesso vissuto momenti nei quali probabilmente si sarà sentito esasperato dall’invidia per il potere che essi sembravano manifestare. Gli apostoli parevano ansiosi di diventare grandi leader nel regno di Cristo (Mr 9:33,34; Lu 9:46). Anche quando consumarono insieme l’ultima cena, i loro sentimenti di dominio e supremazia si avvertivano distintamente (Lu 22:24).

`In una particolare circostanza, Gesù espresse chiaramente il suo pensiero in merito alla guida spirituale in mezzo al suo popolo. Quali principi derivano dalla sua esortazione in Matteo 20:25-28? Come possiamo applicarli nella nostra vita privata e nelle nostre chiese?`

«In questo conciso passaggio, Gesù ci presenta due modelli di autorità. Il primo, legato al concetto romano di autorità, caratterizzato da una élite che si eleva gerarchicamente su tutti gli altri. Chi ne fa parte ha il potere di prendere decisioni e si attende subordinazione dai sottoposti. Gesù ha respinto senza mezzi termini questo modello quando ha affermato, “ma non è così tra di voi”; quindi ha esposto ai discepoli un nuovo modello di autorità straordinario, in netta antitesi e contrapposizione con quello gerarchico che era loro familiare» - D. Jankievicz, «Serving Like Jesus: Authority in God’s Church», _Adventist review_, 13 marzo 2014, p. 18. 

Il secondo concetto di autorità che Gesù presenta in questi versetti, si basa su due parole chiave: servitore (_diakonos_) e schiavo (_doulos_). In alcune versioni, la parola servitore è talvolta tradotta con «ministro», la seconda con «servo». Entrambe, così rese, perdono gran parte della forza evocativa presente nelle intenzioni di Gesù. Sebbene egli non avesse come obiettivo quello di abolire ogni struttura di autorità, quello che voleva sottolineare era che i responsabili della chiesa devono, prima di tutto, essere servitori e servi del popolo di Dio. La posizione che occupano non consente loro di esercitare potere sulle persone né di dominarle, e non conferisce a chi la detiene prestigio e reputazione. «Gesù avrebbe stabilito un regno basato su princìpi opposti. Egli chiamava gli uomini non a rivestire dei ruoli con autorità, ma a servire. Il forte avrebbe dovuto sostenere il debole. La potenza, la posizione, le capacità, l’educazione spingevano al dovere di servire i propri simili» - _DA_, p. 550 [414].

`Leggere Giovanni 13:1-20. Gesù quale esempio di leadership offre ai suoi discepoli? Cosa sta cercando di insegnare in questo brano? Come applicare nella pratica i principi qui enunciati?`