---
title:  Preservare l’unità della chiesa
date:  18/12/2018
---

`Leggere 2 Timoteo 2:15 e Tito 1:9. Secondo i consigli di Paolo, quali incarichi fondamentali ricadono sotto la responsabilità del fedele e responsabile anziano di chiesa?`

Notare con quanta enfasi Paolo sottolinei la necessità di conservare pure le dottrine e gli insegnamenti. Un requisito indispensabile per l’unità, soprattutto perché qualcuno potrebbe sostenere che, più di ogni altra cosa, sono i nostri insegnamenti a tenere unita la chiesa. Lo ribadiamo ancora, come avventisti, come un insieme di persone che provengono da esperienze, culture e contesti diversi, la nostra unità in Cristo si basa sulla comprensione della verità che Cristo ci ha svelato. Se siamo confusi su questi insegnamenti non potranno che verificarsi caos e divisioni, in particolare avvicinandosi gli ultimi tempi.

«Ti scongiuro, davanti a Dio e a Cristo Gesù che deve giudicare i vivi e i morti, per la sua apparizione e il suo regno: predica la parola, insisti in ogni occasione favorevole e sfavorevole, convinci, rimprovera, esorta con ogni tipo di insegnamento e pazienza. Infatti verrà il tempo che non sopporteranno più la sana dottrina, ma, per prurito di udire, si cercheranno maestri in gran numero secondo le proprie voglie, e distoglieranno le orecchie dalla verità e si volgeranno alle favole» (2 Ti 4:1-4).

Con queste parole, Paolo indirizza le sue riflessioni ispirate verso il ritorno di Gesù e il giorno del giudizio. L’apostolo attinge a pieno all’autorità conferitagli dal Signore (1 Ti 1:1) per offrire a Timoteo questo importante consiglio. Nel contesto degli ultimi giorni, quando i falsi insegnamenti si sprecheranno e l’immoralità sarà in aumento, Timoteo dovrà predicare la parola di Dio. Questo è il ministero al quale è stato chiamato. Questo ministero prevede anche la persuasione, la riprensione e l’esortazione, tutte parole che riecheggiano il ruolo di guida garantito dalla Scrittura (2 Ti 3:16). Compito di Timoteo è naturalmente quello di seguire, insegnare ed eseguire ciò che scopre nella Scrittura e di operare con tolleranza e pazienza. Raramente i rimproveri aspri e severi conducono un peccatore a Cristo. Ascoltando e mettendo in pratica le parole di Paolo, con l’aiuto dello Spirito Santo e un atteggiamento di capo dedito al servizio, Timoteo sarebbe diventato una straordinaria forza unificatrice nella chiesa.

`In che modo possiamo aiutare i responsabili della nostra chiesa a conservare l’unità al suo interno? Come assicurarsi di essere sempre una forza unitaria anche in caso di controversie?`