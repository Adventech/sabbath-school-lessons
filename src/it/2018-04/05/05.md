---
title:  Generosità e avidità
date:  31/10/2018
---

Luca ci spiega che una delle conseguenze naturali della comunione fraterna tra i fedeli di Cristo subito dopo la Pentecoste, fu il supporto vicendevole che li coinvolse. «Tutti quelli che credevano stavano insieme e avevano ogni cosa in comune; vendevano le proprietà e i beni, e li distribuivano a tutti, secondo il bisogno di ciascuno» (At 2:44,45). Questa condivisione dei beni non è un requisito della comunità, ma un effetto spontaneo del loro amore reciproco nella comunione fraterna che stavano vivendo. Lo si può definire anche un’espressione concreta della loro unità. Tale sostegno corrisposto proseguì per qualche tempo, come confermano più nel dettaglio i capitoli 4 e 5 degli Atti. Si tratta di una tematica che ricorre anche in altre sezioni del Nuovo Testamento, come vedremo prossimamente.

È in un simile contesto che compare per la prima volta la figura di Barnaba. Si deduce che fosse una persona facoltosa, proprietaria di un terreno. Dopo aver venduto il proprio possedimento per il bene della comunità, portò il denaro ricavato agli apostoli (At 4:36,37). Barnaba è rappresentato come un modello da seguire.

`Leggere Atti 4:32-37 e 5:1-11. Confrontiamo l’atteggiamento avuto da Barnaba con quello mostrato da Anania e Saffira. Cosa c’era di sbagliato in questa coppia?`

Oltre al peccato di mentire spudoratamente allo Spirito Santo, i due rivelarono anche notevole avidità e cupidigia. Forse nessun peccato più dell’egoismo e del desiderio smodato di ricchezza può distruggere velocemente lo spirito fraterno e comunitario.

Se Barnaba rappresenta l’esempio virtuoso dell’atmosfera di comunione fraterna che animava la chiesa delle origini, Anania e Saffira ne sono l’esatto contrario. Luca si dimostra onesto nel narrare questo episodio che coinvolge persone meno virtuose della comunità. 

Nei dieci comandamenti (Es 20:1-17), l’ultimo, quello sulla bramosia e il desiderio di possedere, si distingue dagli altri. Se i precedenti si riferiscono ad azioni che trasgrediscono apertamente la volontà divina per l’umanità, quest’ultimo comandamento parla di quello che è nascosto nel cuore. Il peccato della cupidigia non deriva da un’azione, ma da un processo mentale. Insieme al suo omologo, l’egoismo, non può essere definito un peccato visibile ma una condizione della natura peccaminosa dell’uomo. Diviene visibile solo quando si manifesta con gesti e scelte egoistiche, come nel caso di Anania e Saffira. Per certi versi, il decimo comandamento è la radice della malvagità palese che si rivela negli atti condannati dai comandamenti precedenti. La cupidigia li ha messi nelle mani dell’influsso di Satana e li ha condotti a mentire a Dio; un caso simbolico in questo senso è quello di Giuda: abbiamo visto cosa lo ha portato a fare la sua bramosia di possesso.

`Come sradicare la cupidigia dalla nostra esistenza? Fare alcuni esempi concreti. Perché la lode e la riconoscenza rappresentano un potente antidoto a questo peccato?`