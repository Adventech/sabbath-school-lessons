---
title:  Da Babele alla Pentecoste
date:  29/10/2018
---

I giorni di preparazione spirituale successivi all’ascensione culminarono negli eventi della Pentecoste. Atti 2:1 ci racconta che in quel giorno, poco prima che lo Spirito Santo fosse effuso sui discepoli, questi erano tutti «insieme nello stesso luogo».

Nell’Antico Testamento, la Pentecoste era la seconda delle tre principali feste alle quali ogni maschio israelita era obbligato a partecipare. Cadeva cinquanta giorni (in greco, _pentekoste_, cinquantesimo giorno) dopo la Pasqua. Nel corso della festa gli ebrei presentavano a Dio le primizie del loro raccolto estivo come offerta di ringraziamento. È altresì probabile che al tempo di Gesù quella ricorrenza prevedesse anche una celebrazione della consegna delle tavole della legge sul monte Sinai (Es 19:1). Si noti dunque l’importanza perpetua della legge di Dio in quanto parte integrante del messaggio cristiano, la cui morte offre il perdono per aver violato tale legge a chiunque si ravveda. Uno dei passi maggiormente significativi relativamente agli ultimi giorni riguarda tanto la legge quanto il vangelo: «Qui è la costanza dei santi che osservano i comandamenti di Dio e la fede in Gesù» (Ap 14:12). Anche nel giorno della Pentecoste, analogamente a quanto accaduto presso il monte Sinai, quando Mosè ricevette i dieci comandamenti, ci furono vari fenomeni straordinari (Es 19:16-25; Eb 12:18). «Improvvisamente si fece dal cielo un suono come di vento impetuoso che soffia, e riempì tutta la casa dov’essi erano seduti.

Apparvero loro delle lingue come di fuoco che si dividevano e se ne posò una su ciascuno di loro. Tutti furono riempiti di Spirito Santo e cominciarono a parlare in altre lingue, come lo Spirito dava loro di esprimersi» (At 2:2-4).

`Leggere Atti 2:5-13. Qual è la rilevanza di questo incredibile evento?`

La Pentecoste doveva essere una giornata gioiosa, una festa di ringraziamento al Signore per le sue generose elargizioni. Forse da qui nasce la falsa accusa di ubriachezza (At 2:13-15). La potenza divina si esprime in particolare nel miracolo che consente ai presenti di parlare e capire le diverse lingue. I Giudei provenienti da tutto l’Impero romano, giunti a Gerusalemme per celebrare questa festa, udirono il messaggio di Gesù, il Messia, nel loro specifico idioma.

La Pentecoste aiuta in modo unico ad annullare la dispersione della famiglia umana originale e la formazione di gruppi etnici cominciata in maniera seria alla torre di Babele. Il miracolo della grazia avvia la riunificazione di quella famiglia. L’unità della chiesa di Dio su scala globale attesta la natura del suo regno atto a ripristinare ciò che era stato smarrito a Babele.  