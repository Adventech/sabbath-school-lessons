---
title:  Unità di comunione
date:  30/10/2018
---

In risposta al sermone di Pietro, che esortava al ravvedimento e alla salvezza, circa tremila individui scelsero di accettare Gesù come Messia e adempimento delle promesse fatte a Israele nell’Antico Testamento. Dio stava agendo nel cuore di tutte quelle persone, molte delle quali avevano sentito parlare di Gesù a centinaia di chilometri di distanza ed erano magari andate a Gerusalemme nella speranza di vederlo. Forse qualcuno c’era anche riuscito e aveva ascoltato i suoi messaggi che parlavano della salvezza di Dio, ma non aveva preso la decisione di seguirlo. Alla Pentecoste, il Signore intervenne miracolosamente nella vita dei discepoli e si servì di loro come testimoni della risurrezione del suo amato Figlio. Ora sapevano che, nel nome di Gesù, gli uomini potevano ottenere il perdono per i loro peccati (At 2:38).

`Leggere Atti 2:42-47. Quali attività intrapresero i primi fedeli di Gesù in quanto comunità di credenti? Che cosa creò questa straordinaria unità fraterna?`

Da notare come la prima attività alla quale si dedicò la neonata comunità di credenti fu apprendere l’insegnamento degli apostoli. La conoscenza della Bibbia è una strada importante per agevolare la crescita dei nuovi credenti. Gesù aveva incaricato i discepoli affinché insegnassero loro «a osservare tutte quante le cose che vi ho comandate» (Mt 28:20). Questa nuova comunità trascorse del tempo ad apprendere dagli apostoli tutto ciò che riguardava Gesù. Probabilmente ascoltarono notizie relative alla sua vita e al suo ministero; i suoi insegnamenti, le parabole e i sermoni; e i suoi miracoli, tutti spiegati alla luce dell’adempimento delle Scritture ebraiche negli scritti dei profeti. Trascorsero del tempo anche pregando e spezzando il pane. Non è chiaro se l’atto di spezzare il pane sia un’allusione diretta alla cena del Signore o semplicemente un riferimento alla condivisione dei pasti, come Atti 2:46 lascia presumere. La citazione della fraternità fa desumere che questa nuova comunità passava del tempo insieme, con frequenza e regolarità, tanto nel tempio di Gerusalemme, che rimaneva il centro della loro devozione e della loro adorazione, quanto nelle singole abitazioni private. Condividevano rapporti personali quotidiani e profondi, pregavano e consumavano insieme i pasti; la preghiera è un elemento vitale per una comunità di fede e imprescindibile per la crescita spirituale. Questa nuova comunità dedicava molti spazi all’adorazione; è detto che tali attività venivano compiute con continuità. Questa comunione fraterna costante generò buone relazioni con gli altri abitanti di Gerusalemme. Dei nuovi credenti è detto che godevano «il favore di tutto il popolo» (At 2:47).

È evidente che l’azione dello Spirito Santo nelle loro vite provocò notevole impressione su quelli che li circondavano e fu un’efficace testimonianza a favore della verità di Gesù quale Messia.

`Cosa può imparare ogni chiesa locale dall’esempio appena mostrato a proposito dell’unità, della comunione fraterna e della testimonianza?`