---
title:  Giorni di preparazione
date:  28/10/2018
---

Nelle ultime ore trascorse insieme ai discepoli prima della sua morte, Gesù promise che non li avrebbe lasciati soli, perché sarebbe stato mandato un altro consolatore, lo Spirito Santo, il quale li avrebbe accompagnati nel loro ministero. Lo Spirito li avrebbe aiutati a ricordare le tante cose che Gesù aveva detto e fatto (Gv 14:26), e li avrebbe guidati alla scoperta di nuove verità (16:13). Il giorno dell’ascensione, Gesù rinnovò la sua promessa: «voi sarete battezzati in Spirito Santo fra non molti giorni… riceverete potenza quando lo Spirito Santo verrà su di voi» (At 1:5,8). La potenza dello Spirito Santo avrebbe consentito ai discepoli di testimoniare a Gerusalemme, in «Giudea, Samaria, e fino all’estremità della terra» (v. 8).

`Leggere Atti 1:12-14. Che cosa fecero i discepoli durante questi dieci giorni?`

Immaginiamoci questi dieci giorni come un periodo di intensa preparazione spirituale, una sorta di ritiro nel corso del quale i discepoli condivisero i loro ricordi di Gesù, le sue azioni, i suoi insegnamenti e i miracoli. Essi «perseveravano concordi nella preghiera» (v. 14).

«Mentre i discepoli aspettavano l’adempimento della promessa, essi si umiliarono manifestando un sincero pentimento e confessando la loro incredulità. Si sforzavano di ricordare le parole che Cristo aveva pronunciato prima di morire. A mano a mano che i loro sforzi si moltiplicavano, il significato di quelle parole diventava più chiaro. Le verità che prima non ricordavano, ora ritornavano alla mente. E se le ripetevano l’un l’altro. Intanto, si rimproveravano di non aver compreso il Salvatore. La sua meravigliosa vita, scena dopo scena, passò dinanzi a loro. Riflettendo sulla purezza e santità del suo esempio, si convinsero che nessuna fatica sarebbe stata troppo difficile, nessun sacrificio troppo grande se avessero permesso di testimoniare con la loro vita l’amorevole carattere di Cristo. Oh, se avessimo potuto rivivere i tre anni passati - essi pensavano - quanto differentemente ci saremmo comportati! Se avessero potuto rivedere il Maestro, con quanto fervore avrebbero cercato di dimostrargli il loro amore; quanto erano dispiaciuti per averlo addolorato con una parola o un atto di incredulità! Ma i discepoli erano confortati al pensiero di essere stati perdonati. E decisero che, per quanto fosse loro possibile, avrebbero rimediato alla loro incredulità confessando coraggiosamente dinanzi al mondo la loro fedeltà a Gesù… Cancellando tutte le differenze, tutti i desideri di supremazia, essi si univano» - _AA_, pp. 36,37 [23,24].

`In merito alla tua fede, quali cose vorresti avere la possibilità di rifare? Perché i rimpianti passati ci aiutano ad avere un futuro migliore?`