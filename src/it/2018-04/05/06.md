---
title:  Ricordati dei poveri
date:  01/11/2018
---

Nella chiesa delle origini la condivisione delle proprie risorse spesso era un’espressione tangibile dell’unità. La generosità di cui si parla nei primi capitoli del libro degli Atti prosegue anche dopo, quando Paolo invita le chiese da lui fondate in Macedonia e Acaia a donare in favore dei poveri di Gerusalemme (At 11:27-30; cfr. anche Ga 2:10; Ro 15:26; 1 Co 16:1-4). Quel dono diventa una manifestazione concreta del fatto che le chiese, composte in prevalenza da credenti stranieri, amavano e avevano a cuore le sorti delle sorelle e dei fratelli di origine ebraica che vivevano a Gerusalemme. Malgrado le differenze etniche e culturali, formavano un unico corpo in Cristo e apprezzavano insieme il medesimo messaggio. Questa condivisione con gli individui più bisognosi rivela non solo l’unità già esistente nella chiesa ma anche il consolidamento di tale unità.

`Leggere 2 Corinzi 9:8-15. Secondo Paolo, quali sarebbero stati i risultati della generosità mostrata dalla chiesa di Corinto?`

L’esperienza dell’unità nella chiesa delle origini ci dimostra quello che può ancora essere fatto oggi. Ma l’unità non può realizzarsi senza l’impegno intenzionale da parte di tutti i credenti. I dirigenti della comunità primitiva considerarono un loro ministero quello di consolidare l’unità in Cristo. Se l’amore tra il marito e la moglie e con i figli è un impegno da rinnovare costantemente ogni giorno, lo stesso vale anche per l’unità tra i credenti. Quella che abbiamo in Cristo può essere stimolata e resa visibile in svariati modi.

Gli elementi che hanno insindacabilmente rafforzato questa unità nella chiesa delle origini furono la preghiera, l’adorazione, la comunione fraterna, una visione comune e lo studio della parola di Dio. Non solo compresero la missione di predicare il vangelo a tutte le genti, ma capirono anche che avevano una responsabilità di cura e amore gli uni verso gli altri. La loro unità si manifestò in atti di generosità e nel supporto reciproco all’interno della comunione fraterna locale e, in senso più ampio, tra chiese diverse, nonostante la distanza che le separava.

«La loro benevolenza dimostrò che essi non avevano ricevuto invano la grazia di Dio. Cosa poteva produrre tale generosità se non la santificazione dello Spirito? Si trattava di un miracolo della grazia, sia per i credenti che per i non credenti» - _AA_, p. 344 [216]. 

`Hai sperimentato i benefici derivanti dall’essere generosi? Quali benedizioni derivano dal donare agli altri?`