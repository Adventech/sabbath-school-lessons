---
title:  Rompere il pane e pregare
date:  13/12/2018
---

Qualunque siano state le sfide affrontate dalla chiesa delle origini, essa era unita nella fede comune in Gesù e nella verità che doveva essere diffusa nel mondo, quella che Pietro definisce «verità presente» (2 P 1:12). I membri di quella chiesa espressero in vari modi quell’unità che li contraddistingueva. «Ed erano perseveranti nel rompere il pane e nelle preghiere» (At 2:42). Si tratta con ogni probabilità di un riferimento alle agapi o ai pasti regolari che i credenti condividevano assieme. A un certo punto, durante quei pasti comunitari, qualcuno offriva una benedizione speciale per il pane e il vino in memoria della morte e della risurrezione di Gesù, nell’attesa del suo ritorno. I primi cristiani dedicavano così parte del loro tempo a ricordare il significato della vita e del ministero di Cristo, e amavano parlarne durante i pasti comuni, che diventarono un vero e proprio momento di adorazione. «E ogni giorno andavano assidui e concordi al tempio, rompevano il pane nelle case e prendevano il loro cibo insieme, con gioia e semplicità di cuore» (v. 46). È indubbio che questi momenti di comunione fraterna abbiano consolidato il loro senso di unità in Gesù.

`Quali esempi ci offre il libro degli Atti a proposito dei primi cristiani che pregavano insieme? Per cosa pregavano?`

`Atti 1:14`

`Atti 4:23-31`

`Atti 12:12`

La chiesa delle origini approfittò della preziosa opportunità di una comunicazione diretta con Dio e non rinunciò mai ad avanzare delle richieste quando si riuniva per adorare. Nella Prima lettera a Timoteo, Paolo cita l’importanza della preghiera quando i cristiani stanno insieme (2:1); anche rivolgendosi agli Efesini sottolineò il medesimo bisogno: «pregate in ogni tempo, per mezzo dello Spirito, con ogni preghiera e supplica; vegliate a questo scopo con ogni perseveranza. Pregate per tutti i santi, e anche per me» (Ef 6:18,19).

`In che modo possiamo sperimentare un’unità più profonda grazie al potere intercessorio della preghiera per delle cause comuni? Perché questo genere di preghiera favorisce l’unità della chiesa?`