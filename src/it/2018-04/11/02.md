---
title:  Adorare il nostro Creatore e Redentore
date:  09/12/2018
---

Nelle discussioni sull’adorazione, spesso evidenziamo gli elementi costitutivi, cosa include e come deve essere fatto. Ma qual è il significato profondo dell’adorazione? Cosa vuol dire adorare Dio e perché lo facciamo? Al Salmo 29:2, Davide afferma: «Date al Signore la gloria dovuta al suo nome; adorate il Signore, con santa magnificenza» (Sl 29:2). Questo canto ci indirizza nella giusta direzione per comprendere il significato di adorazione. Adorare il Signore equivale a rendergli la gloria e l’onore che egli merita.

`Apocalisse 4 e 5 descrivono l’insediamento di Gesù nel cielo alla sua ascensione. Quali motivi avanzano gli abitanti del cielo per adorare Dio e Gesù, l’Agnello del Signore? Apocalisse 4:8,11; 5:9,10,12,13.`

Questa rappresentazione dell’adorazione nella stanza del trono celeste, nel momento in cui Gesù viene introdotto come Agnello di Dio e Salvatore del mondo, è maestoso. L’adorazione si manifesta quando le creature di Dio si rivolgono a lui con parole di lode e gratitudine per quello che ha fatto. L’adorazione è la risposta di una persona riconoscente per la creazione e la salvezza di Dio. «Grandi e meravigliose sono le tue opere, o Signore, Dio onnipotente; giuste e veritiere sono le tue vie, o Re delle nazioni. Chi non temerà, o Signore, e chi non glorificherà il tuo nome? Poiché tu solo sei santo; e tutte le nazioni verranno e adoreranno davanti a te, perché i tuoi giudizi sono stati manifestati» (Ap 15:3,4).

L’adorazione è quindi la risposta della nostra fede in Dio davanti alle sue opere possenti: ci ha creati e poi redenti. Nell’adorazione rendiamo a Dio la lode, la riverenza, l’ubbidienza e l’amore di cui siamo convinti sia degno. Ovviamente, le cose che sappiamo di Dio quale nostro Creatore e Salvatore derivano da quello che ci ha rivelato nella Scrittura. Ma soprattutto derivano dalla rivelazione nella persona e nel ministero di Gesù (Gv 14:8-14). Ecco il motivo per cui i cristiani adorano Gesù come Salvatore e Redentore, la cui morte e risurrezione rappresentano il nucleo centrale del culto a lui dedicato.

Quando i cristiani si riuniscono per rendere lode e gloria, la loro espressione dovrebbe procedere da questo senso di riverenza e riconoscenza.

`Cristo ci ha creato e salvato, sacrificandosi spontaneamente al posto nostro. Perché queste verità devono costituire il fondamento della nostra adorazione?`