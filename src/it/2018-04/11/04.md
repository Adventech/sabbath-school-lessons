---
title:  Il messaggio del primo angelo
date:  11/12/2018
---

Gli avventisti del settimo giorno ritengono che il messaggio dei tre angeli (Ap 14:6-12) inquadri la loro missione e il messaggio che dovrà essere predicato poco prima che Gesù ritorni (vv. 14-20). Ecco le importanti informazioni da predicare con «voce forte» a tutti gli abitanti della terra.

`Leggere Apocalisse 14:6,7. Qual è il messaggio del primo angelo e cosa rivela a proposito di Dio? Perché al suo interno vi è un riferimento all’adorazione?`

Il primo dei tre messaggi annuncia una notizia al mondo intero. È il compimento della predizione fatta da Gesù in Matteo 24:14. Dalla descrizione di questi tre angeli e della loro missione traspare un senso di urgenza e di fretta. Il primo messaggio esorta i destinatari a concentrarsi su Dio perché «è giunta l’ora del suo giudizio» (Ap 14:7). Il ritorno di Gesù costituisce l’elemento stimolatore per il giudizio.

«Temete Dio», dice l’angelo, poiché quelli che non lo faranno e che non prenderanno in seria considerazione questo messaggio e l’esortazione ad agire finiranno per generare la paura nelle loro menti. Ma per quelli che hanno seguito Gesù, questa chiamata evoca riverenza e rispetto. Guardano a Dio e vedono avvicinarsi la realizzazione delle sue promesse, per questo sono invasi da una sensazione di grata riverenza nei suoi riguardi.

«Adorate colui che ha fatto il cielo, la terra, il mare e le fonti delle acque» (v. 7). Questo linguaggio segna un’inequivocabile allusione al comandamento del sabato, con il suo riferimento alla creazione (Es 20:8-11). Il Dio della creazione, il quale ha istituito il sabato come memoriale della sua potenza creativa, è colui al quale vanno l’adorazione e la lode.

È interessante notare come negli ultimi tempi l’adorazione risulti uno degli elementi chiave, nell’ambito del gran conflitto, per determinare la fedeltà del genere umano. Questo annuncio globale è un invito ad adorare il Creatore.

«Il tema centrale nella crisi finale sarà l’adorazione. Apocalisse spiega con chiarezza che la prova non verterà sul rifiuto di adorare, quanto su chi è oggetto di adorazione. Nel tempo della fine ci saranno solo due gruppi di individui sulla terra: quelli che temono e adorano il vero Dio (11:1,18; 14:7) e quelli che odiano la verità e sono adoratori del dragone e della bestia (13:4-8; 14:9-11)…

Se l’adorazione occupa questo ruolo centrale nel conflitto finale, non c’è da stupirsi se Dio fa recapitare il suo messaggio finale per esortare gli abitanti della terra a riporre seriamente fiducia in lui e ad adorarlo in quanto Creatore, unico degno di adorazione» - R. Stefanovic, _Revelation of Jesus Christ: Commentary on the Book of Revelation_, Berrien Springs, Mich., Andrews University Press, 2002, pp. 444,445. 