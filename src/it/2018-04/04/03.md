---
title:  Abbattere il muro
date:  22/10/2018
---

Alcune tra le divisioni più profonde sono causate da differenze di razza, etnia e religione. In tante società, la carta di identità rivela l’etnia o la religione di appartenenza e tali distinzioni sono spesso collegate a privilegi o restrizioni di carattere quotidiano. Quando scoppiano dei conflitti, questi indicatori di identità e diversità si trasformano spesso in catalizzatori per la repressione e la violenza.

`In Efesini 2:11-22, Paolo indica una via migliore nella comunità cristiana. In che misura la nostra unità in Cristo condiziona le diversità? Che cosa ha abbattuto la sua morte sulla croce?`

Paolo invita gli Efesini a ricordare come fosse la loro vita prima di ricevere la grazia di Dio in Cristo. Differenze etniche, culturali e religiose creavano animosità e conflitti tra gruppi di persone. Ma la bella notizia è che in Cristo siamo un solo popolo, con un unico Salvatore e Signore. Apparteniamo tutti al popolo di Dio. «Ma ora, in Cristo Gesù, voi che allora eravate lontani siete stati avvicinati mediante il sangue di Cristo» (Ef 2:13).

L’antico tempio di Gerusalemme aveva un muro di separazione per distinguere le sezioni accessibili solo a chi era di etnia ebraica. Su questo muro era incisa un’iscrizione che vietava agli stranieri di andare oltre, pena la sentenza capitale. Paolo fu accusato proprio di aver violato questa norma, quando entrò nel tempio dopo i suoi viaggi missionari. Quando fu arrestato gli venne contestato di avere introdotto nella sezione ebraica del tempio un abitante di Efeso di nome Trofimo (At 21:29). In questa epistola l’apostolo afferma che Cristo «è la nostra pace; lui che dei due popoli [gruppi etnici] ne ha fatto uno solo e ha abbattuto il muro di separazione» (Ef 2:14).

In Cristo, i credenti sono discendenti di Abraamo e ricevono la circoncisione del cuore. Quella fisica, data da Dio ad Abraamo, rimandava alla circoncisione spirituale che i credenti avrebbero ricevuto in Cristo (cfr. De 10:16).

«In lui siete anche stati circoncisi di una circoncisione non fatta da mano d’uomo, ma della circoncisione di Cristo, che consiste nello spogliamento del corpo della carne» (Cl 2:11).

`Leggere nuovamente Efesini 2:11-22. Perché la parole di Paolo sono attuali anche oggi, nella nostra chiesa? Quali sfide permangono?`