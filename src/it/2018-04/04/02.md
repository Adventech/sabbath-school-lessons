---
title:  Benedizioni in Cristo
date:  21/10/2018
---

`Leggere Efesini 1:3-14. Cosa abbiamo ricevuto in Cristo, secondo le parole di Paolo?`

Chi crede in Cristo ha tanti motivi per lodare il Signore. In Cristo, Dio ha scelto di adottarci come figlie e figli e di rappresentarlo nel mondo. Paolo si serve di molte immagini per descrivere la natura della nostra relazione con Dio in Cristo. Tra tutte, quella dell’adozione si adatta meglio al tema della lezione, ovvero, l’unità. Siamo stati adottati in Cristo e apparteniamo alla famiglia divina. L’immagine della famiglia rappresenta anche un riferimento all’alleanza tra Dio e i figli di Israele. Nel contesto della lettera di Paolo, gli stranieri che accettano Gesù come Messia diventano anch’essi figli di Dio, eredi delle promesse fatte a Israele (Ro 8:17; Ga 4:7). Il beneficio di questa relazione con Cristo, l’essere in Cristo, è fondamentale ai fini dell’unità cristiana. Questo brano ci spiega anche che il desiderio divino è sempre stato quello di riunire l’intera umanità in Cristo. All’interno della famiglia divina, conoscere Cristo non garantisce alcun privilegio o status particolare: siamo tutti figli suoi, ugualmente amati e preziosi.

Qualcuno resta confuso quando, in questo brano, si parla di predestinazione (Ef 1:5,11). La promessa secondo la quale Dio ci ha scelti per essere salvati pare implicare il fatto che ha scelto altri perché fossero perduti. Ma non è questo l’insegnamento biblico; la realtà è che il Signore ha approntato il piano della salvezza prima che creasse il mondo proprio perché tutti potessero essere salvati. «Perché Dio ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia vita eterna» (Gv 3:16, cfr. anche 1 Ti 2:6 e 2 P 3:9). Dio conosce in anticipo chi accetterà la sua offerta di salvezza, ma non equivale a una predeterminazione della propria scelta. La salvezza è elargita all’umanità tutta in virtù di quello che Cristo ha fatto per noi. Il punto vero è: come risponderò a questa offerta? Dio non usa la coercizione per salvarci contro la nostra volontà.

«Nel consiglio del cielo fu stabilito che gli uomini, pur colpevoli, non morissero nella loro disubbidienza ma, mediante la fede in Cristo quale loro sostituto e garanzia, potessero diventare gli eletti di Dio, predestinati all’adozione come figli di Gesù Cristo secondo il buon proposito della sua volontà. Dio vuole che tutti gli uomini abbiano la possibilità di salvarsi; per questo motivo ha dato il suo unigenito Figlio affinché pagasse il riscatto per ciascuno di loro. Quelli che periranno lo faranno perché rifiutano di essere adottati da Dio mediante Gesù Cristo» - _6BC_, p. 1114. 