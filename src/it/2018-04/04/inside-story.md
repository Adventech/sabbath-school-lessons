---
title:  Finestra sulle missioni
date:  26/10/2018
---

#### Il battesimo di una terrorista

Amina sta scontando una condanna a cinque anni di reclusione in un paese dell’Africa centro-orientale, dopo essere stata arrestata mentre stava andando in India per far saltare in aria un edificio.

Le continue visite di un pastore avventista ebbero l’effetto di farle abbandonare la comprensione fondamentalista dell’Islam, fino alla scelta di battezzarsi e diventare un’avventista del settimo giorno. «Ringrazio Dio per quel pastore che ha pregato costantemente per me e mi è venuto a trovare in un momento di estremo bisogno» commenta Amina.

Il nome completo della ragazza e quello del luogo in cui si trova sono omessi a protezione della sua incolumità. Amina è stata in isolamento per la natura del suo crimine. Aveva pianificato l’attacco dopo essere stata radicalizzata dai capi musulmani, i quali l’avevano convinta che avrebbe acquisito giustizia e la vita nel paradiso se avesse eliminato il male. Inizialmente, Amina aveva rifiutato il pastore, le cui visite erano concordate con il direttore del carcere. Ma vista l’insistenza e la tenacia del pastore alla fine cedette, anche perché gli incontri si sarebbero svolti all’esterno e sentiva la mancanza della luce del sole.

Amina respinse la prima richiesta del pastore di pregare per lei, dicendogli che pensasse piuttosto a pregare per se stesso. Ma quell’uomo pregò comunque per lei e non una volta sola. Dopo alcuni incontri, il pastore dovette assentarsi per qualche settimana. Amina sentiva la mancanza delle sue visite e quando la sua assenza si prolungò oltre il tempo previsto, la ragazza iniziò a leggere la Bibbia che egli le aveva lasciato. Qualche mese dopo, la Chiesa Cristiana Avventista del Settimo Giorno organizzò una serie di conferenze presso il carcere e Amina fu invitata a partecipare. Decise di accogliere l’invito perché sentiva la necessità di socializzare con altre recluse. Quando il pastore fece un appello, Amina, con sua grande sorpresa, non poté fare a meno di decidere di donare il suo cuore a Gesù. Non molto tempo dopo si è battezzata. Ancora oggi la ragazza dice che non si spiega come, durante gli incontri con il pastore, abbia iniziato a perdere interesse per la sua precedente fede. È convinta che Dio si sia servito della sua reclusione per rivelarle la verità e ora è ansiosa di farla conoscere ai suoi amici.

«Quando uscirò di prigione dedicherò tutto il mio tempo a raggiungerli».

_Philip Baptiste è l’assistente speciale del presidente della Divisione Africa centro-orientale._