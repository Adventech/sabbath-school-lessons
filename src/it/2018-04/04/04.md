---
title:  Unità in un corpo unico 
date:  23/10/2018
---

Paolo è molto pragmatico quando rivolge parole ispirate agli Efesini. L’unità esistente tra Giudei e stranieri, tra persone di culture ed etnie diverse, non è un mito né una costruzione semplicemente teorica, ma una realtà che ci richiede di «comportarvi in modo degno della vocazione che vi è stata rivolta» (Ef 4:1).

`Secondo Efesini 4:1-3, il credente in che modo si comporta in modo degno della chiamata ricevuta?`

Il risultato concreto di queste virtù presenti nella vita di un cristiano contribuisce a «conservare l’unità dello Spirito con il vincolo della pace» (v. 3); stiamo parlando di qualità tutte radicate nell’amore (1 Co 13:1-7); la pratica attiva dell’amore preserva le relazioni tra fratelli e sorelle e favorisce la pace e l’unità all’interno della comunità cristiana, ma anche oltre. L’unità nella chiesa riesce a materializzare l’amore di Dio in maniera visibile anche ad altri. La chiesa è chiamata a essere un testimone di questo tipo, soprattutto in tempi di lotte, divisioni e guerre.

`Leggere Efesini 4:4-6. Qual è il tema cruciale di questi tre versetti?`

Nei primi versetti di questo capitolo, Paolo esprime profondo interesse per l’unità della chiesa. Comincia con un’esortazione all’unità (Ef 4:1-3) e prosegue elencando sette elementi che uniscono i credenti (vv. 4-6). L’unità è contemporaneamente una caratteristica che i credenti già possiedono, che deve essere costantemente implementata e mantenuta (vv. 1-3) e anche un obiettivo futuro per il quale ci battiamo (v. 13). «L’apostolo invita i fratelli a manifestare nella loro vita la potenza della verità che egli aveva loro presentata. Con mansuetudine e dolcezza, con spirito di sopportazione e amore, essi dovevano dare l’esempio del carattere di Cristo e delle benedizioni della sua salvezza. C’è un corpo, uno Spirito, un Signore, una fede. Come membri del corpo di Cristo, tutti i credenti devono essere animati dal medesimo spirito e dalla stessa speranza. Le divisioni nella chiesa disonorano la religione di Cristo di fronte al mondo e danno ai nemici della verità l’occasione di giustificare il loro modo di agire. Le istruzioni di Paolo non furono scritte soltanto per la chiesa dei suoi giorni: Dio intendeva che esse fossero tramandate fino a noi. Che cosa facciamo per conservare l’unità col vincolo della pace?» - _2TT_, p. 80 [53].

`Che cosa posso fare per avere la certezza di essere degno della vocazione?`