---
title:  Dirigenti della chiesa e unità
date:  24/10/2018
---

«Ma a ciascuno di noi la grazia è stata data secondo la misura del dono di Cristo» (Ef 4:7). Se la salvezza è un dono offerto a tutte le persone che lo accettano, alcuni doni spirituali vengono dispensati a determinate persone per uno scopo ben preciso.

`Leggere Efesini 4:11. Quali doni legati alla leadership ha fatto Dio alla chiesa?`

`Secondo Efesini 4:12, Dio per quale motivo dispensa questi doni particolari? Che cosa li tiene legati tra di essi?`

Ogni cristiano è, da un certo punto di vista, ministro e servitore di Dio e del vangelo. Il mandato di Cristo in Matteo 28:19,20 chiama tutti i credenti ad andare, fare discepoli in ogni nazione, battezzare e insegnare. L’opera del ministero non viene affidata solo a pochi privilegiati, come i pastori e/o gli evangelisti, ma a tutti coloro che portano il nome di Cristo. Nessuno può ritenersi esente dal compito di diffondere il messaggio e nessun dirigente della chiesa può arrogarsi il diritto di un ministero esclusivo. I doni spirituali della leadership servono specificatamente a edificare la chiesa; i suoi dirigenti sono indispensabili per favorire, promuovere e incoraggiare l’unità.

La lista di Paolo dei doni legati alla leadership ci dice che quei ruoli servono anche a dotare il popolo di Dio degli strumenti per raggiungere i perduti. È responsabilità precisa di persone appositamente chiamate all’interno della chiesa aiutare gli altri a compiere questo ministero e servizio per Cristo e a edificare il suo corpo, «fino a che tutti giungiamo all’unità della fede e della piena conoscenza del Figlio di Dio, allo stato di uomini fatti, all’altezza della statura perfetta di Cristo» (Ef 4:13). L’esempio di leadership di Cristo deve guidarci nell’assolvimento del nostro ministero. Gesù è venuto per servire gli altri e non per essere servito (Mt 20:25-28); noi dobbiamo semplicemente andare e fare altrettanto.

Si sta facendo sempre più strada tra gli uomini la tendenza all’indipendenza e al non dover rispondere a qualcuno delle proprie azioni. La società occidentale, in particolare, è afflitta da questa inclinazione. Paolo però ci ricorda che nessun cristiano è solo in questo mondo e che formiamo una comunità di fede con dei dirigenti spirituali che hanno il compito di stimolarci a un incoraggiamento reciproco in questo viaggio comune. Noi, tutti insieme, siamo parte del corpo di Cristo.

`Quali doni spirituali pensi di avere e in che modo li utilizzi per l’unità della tua chiesa?`