---
title:  Relazioni umane in Cristo
date:  25/10/2018
---

Il cristianesimo è una religione che si basa sulle relazioni: con Dio e tra gli uomini. Non ha senso vantare una profonda relazione con il Signore se essa non condiziona positivamente quelle con il nostro prossimo. Il cristianesimo non può essere vissuto sottovuoto. I principi legati all’unità affermati da Paolo nella sua Lettera agli Efesini sono applicabili anche al nostro modo di relazionarci con gli altri.

`Leggere Efesini 5:15-21. Cosa ci dice Paolo al v. 21? Qual è la connessione tra sottomissione e unità?`

L’esortazione di Paolo alla sottomissione reciproca è da collegare all’espressione «ricolmi di Spirito» del v. 18. Chi è ricolmo di Spirito è disposto a sottomettersi all’altro, e viceversa. Stiamo parlando del giusto atteggiamento di umiltà e premura che ciascuno di noi dovrebbe nutrire verso il prossimo. È evidente, non stiamo parlando di una qualità che la maggior parte degli individui possiede, ma del frutto dell’azione dello Spirito che vive nei nostri cuori. Il vincolo dell’unità in Cristo è un dono del medesimo Spirito. Visto secondo questa prospettiva, la sottomissione diventa una qualità interiore che esprime tutta la nostra deferenza nei confronti di Cristo e del sacrificio compiuto per noi.

`Leggere Efesini 5:22 - 6:9. La qualità della sottomissione reciproca quali effetti pratici ha per un credente in casa o sul luogo di lavoro?`

Per certi versi, l’unità nella chiesa dipende da quella nella famiglia. Paolo ha sottolineato come l’unione, l’amore e il rispetto che dovrebbero esistere tra moglie e marito esemplifichino l’amore di Cristo per la chiesa, un amore disposto al sacrificio. Quindi, il rispetto a immagine di Cristo nella famiglia come nella chiesa è un requisito irrinunciabile tanto per i mariti quanto per le mogli e per i membri di chiesa. Questa qualità deve esemplificarsi anche nei rapporti tra figli e genitori e tra impiegati e datori di lavoro. Quell’atmosfera che dovrebbe pervadere i nostri focolari dovrebbe aleggiare anche nella vita di chiesa.

`Quali principi emersi dalla lettura degli odierni versetti possono aiutarti a capire meglio come comportarsi nei confronti di un tuo familiare o di un tuo collega?`