---
title:  Ancora divergenza e separazione
date:  02/10/2018
---

`Leggere Genesi 11:1-9. Che cosa inasprisce ulteriormente il problema della discordia e della separazione?`

I successivi eventi cronologici narrati dalla Bibbia dopo il diluvio sono la costruzione della torre di Babele, la confusione delle lingue e la dispersione delle persone che fino a quel momento si erano espresse in un unico idioma. Forse perché attratte dalla bellezza del territorio compreso tra i fiumi Tigri ed Eufrate e dalla fertilità del suolo, alcuni discendenti di Noè decisero di costruire una città ed erigere un’alta torre nel paese di Scinear, l’attuale Iraq (Ge 11:2). L’archeologia ha dimostrato che la Mesopotamia era una regione densamente popolata fin dagli albori della storia dell’uomo. Tra le popolazioni che l’abitavano vi erano i sumeri, accreditati dell’invenzione dell’arte della Scrittura su tavolette di argilla. Erigevano case molto resistenti ed erano maestri nella produzione di monili, arnesi e utensili casalinghi. Gli scavi hanno fatto emergere molte torri-tempio dedicate all’adorazione delle varie divinità.

I discendenti di Noè che si stabilirono a Scinear dimenticarono presto il Dio del loro avo e la promessa che il mondo non sarebbe mai più stato distrutto da un diluvio. La costruzione della torre di Babele fu un monumento alla loro sapienza e capacità superiore. La loro ambizione di fama e reputazione (v. 4) fu una delle motivazioni alla base di quel progetto edilizio. «Secondo il proposito divino, gli uomini avrebbero dovuto preservare l’unità attraverso il legame della vera religione. Quando l’idolatria e il politeismo spezzarono questo collegamento spirituale interiore, smarrirono non solo l’unità della religione ma anche lo spirito di fratellanza. Un progetto come quello della torre, atto a preservare con mezzi esterni quell’unità interiore che era stata perduta, non avrebbe mai potuto realizzarsi» - _1BC_, pp. 284,285.

La caduta di Adamo ed Eva mandò in frantumi l’unità del genere umano e il piano originale di Dio, determinando confusione nell’adorazione, un’estesa diffusione della malvagità e dell’immoralità e la separazione dell’umanità in tante culture, lingue e razze diverse, che da allora spesso sono state in disaccordo tra di loro.

`Cosa possiamo fare concretamente per sanare le divisioni di etnia, cultura e lingua che emergono anche nella chiesa?`