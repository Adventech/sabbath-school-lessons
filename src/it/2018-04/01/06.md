---
title:  Il popolo scelto di Dio
date:  04/10/2018
---

Nel chiamare Abraamo a essere suo servitore, Dio scelse un popolo per rappresentarlo al mondo. La chiamata e l’elezione di cui parliamo furono un atto di amore e di grazia; quella chiamata di Israele fu centrale rispetto al suo piano di ripristino dell’intera umanità, dopo la devastazione e la disunione causate dalla caduta. La storia sacra è lo studio dell’azione divina tesa a garantire questa restaurazione, e una componente principale di quel piano fu l’alleanza con la nazione di Israele.

`Secondo Deuteronomio 7:6-11, per quale motivo il Signore preferì Israele come suo popolo? Perché scelse i discendenti di Abraamo?`

Il motivo dell’elezione di Israele è l’amore di Dio per l’umanità. Egli stabilì un patto con Abraamo e i suoi discendenti allo scopo di preservare la sua conoscenza mediante il popolo scelto e assicurare la redenzione dell’umanità (Sl 67:2). Ebbene sì, la scelta di Israele rappresenta un atto supremo di amore. I discendenti di Abraamo non avevano niente di cui vantarsi nel rivendicare l’amore non meritato da parte di Dio: «Il Signore si è affezionato a voi e vi ha scelti, non perché foste più numerosi di tutti gli altri popoli, anzi siete meno numerosi di ogni altro popolo» (De 7:7).

Per scegliere il popolo che lo rappresenterà, Dio applica un insolito capovolgimento di valori. Mentre gli uomini valutano la potenza, la saggezza e la sicurezza nel proprio discernimento per selezionare dei leader, Dio non opta per la forza come discriminante di chi dovrà servirlo, ma sceglie persone che avvertono o ammettono la propria debolezza, follia e insignificanza, affinché nessuno si vanti di fronte a lui (1 Co 1:26-31).

Consideriamo però i privilegi offerti a quel popolo: «Dio desiderava fare del suo popolo Israele una lode e una gloria. Fu dato loro ogni vantaggio spirituale. Dio non negò loro nulla di ciò che potesse aiutarli a sviluppare un carattere che li avrebbe resi suoi rappresentanti. La loro ubbidienza alla legge di Dio avrebbe concesso loro un tale benessere da stupire tutte le altre popolazioni. Colui che diede loro saggezza e abilità in ogni tipo di lavoro avrebbe continuato a essere il loro maestro e li avrebbe nobilitati ed elevati attraverso l’ubbidienza alle sue leggi. Se avessero ubbidito, egli li avrebbe preservati dalle malattie che affliggevano le altre popolazioni e avrebbe donato loro grandi capacità intellettuali. La gloria, la maestà e la potenza di Dio dovevano essere rivelati in tutta la loro grandezza. Dovevano essere una nazione di sacerdoti e principi. Dio aveva dato loro ogni mezzo per diventare la più grande nazione della terra» - _COL_, p. 290 [213].

`Quali analogie possiamo trovare tra quello che Dio ha fatto per Israele, e per la chiamata, e ciò che ha fatto per noi avventisti?`