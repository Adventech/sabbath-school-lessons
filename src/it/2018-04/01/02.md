---
title:  L’amore, fondamento dell’unità
date:  30/09/2018
---

Un messaggio chiaro che fluisce dal racconto della creazione in Genesi 1 e 2 è l’armonia complessiva esistente al termine della settimana creativa. Le parole finali di Dio, «ed ecco, era molto buono» (1:31) si riferiscono non solo alla bellezza estetica, ma anche all’assenza di qualsiasi elemento di malvagità o discordia sia nell’opera creativa del mondo sia negli uomini che avrebbero dovuto popolarlo. Il proposito originale di Dio nella creazione comprendeva la coesistenza armoniosa e la relazione interdipendente tra tutte le forme di vita. Era un mondo magnifico, creato per la famiglia umana. Tutto era perfetto e degno del suo Creatore. L’ideale e lo scopo originale di Dio prevedeva una terra pervasa dall’armonia, dall’unità e dall’amore.

`Leggere Genesi 1:26,27. Cosa ci insegnano questi passi circa l’unicità umana paragonata al resto della creazione terrena, secondo la descrizione dei primi due capitoli della Genesi?`

La Genesi dice che Dio creò l’umanità a sua immagine, frase mai detta prima in relazione a qualsiasi altra cosa creata. «Poi Dio disse: “Facciamo l’uomo a nostra immagine, conforme alla nostra somiglianza… Dio creò l’uomo a sua immagine; lo creò a immagine di Dio; li creò maschio e femmina» (vv. 26,27). Sebbene i teologi abbiano discusso per secoli sull’esatta natura di questa immagine, e dello stesso Dio, molti brani della Scrittura spiegano che la natura di Dio è amore.

`Leggere 1 Giovanni 4:7,8,16. In che modo questi versetti ci aiutano a capire come fummo creati in origine e che cosa ha significato questo per l’unità riscontrata alla creazione?`

Dio è amore e dato che anche ogni essere umano è in grado di amare (secondo una modalità preclusa a ogni altra creatura terrena), essere creati a sua immagine deve includere anche la capacità di amare. L’amore può esistere solo in relazione con gli altri. Essere a immagine di Dio può implicare tante cose, sicuramente sapere amare, anche profondamente. 