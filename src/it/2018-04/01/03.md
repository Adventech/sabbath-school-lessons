---
title:  Le conseguenze della caduta
date:  01/10/2018
---

Le conseguenze della caduta furono smisurate. La disubbidienza di Adamo ed Eva dette il «La» alla rottura dell’armonica interdipendenza tra tutte le forme di vita. Di più, provocò disunione, discordia e divisioni tra esseri umani che sussistono tuttora. Lo squilibrio si coglie immediatamente vedendo come Adamo ed Eva cercarono di accusarsi a vicenda (Ge 3:12,13). Da allora le cose non hanno fatto che peggiorare.

`Leggere Genesi 3:16-19 e Genesi 4:1-15. Quali sono stati gli effetti del peccato e del suo impatto sul mondo armonico che Dio aveva creato?`

La disubbidienza di Adamo scatenò tanti eventi e tutto il creato di Dio ne ha scontato le conseguenze. La stessa natura ha cominciato a soffrire per gli effetti del peccato, così come ne hanno risentito le relazioni tra esseri umani. Caino e Abele, due fratelli che avrebbero dovuto amarsi e prendersi cura l’uno dell’altro, erano degli estranei perché uno preferì dare seguito alle proprie inclinazioni egoistiche, piuttosto che rispettare la modalità di adorazione prescritta da Dio. Questa estraneità determinò violenza e morte. Eppure, la reazione di Caino era più diretta contro il Signore che contro il fratello (4:5) e questa rabbia generò il risentimento contro Abele. La disubbidienza spezzò ulteriormente le relazioni umane.

«Il Signore vide che la malvagità degli uomini era grande sulla terra e che il loro cuore concepiva soltanto disegni malvagi in ogni tempo» (6:5). Questa malvagità culminò nel diluvio e nell’incredibile devastazione del creato originale abbandonato alla furia degli eventi. Il Signore però non rinunciò al genere umano ma conservò un rimanente, Noè e la sua famiglia, con il compito di ricominciare.

Dopo il diluvio Dio fece una promessa a Noè e ai familiari, e l’arcobaleno nel cielo avrebbe sempre ricordato loro non solo quella promessa, ma anche la cura, la bontà e la sua misericordia (9:12-17; Is 54:7-10). Il Signore stabilì un patto con Noè e ripristinò il piano originale che prevedeva una famiglia umana unita, fedele a lui e alla sua Parola.

`In che modo il peccato genera inimicizia? Cosa puoi fare per ripristinare l’armonia con le persone che in qualche modo sono state toccate dalle tue scelte?`