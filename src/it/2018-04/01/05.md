---
title:  Abraamo, il padre del popolo di Dio
date:  03/10/2018
---

Le tre grandi religioni monoteiste del mondo, vale a dire ebraismo, cristianesimo e Islam, considerano Abraamo loro padre. Per i cristiani, quest’associazione equivale a una relazione spirituale. Chiamato ad abbandonare la sua terra in Mesopotamia, gli fu promesso che in lui sarebbero state benedette tutte le famiglie della terra (Ge 12:3; cfr. anche 18:18; 22:18). Quella benedizione si materializzò con Gesù.

`Leggere Ebrei 11:8-19, Romani 4:1-3 e Galati 3:29. Quali elementi della fede di Abraamo vengono citati in questi passi e come si legano all’idea di unità cristiana? In che modo possono aiutarci a comprendere quanto oggi tale unità sia da considerare una componente essenziale?`

Abraamo, nella veste di padre di tutti i credenti, ci offre alcuni elementi fondamentali per ottenere l’unità cristiana. Per prima cosa, egli praticò l’ubbidienza: «Per fede Abraamo, quando fu chiamato, ubbidì, per andarsene in un luogo che egli doveva ricevere in eredità; e partì senza sapere dove andava» (Eb 11:8). In secondo luogo, sperava nella promessa divina: «Per fede soggiornò nella terra promessa come in terra straniera, abitando in tende, come Isacco e Giacobbe, eredi con lui della stessa promessa, perché aspettava la città che ha le vere fondamenta e il cui architetto e costruttore è Dio» (vv. 9,10). Terzo elemento, credeva che Dio gli avrebbe dato un giorno una discendenza numerosa come le stelle. Sulla base della sua risposta, Dio lo giustificò per fede (Ro 4:1-3). Quarto, ebbe fiducia nel piano della salvezza divino. La prova più grande della sua fede giunse quando il Signore gli chiese di sacrificare suo figlio Isacco sul monte Moria (Ge 22:1-19; Eb 11:17-19).

L’Antico Testamento parla di Abraamo come amico di Dio (2 Cr 20:7; Is 41:8). La sua vita di fede, la salda ubbidienza e la fiducia nelle promesse divine lo rendono un esempio per chiunque oggi voglia vivere una vera vita cristiana.

`Come assicurarsi che ogni frase pronunciata e ogni azione rifletta la realtà della tua fede?`