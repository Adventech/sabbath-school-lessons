---
title:  Finestra sulle missioni
date:  05/10/2018
---

#### Mai più in classe di sabato

Gli studenti avventisti che desiderano diventare infermieri non hanno più da risolvere il conflitto dei corsi di sabato, grazie all’apertura della prima scuola infermieristica della chiesa, nel Bangladesh.

La struttura di tre piani che ospita il Bangladesh Adventist Nursing Institute è nata in parte grazie alle offerte del tredicesimo sabato e sorge all’interno del campus del Bangladesh Adventist Seminary and College a Gowalbathan Kaliakoir, una città che dista due ore di macchina dalla capitale Dacca.

«Da questo luogo partiranno centinaia di missionari per coprire tutto questo grande paese e sarà una benedizione dal cielo» ha affermato il presidente della Conferenza Generale, Ted N.C. Wilson, in occasione della cerimonia del taglio del nastro, a fine 2016. «Che il Signore benedica questa scuola infermieristica».

La scuola, che può ospitare fino a 100 studenti, ha avviato i corsi nel 2017.

Il nuovo edificio, dotato di dieci aule, quattro laboratori, una sala conferenze e altri servizi, è costato 400.000 dollari, e 150.000 sono arrivati da offerte mondiali del tredicesimo sabato del terzo trimestre 2015, come ricorda Myrun Ju Lee, presidente del seminario e del college. Altri 100.000 dollari sono stati donati dalla Divisione Asia meridionale-Pacifico della Chiesa Cristiana Avventista del Settimo Giorno, che riunisce 14 territori, tra cui il Bangladesh. Il resto della somma necessaria proveniva da donazioni di privati della Corea del Sud.

Saw Samuel, presidente della Divisione Asia meridionale-Pacifico definisce la nascita di questa scuola infermieristica un risultato notevole, che non sarebbe stato raggiunto senza le offerte del tredicesimo sabato. «Siamo davanti a una pietra miliare» ha aggiunto. «Questo è il primo istituto avventista di formazione sanitaria nel Bangladesh». La scuola offre inoltre agli studenti avventisti locali l’opportunità di studiare infermieristica nel proprio paese. «È molto importante per la nostra scuola nel Bangladesh avere anche un corso di infermieristica perché tutti gli altri istituti obbligano alla frequenza dei corsi in giorno di sabato» dice Kevin Costello, segretario associato della Divisione. «Oggi finalmente abbiamo una struttura che consentirà loro di prendere la laurea in infermieristica e contemporaneamente di onorare il Signore il sabato».

Grazie per la vostra generosità, che ha reso possibile l’inaugurazione di questa scuola nel Bangladesh.

_Andrew McChesney, Adventist Mission_