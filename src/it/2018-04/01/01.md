---
title:  Creazione e caduta
date:  29/09/2018
---

### Letture
Genesi 1:26-27; 3:16-19; 11:1-9; Deuteronomio 7:6-11; 1 Giovanni 4:7-8,16; Galati 3:29 📖

> <p></p>
> «Poi lo condusse fuori e gli disse: “Guarda il cielo e conta le stelle, se le puoi contare”. E soggiunse: “Tale sarà la tua discendenza”. Egli credette al Signore, che gli contò questo come giustizia» Genesi 15:5,6.

La storia del popolo di Dio comincia con la creazione degli uomini e la loro tragica caduta nel peccato. Qualsiasi tentativo di comprendere la natura dell’unità nella chiesa non può prescindere dal piano originale divino alla creazione e dalla necessità di ripristino dopo la caduta.

I primi capitoli della Bibbia svelano l’intenzione divina per l’umanità, ovvero un’unica famiglia. Purtroppo tale unità si è recisa dopo il dramma del peccato, all’interno del quale affondano le radici della disunione e della divisione e soprattutto delle tremende conseguenze della disubbidienza. Ne abbiamo un cenno nell’immediata interazione tra Adamo ed Eva, quando Dio li avvicina subito dopo aver mangiato il frutto dell’albero proibito (Ge 3:11). Da allora, oltre a tutto quello che il piano della salvezza otterrà, il ripristino dell’unità originale diventa un obiettivo cruciale.

Abraamo, il padre del popolo di Dio, diventò un protagonista chiave nel piano della salvezza divino. La Scrittura lo ritrae come un grande esempio di «giustificazione per fede» (cfr. Ro 4:1-5), quel genere di fede che unisce il popolo di Dio tra loro e con il Signore stesso. Egli opera attraverso le persone per ricostituire l’unità e fare in modo che la sua volontà sia nota all’umanità perduta. 