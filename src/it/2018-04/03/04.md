---
title:  «Per quelli che credono in me»
date:  16/10/2018
---

Dopo aver pregato per i suoi discepoli, Gesù estende la sua invocazione per inserire «quelli che credono in me per mezzo della loro parola» (Gv 17:20).

`Leggere Giovanni 17:20-26. Qual era il più grande desiderio di Gesù per chi da quel giorno in poi avrebbe creduto nel messaggio del vangelo? Perché è importante che quella preghiera si compia?`

Dal momento che il Padre e il Figlio sono uno, Gesù prega affinché anche i futuri credenti siano tali. In alcune parti del Vangelo di Giovanni, Gesù fa riferimento all’unità tra Padre e Figlio, i quali non agiscono mai indipendentemente dall’altro, ma sono sempre in accordo in ogni cosa che fanno (5:20-23). Essi condividono un amore comune per l’umanità caduta al punto che il Padre è stato disposto a inviare il Figlio nel mondo e per il mondo, e questi ha di buon grado accettato di dare la propria vita per esso (3:16; 10:15). L’unità alla quale si riferisce Gesù è quella di amore e proposito come esiste tra il Padre e il Figlio. «Da questo conosceranno tutti che siete miei discepoli, se avete amore gli uni per gli altri» (Gv 13:35). Manifestare quest’unità nell’amore equivarrà a una conferma pubblica della relazione tanto con il Padre quanto con il figlio. «La manifestazione della loro unità genuina serve a garantire una testimonianza persuasiva della verità del vangelo» - Andreas J. Kostenberger, _John_, Grand Rapids, Baker, 2004, p. 498 . 

È così che il mondo saprà che Gesù è il Salvatore. In altre parole, quell’unità per la quale Cristo ha pregato non può essere invisibile. Come può il mondo convincersi dell’autenticità del vangelo se non può vedere l’amore e l’unità tra il popolo di Dio?

«Dio sceglie un popolo e desidera che resti unito sulla base della verità eterna…

Dio vuole che il suo popolo raggiunga l’unità della fede: lo afferma la preghiera che Cristo pronunciò poco prima della crocifissione. Egli pregò perché i discepoli fossero uniti fra loro come egli era unito al Padre, affinché il mondo potesse credere che il Padre lo aveva mandato. Questa preghiera meravigliosa e toccante è rimasta viva nel corso dei secoli ed è giunta fino a noi: “Io non prego soltanto per questi, ma anche per quelli che credono in me per mezzo della loro parola”. Con quanto fervore i discepoli di Cristo devono cercare di rispondere, con l’esempio della loro vita, a questa preghiera!» - _1TT,_ p. 444 [300].

`Cosa facciamo nella chiesa e nella vita per raggiungere l’obiettivo di quell’unità che ci viene prospettato? Perché, se vogliamo davvero cha la nostra chiesa sia unita, dobbiamo partire da una certa rinuncia al proprio ego?`