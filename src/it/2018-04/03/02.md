---
title:  Gesù prega per se stesso
date:  14/10/2018
---

La preghiera sacerdotale si compone di tre parti: nella prima, Gesù prega per se stesso (Gv 17:1-5), quindi per i suoi discepoli (vv. 6-19), infine per quelli che avrebbero creduto da quel momento in poi (vv. 20-26).

`Leggere Giovanni 17:1-5. Qual è l’essenza del brano in oggetto e cosa significa per noi?`

Gesù intercede innanzitutto per se stesso; in eventi precedenti narrati nel Vangelo di Giovanni, il Maestro aveva indicato che la sua ora non era ancora giunta (2:4; 7:30; 8:20). Ora però sa che è a un passo dal momento del suo sacrificio. Il tempo della drammatica conclusione della sua vita terrena è ormai arrivato ed egli ha bisogno di forza per completare la sua missione. È il momento di pregare.

Gesù glorificherà il Padre facendone la volontà, anche se questo significa dover sopportare la croce. La sua accettazione non ha niente di fatalista, anzi, è il modo di esercitare l’autorità che lo stesso Padre gli ha conferito. Non ha patito una fine da martire, ma ha intenzionalmente glorificato il Padre portando a compimento la ragione della sua incarnazione: la morte sacrificale sulla croce per i peccati del mondo.

`Che cos’è la vita eterna secondo Giovanni 17:3? Che cosa vuol dire conoscere Dio?`

Innanzitutto, Gesù ci dice che la vita eterna consiste nella personale conoscenza di Dio. Non è una salvezza per opere o per apprendimento, ma l’esperienza di conoscere il Signore per via di ciò che Gesù ha compiuto per noi sulla croce. Questa conoscenza è mediata da una relazione personale con il Padre. L’uomo ha la tendenza a limitare la conoscenza ai fatti e ai dettagli, ma qui Gesù mira a qualcosa di più profondo e appagante: un rapporto personale con Dio. Il primo avvento del Salvatore ha avuto anche lo scopo di guidare l’umanità nella sua ricerca di qualcosa di più significativo, della conoscenza salvifica di Dio e dell’unità reciproca che tale conoscenza genera.

`Che differenza passa tra sapere di Dio e conoscerlo personalmente? Quali esperienze ti sono servite per conoscerlo?`