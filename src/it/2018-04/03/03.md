---
title:  Gesù prega per i suoi discepoli
date:  15/10/2018
---

`Leggere Giovanni 17:9-19. Pensando ai suoi discepoli, Gesù per cosa prega in particolare?`

Gesù si rivolge quindi al Padre pensando ai suoi discepoli, i quali corrono il grave rischio di smarrire la loro fede nei giorni che verranno, quando lui non sarà più insieme a loro fisicamente. Li affida quindi alle sue cure.

La preghiera di Gesù invoca la loro protezione nel mondo. Di per sé, Cristo non prega per il mondo perché sa che è intrinsecamente opposto alla volontà del Padre (1 Gv 5:19). Ma poiché quello è il luogo nel quale i discepoli renderanno il loro servizio, Gesù prega affinché siano preservati dalla malvagità. Egli è preoccupato per la terra, in fondo ne è il Salvatore. Ma la diffusione del vangelo dipende dalla testimonianza di quelli che andranno a predicare la buona notizia. Ecco perché Gesù ha bisogno di intercedere per essi, chiedendo che il male non li sconfigga (Mt 6:13).

Un discepolo, tuttavia, è stato sconfitto. A inizio serata di quel giorno, Gesù ha annunciato che uno di loro lo avrebbe tradito (Gv 13:18-30), e nonostante egli faccia riferimento alla profezia biblica che lo aveva predetto (Sl 41:9), Giuda non è stato vittima del destino. Nel corso dell’ultima cena, Gesù gli si rivolge con un gesto che racchiude amore e amicizia (Gv 13:26-30). «Nella cena della Pasqua, Gesù dimostrò ulteriormente la sua divinità rivelando le intenzioni del traditore. Nel suoministero in favore dei discepoli, Gesù non escluse Giuda; ma quell’ultimo appello d’amore rimase senza risposta» - _DA_, p. 720 [551].

Sapendo che invidia e gelosie avrebbero potuto dividere i discepoli, come era già successo prima, Gesù prega per la loro unità: «Padre santo, conservali nel tuo nome, quelli che tu mi hai dati, affinché siano uno, come noi» (Gv 17:11). Una simile unità supera le capacità dell’uomo, e può solo nascere dal dono divino della grazia. La loro unità è radicata in quella che contraddistingue il Padre e il Figlio ed è il prerequisito indispensabile per un servizio efficace nel futuro.

La loro santificazione o consacrazione nella verità è essenziale anche ai fini del servizio; l’azione della grazia di Dio nei cuori dei discepoli avrà il potere di trasformarli, ma se vorranno testimoniare la verità di Dio essi stessi dovranno essere trasformati da quella verità. 