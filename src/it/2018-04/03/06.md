---
title:  Una fede condivisa nell’amore
date:  18/10/2018
---

`In Giovanni 17:3 Gesù dice che la vita eterna è conoscere Dio. Leggiamo 1 Giovanni 2:3-6. Cosa significa conoscere Dio? Come lo dimostriamo nella nostra vita quotidiana?`

Generalmente, quando le persone della nostra società amano definirsi cittadini rispettosi della legge, gli stessi spesso minimizzano l’obbligo all’osservanza dei comandamenti di Dio. Qualcuno arriva addirittura a sostenere che la grazia divina non ha a che vedere con quei comandamenti. Ma questo non è l’insegnamento biblico: «Osservare i comandamenti non è una condizione per conoscere Dio, ma il segno che lo conosciamo e lo amiamo. Quindi, la conoscenza di Dio non è tanto teorica quanto incline all’azione» - E. Mueller, _The Letters of John_, Nampa, Idaho, Pacific Press, 2009, p. 39. 

Lo stesso Gesù ha rimarcato: «Se voi mi amate, osserverete i miei comandamenti» (Gv 14:15); «Chi ha i miei comandamenti e li osserva, quello mi ama» (v. 21). «Da questo sappiamo che amiamo i figli di Dio: quando amiamo Dio e osserviamo i suoi comandamenti. Perché questo è l’amore di Dio: che osserviamo i suoi comandamenti; e i suoi comandamenti non sono gravosi» (1 Gv 5:2,3).

`Leggere Giovanni 13:34,35. Qual è il nuovo comandamento che Gesù dà ai suoi discepoli e come si collega all’idea di unità tra i suoi fedeli?`

Il comandamento di amare il prossimo non è nuovo in assoluto, lo si può recuperare nelle istruzioni date da Dio a Mosè (Le 19:18). La novità è nella disposizione data da Gesù ai discepoli di amarsi gli uni gli altri come lui ha amato loro. L’esempio del suo sacrificio diventa la nuova etica per la comunità cristiana.

Abbiamo davanti a noi un modello straordinario! La vita di Cristo è stata una dimostrazione concreta di amore in azione. L’intera opera della grazia è un servizio ininterrotto d’amore, di abnegazione, di rinuncia di sé. Possiamo immaginare che la vita di Cristo sia stata una manifestazione continua di amore e interesse per gli altri. Il principio da lui attuato dovrebbe essere fatto proprio dal suo popolo in ogni tipo di rapporto con il prossimo, sarebbe una straordinaria testimonianza per il mondo. E garantirebbe una forza enorme per l’unità al nostro interno.

`Come imparare a rivelare quel tipo di amore altruista per il prossimo testimoniatoci dalla vita di Cristo?`