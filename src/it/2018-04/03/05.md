---
title:  Unità tra i cristiani
date:  17/10/2018
---

`Leggere Marco 9:38-41 e Giovanni 10:16. Cosa ci insegna la risposta che Gesù ha dato a Giovanni in tema di esclusivismo e giudizi affrettati su chi è o meno un vero discepolo?`

`Gli avventisti hanno avuto la tendenza a interpretare la preghiera di Gesù in Giovanni 17 come direttamente applicabile all’unità della loro denominazione. Come chiesa abbiamo l’obiettivo dell’unità, per adempiere la nostra missione di annunciare al mondo il messaggio dei tre angeli. Su questo punto c’è una piccola discussione in atto. Ma che dire a proposito dell’unità dei cristiani? Come dobbiamo comportarci con loro alla luce della preghiera di Gesù?`

Noi siamo convinti che il Signore abbia persone fedeli anche in altre chiese oltre la nostra. Inoltre, la Bibbia dice chiaramente che egli ha i propri fedeli persino a Babilonia: «Uscite da essa, o popolo mio, affinché non siate complici dei suoi peccati e non siate coinvolti nei suoi castighi» (Ap 18:4).

Allo stesso tempo sappiamo che secondo l’Apocalisse vi è diffusa apostasia tra quanti professano il nome di Cristo, e che negli ultimi giorni molti falsi cristiani si uniranno tra loro e con lo Stato allo scopo di eseguire quella persecuzione così efficacemente descritta al capitolo 13, nei versetti da 1 a 17. Per questo, gli avventisti sono sempre stati prudenti prima di farsi coinvolgere in appelli all’unità con altre chiese, come si è visto nel movimento ecumenico.

Come interagire quindi con altre denominazioni? Ellen G. White ha scritto quanto segue in merito alla collaborazione tra la Chiesa Cristiana Avventista del Settimo Giorno e altri cristiani, almeno su questa precisa tematica: «Quando lo strumento umano sottomette la propria volontà a quella di Dio, lo Spirito Santo agirà nei cuori delle persone con le quali interagisce. Mi è stato mostrato che non dobbiamo eludere gli operai dell’Unione femminile per la temperanza cristiana (_Wctu_). Unendoci a loro, in favore dell’astinenza totale, non modifichiamo la nostra posizione sull’osservanza del settimo giorno, e possiamo dimostrare il nostro apprezzamento per la loro posizione sul problema della temperanza. Aprendo la porta e invitandoli a unirsi a noi su questo tema ci assicuriamo il loro aiuto in questo ambito; ed essi, unendosi a noi, udranno nuove verità che lo Spirito Santo attende di poter imprimere nei loro cuori» - _WM_, p. 163.

Nonostante stesse parlando di una questione specifica in un preciso momento, la White ci fornisce i princìpi da seguire quando si tratta di relazionarci con altri cristiani, in particolare quando si tratta di unirsi intorno a una causa. Innanzitutto possiamo collaborare su interessi sociali comuni. Secondo, se ci uniamo a loro, dobbiamo farlo in modo da non compromettere le nostre dottrine o pratiche. Terzo, possiamo e dobbiamo approfittare di questa «unità» per parlare ad altri delle verità preziose con le quali siamo stati benedetti. 