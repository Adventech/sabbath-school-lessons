---
title:  Perdono
date:  05/12/2018
---

Che cos’è il perdono? Esso giustifica il comportamento di chi ha fatto qualcosa di terribile nei nostri confronti? Il perdono che io offro è subordinato al pentimento di chi ha offeso? Cosa fare se una persona con la quale sono infuriato non merita il mio perdono?

`In che modo i brani a seguire ci aiutano a comprendere la natura biblica del perdono? Romani 5:8-11; Luca 23:31-34; 2 Corinzi 5:20,21; Efesini 4:26.`

Cristo ha preso l’iniziativa di riconciliarci a sé. È la bontà di Dio che «ti spinge al ravvedimento» (Ro 2:4). In Cristo siamo stati riconciliati a Dio mentre eravamo ancora peccatori. Il nostro pentimento e la nostra confessione non determinano la riconciliazione, solo la croce di Cristo c’è riuscita; da parte nostra non dobbiamo fare altro che accettare ciò che è stato compiuto per noi. È vero che non possiamo godere delle benedizioni del perdono se non confessiamo i nostri peccati, ma questo non significa che la nostra confessione generi il perdono nel cuore di Dio, perché è sempre stato lì presente. Piuttosto, la confessione ci consente di riceverlo (1 Gv 1:9). È qualcosa di assolutamente vitale, non perché modifichi l’atteggiamento di Dio nei nostri confronti, ma perché succede l’esatto contrario: cambia il nostro atteggiamento nei suoi. Quando ci abbandoniamo al potere persuasivo dello Spirito Santo per ravvederci e confessare i nostri peccati, veniamo trasformati.

Il perdono è determinante anche ai fini del nostro benessere spirituale. Non riuscire a perdonare una persona che ci ha offeso, per quanto immeritevole, può fare più male a noi che alla persona stessa. Se un individuo ha sbagliato nei vostri confronti e sentite che il dolore si inasprisce proprio per l’incapacità di perdonare, gli state consentendo di farvi ancora più male. È frequente che sentimenti di questo tipo e ferite aperte causino divisioni e tensioni all’interno della chiesa. Le dispute non risolte tra i membri danneggiano l’unità del corpo di Cristo.

Perdono significa affrancare un’altra persona dalla nostra condanna, perché Gesù ha fatto lo stesso con noi. Possiamo riconciliarci con qualcuno che ci ha fatto del male perché Cristo ci ha riconciliati a sé quando abbiamo peccato contro di lui. Possiamo perdonare perché siamo stati perdonati, possiamo amare perché siamo amati. Il perdono è una scelta, e noi abbiamo la facoltà di scegliere di perdonare a prescindere dagli atteggiamenti o dai gesti dell’altra persona. Questo è il vero spirito di Gesù.

`In che modo la riflessione profonda sul perdono che abbiamo ricevuto in Cristo può aiutarci a perdonare il prossimo? Perché il perdono è una componente determinante per l’esperienza cristiana?`