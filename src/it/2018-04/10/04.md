---
title:  Doni spirituali per l’unità
date:  04/12/2018
---

`Come abbiamo visto in un precedente studio, la chiesa di Corinto aveva dei problemi profondi. Quali principi indica Paolo in 1 Corinzi 3:5-11; 12:1-11 e in 2 Corinzi 10:12-15 per la guarigione e la ricomposizione, così vitali per l’unità della chiesa?`

In questi brani l’apostolo evidenzia i principi fondamentali per l’unità della chiesa. Sottolinea come Gesù si serva di collaboratori diversi per svolgere differenti ministeri nella sua chiesa, anche se tutti sono uniti nell’edificazione del regno di Dio (1 Co 3:9).

Dio ci invita a collaborare non a competere. Ogni singolo credente ha ricevuto dal Signore il dono della collaborazione nel servizio al corpo di Cristo e alla società (1 Co 12:11). Non esistono doni maggiori o minori, sono tutti indispensabili nella chiesa di Cristo (vv. 18-23), e non sono elargiti per esaltare le nostre qualità e alimentare il nostro orgoglio, ma lo Spirito Santo ce li dà perché siano utilizzati per la diffusione del vangelo. Qualsiasi paragone con altri è fuori luogo, perché o ci scoraggerà oppure ci farà sentire arroganti. Se pensiamo che le altre persone siano molto «superiori» a noi proveremo sconforto paragonandoci a loro e con ogni probabilità trasferiremo questa sensazione nel ministero che svolgiamo. Dall’altro lato, se riteniamo che i nostri sforzi per Cristo siano più efficaci dell’azione altrui, ci sentiremo orgogliosi, ed è l’ultimo dei sentimenti che dovrebbe albergare in ogni cristiano.

Entrambi gli atteggiamenti indeboliscono la nostra efficacia per Cristo e la comunione fraterna reciproca. Se operiamo nell’ambito della sfera d’influenza che Cristo ci ha affidato, sperimenteremo gioia e appagamento durante la nostra testimonianza. I nostri sforzi saranno complementari a quelli degli altri membri e la chiesa di Cristo farà dei passi da gigante in vista del regno.

`Ti è mai capitato di essere invidioso dei doni che hai notato in qualcun altro? Sei mai stato orgoglioso dei tuoi? Il punto è che le preoccupazioni di Paolo sono sempre attuali. Come si impara quell’atteggiamento di altruismo necessario alla conservazione di una chiesa unita?`