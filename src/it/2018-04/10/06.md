---
title:  Ripristino e unità
date:  06/12/2018
---

`Leggere Matteo 18:15-17. Quali sono le tre mosse suggerite da Gesù per risolvere i conflitti che ci vedono protagonisti con un altro membro di chiesa? Come applicare le sue parole alla situazione contemporanea?`

Con quel consiglio riportato in Matteo 18, Gesù desiderava contenere entro certi limiti i conflitti interpersonali all’interno della chiesa. Il suo intento era che le due persone coinvolte risolvessero tra di loro il problema, per questo afferma: «Se tuo fratello ha peccato contro di te, va’ e convincilo fra te e lui solo» (Mt 18:15). Quando il numero di persone coinvolte in una disputa aumenta, si rischia di creare maggiori probabilità che possano condizionare la comunione fraterna degli altri credenti. La gente si schiera e le linee di combattimento sono demarcate. Ma quando i cristiani tentano di stabilire privatamente le differenti opinioni, in uno spirito di mutua comprensione e amore cristiano, si crea un’atmosfera di riconciliazione. L’atmosfera è giusta affinché lo Spirito Santo agisca nei loro cuori per aiutarli a risolvere quelle divergenze.

Talvolta gli appelli personali alla risoluzione delle contese sono inefficaci. In questi casi Gesù ci invita a farci accompagnare da una o due persone; questa seconda mossa nel processo di riconciliazione deve essere sempre preceduta dall’altra appena descritta. Lo scopo è quello di riunire gli individui, non di allontanarli ulteriormente. Chi si unisce alla parte offesa non partecipa per affermare la propria tesi né per raddoppiare le accuse all’offendente, ma si presenta mosso dall’amore e dalla compassione cristiana desideroso di dare il proprio contributo al processo di riconciliazione tra due persone che si erano allontanate tra loro.

In certe circostanze ogni tentativo di risolvere il problema si rivela inutile. In quel caso, Gesù ci dice di portare la questione davanti alla chiesa. Il suo consiglio non è certo quello di interrompere i servizi di adorazione del sabato mattina per dibattere nel merito le ragioni del conflitto personale. Il luogo adatto per parlarne, nel caso le prime due mosse non siano servite a niente, è il comitato di chiesa. Lìobiettivo di Cristo è sempre quello della riconciliazione, non di condannare una parte e assolvere l’altra.

«Non covate risentimento che può maturare nell’astio. Non consentite alla ferita di infettarsi e poi scoppiare in parole avvelenate, che contaminano la mente di quelli che le ascoltano. Non permettete ai pensieri amari di farsi strada nella mente vostra e dell’altro. Andate dal vostro fratello e parlategli con umiltà e sincerità del problema» - _GW_, p. 499. 