---
title:  Finestra sulle missioni
date:  07/12/2018
---

#### «La nostra chiesa sono le scuole»

Il sistema educativo della Chiesa Cristiana Avventista del Settimo Giorno è nel Bangladesh il sentiero per arrivare ai cuori delle persone, secondo i dirigenti della chiesa di quel paese. «La nostra chiesa nel Bangladesh è costituita prevalentemente da scuole» sostiene Milton Das, direttore per le comunicazioni della Bangladesh Union Mission. «L’educazione è il mezzo più potente per raggiungere gli abitanti del Bangladesh. Dove abbiamo una chiesa, c’è anche una scuola».

La prima sede missionaria, determinante per l’espansione del sistema educativo avventista nel paese, fu fondata nel 1906 da Lal Gopal Mookerjee e da sua moglie, l’insegnante statunitense Grace Kellogg, e sorgeva in quello che allora si chiamava Bengala orientale. Le scuole avventiste sono oggi fiorenti centri di influenza in questa nazione, che conta 162 milioni di abitanti; ci sono 174 scuole nei villaggi, frequentate da diecimila studenti, 10 scuole nelle città e 9 college. Gli studenti non avventisti vanno dal 60 al 70 per cento, ma la percentuale sale al 99 per cento nelle scuole delle città, come la Dhaka Adventist Pre-Seminary School, che ospita 1.553 studenti nella capitale del paese.

C’è un’alta domanda dell’educazione di matrice avventista e genitori di varie fedi religiose sono desiderosi che i loro figli apprendano valori cristiani: «Ci sono tanti alunni nelle liste di attesa» spiega Das, che è stato anche preside per cinque anni del Dhaka Adventist Pre-Seminary School e sovrintende oggi i servizi di sponsorizzazione dei bambini, un dipartimento della Bangladesh Union Mission che copre i costi annuali delle rette scolastiche di tremila ragazzi poveri e svantaggiati, grazie anche alla partnership con la Conferenza Generale, il ministero avventista di supporto Asian Aid e il ramo ADRA della Repubblica Ceca.

Lo stesso Das ha potuto beneficiare per 16 anni dell’istruzione avventista grazie alla generosità di una donna australiana, che mensilmente versava il denaro per la sua retta tramite Asian Aid.

Shova Rany Bayen, un’insegnante di 76 anni, oggi in pensione, racconta di essere stato testimone oculare della trasformazione di una popolazione, i Santali, che vive nei pressi del confine con il Myanmar, grazie al sistema di istruzione avventista. Ricorda come quella gente vivesse sostanzialmente come selvaggi, si cibasse di qualsiasi creatura vivente (compresi serpenti, cani, gatti), quando giunse in quella zona nei primi anni Sessanta, insieme a suo marito, l’evangelista Narottom Bayen. Gli adulti di quel popolo non avevano alcuna intenzione di vivere in maniera diversa.

«Ma quando aprimmo una chiesa/scuola la generazione più giovane iniziò a cambiare. Dopo il diploma di terza media cominciammo a mandare quegli studenti al college. Molti di loro oggi fanno i pastori e gli evangelisti» spiega Bayen.

_Andrew McChesney, Adventist Mission_