---
title:  Da schiavo a figlio
date:  03/12/2018
---

Mentre si trovava imprigionato a Roma, Paolo conobbe uno schiavo in fuga che si chiamava Onesimo, scappato da Colosse verso la capitale dell’Impero. Paolo si ree conto di conoscere personalmente il padrone di Onesimo e l’epistola a Filemone consiste nell’appello diretto di Paolo al suo amico, per recuperare una relazione con lo schiavo in fuga. Paolo teneva molto ai rapporti umani, sapeva che le relazioni interrotte sono nocive per la crescita spirituale e l’unità della chiesa. Filemone era un responsabile della comunità di Colosse. Se avesse nutrito amarezza nei confronti di Onesimo, avrebbe macchiato la sua testimonianza cristiana e quella della chiesa nei confronti della società che non credeva.

`Leggere Filemone 1-25. Quali importanti principi relativi alle relazioni ripristinate troviamo?`

A prima vista pare quasi sorprendente che Paolo non si schieri con forza contro la schiavitù. Ma la sua strategia fu molto più efficace. Il vangelo annulla idealmente tutte le distinzioni di classe (Ga 3:28; Cl 3:10,11). L’apostolo rimandò Onesimo da Filemone non come schiavo ma come suo figlio in Gesù e «fratello caro» del suo padrone nel Signore (Fi 16).

Paolo sapeva che gli schiavi evasi erano attesi da un triste futuro. Potevano essere catturati in qualsiasi momento e destinati a una vita di indigenza e povertà. Ma adesso, diventato fratello di Filemone in Cristo e operaio di buona disposizione, Onesimo poteva sperare in un domani migliore. Sotto Filemone avrebbe avuto garantiti lavoro, alloggio e cibo. Il rispristino di una relazione interrotta avrebbe significato un’enorme differenza di qualità nella sua esistenza. Egli diventò un «fedele e caro fratello» (Cl 4:9) e un collaboratore di Paolo. L’apostolo era talmente appassionato e ostinato nel suo desiderio di riconciliazione tra i due da essere disposto a pagare personalmente qualsiasi eventuale rivendicazione economica nata da quello che era accaduto tra i due credenti in Cristo.

`Ispirandosi ai principi del vangelo appena studiati, cosa puoi fare per gestire qualsiasi stress e tensione, anche frattura, che deriva dalle tue relazioni con il prossimo? In che modo simili principi possono prevenire la rottura dell’unità di una chiesa locale?`