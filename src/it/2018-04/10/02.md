---
title:  Amicizia ripristinata
date:  02/12/2018
---

Paolo e Barnaba collaborarono nella testimonianza per Gesù. Ebbero però un contrasto che aveva a che vedere con Giovanni Marco (At 15:36-39). I pericoli potenziali legati alla predicazione del vangelo avevano a un certo punto convinto Giovanni Marco ad abbandonare i due missionari e a tornare a casa (13:13). «Questa diserzione condusse Paolo a giudicare Marco sfavorevolmente e anche severamente, per un certo tempo. Barnaba invece era incline a scusarlo a causa della sua inesperienza. Egli desiderava che Marco non abbandonasse il ministero, perché aveva veduto in lui delle qualità che lo avrebbero reso un utile operaio di Cristo» - _AA_, p. 170 [106].

Anche se il Signore si era servito di tutti e tre questi uomini, la disputa tra di essi esigeva una risoluzione. L’apostolo che predicava la grazia aveva bisogno di estendere grazia a un giovane predicatore che lo aveva deluso. L’apostolo del perdono aveva bisogno di perdonare. Giovanni Marco ebbe modo di crescere sotto la formazione incoraggiante di Barnaba (At 15:39) e alla fine il cuore di Paolo fu evidentemente toccato dai cambiamenti.

`Perché la lettera inviata a Timoteo e alla chiesa di Colosse dimostra la sua rinnovata relazione con Giovanni Marco e nuova fiducia in questo giovane predicatore? Colossesi 4:10,11; 2 Timoteo 4:11`

Anche se i dettagli della riconciliazione tra Paolo e Giovanni Marco sono solo abbozzati, il testo biblico è chiaro. Il giovane divenne uno dei compagni più fidati dell’apostolo, il quale lo raccomandò alla chiesa di Colosse, definendolo «compagno di prigionia». Negli ultimi giorni della sua vita, Paolo incoraggiò calorosamente Timoteo a portare con sé a Roma proprio Giovanni Marco, perché «mi è molto utile per il ministero» (2 Ti 4:11). Il ministero di Paolo fu arricchito dalla personalità di questo giovane missionario, che aveva ovviamente perdonato. Le barriere che li separavano erano state spazzate via consentendo ai due di collaborare per la causa del vangelo. Qualunque problema fosse sorto tra i due, e per quanto Paolo potesse essere giustificato nei confronti del suo precedente atteggiamento nei confronti del giovane, ora era tutto alle sue spalle. 

`Come si impara a perdonare chi ci ha ferito o deluso? Perché il perdono non sempre prevede un completo ripristino della precedente relazione? Per quale motivo non sempre è necessario?`