---
title:  La salvezza in Gesù
date:  18/11/2018
---

Sebbene noi avventisti abbiamo tanto in comune con altre realtà cristiane, il nostro insieme di credenze forma un sistema unico di verità biblica che nessun altro nel panorama cristiano proclama. Queste verità ci aiutano a definirci il rimanente di Dio degli ultimi tempi.

`Leggere Atti 4:8-12; 10:43. Quale importanza attribuisce Pietro al ruolo di Gesù Cristo nella sua personale comprensione del piano della salvezza?`

L’apostolo Paolo, rivolgendosi ai Corinzi, annunciò la buona notizia secondo cui Cristo ha riconciliato con sé il mondo (2 Co 5:19). La morte di Cristo costituisce la nostra riconciliazione con il Padre e colma l’abisso scavato dal peccato e dalla morte. Per secoli, i cristiani hanno riflettuto sul significato della morte, della risurrezione e della riconciliazione che Cristo è venuto ad attuare. Questo processo di riconciliazione è stato chiamato «espiazione». Esso è tradotto in inglese _atonement_, vocabolo antico che significava «di una sola mente» (_at-one-ment_), pieno accordo all’interno di una relazione. Di conseguenza, l’espiazione indica armonia all’interno del rapporto, un’armonia che risulta dalla riconciliazione. L’unità della chiesa diventa quindi un dono di questa riconciliazione.

`Cosa ci svelano i passi a seguire a proposito del significato della morte e della risurrezione di Gesù?`

`Romani 3:24,25`

`1 Giovanni 2:2`

`1 Giovanni 4:9,10`

`1 Pietro 2:21-24`

Sebbene condividiamo con altre realtà cristiane questa convinzione sulla morte e risurrezione di Cristo, noi la proclamiamo nel contesto del «vangelo eterno» (Ap 14:6), in quanto parte del messaggio dei tre angeli di Apocalisse 14:6-12. Gli avventisti del settimo giorno, diversamente da ogni altra chiesa cristiana, pongono grande enfasi su questi messaggi.

`Come si impara ad avere sempre presente nel cuore e nella mente la realtà di morte e risurrezione di Cristo, cui si accompagna la speranza che tutti noi nutriamo?`