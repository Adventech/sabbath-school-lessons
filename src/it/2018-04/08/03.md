---
title:  Ritorno di Cristo
date:  19/11/2018
---

Gli apostoli e i primi cristiani consideravano il ritorno di Cristo la «beata speranza» (Tt 2:13) e si aspettavano il compimento di ogni promessa e profezia della Scrittura al secondo avvento. Gli avventisti continuano ad aderire fermamente a questa convinzione, lo dice inequivocabilmente il nome stesso della nostra organizzazione. Tutti quelli che amano Cristo guardano al giorno in cui potranno vivere con lui una comunione fraterna «a tu per tu». Fino ad allora, la promessa del suo ritorno esercita un influsso unificatore su noi in quanto popolo di Dio.

`Cosa capiamo dai passi indicati di seguito sulla modalità del ritorno di Cristo? Quali sono le principali differenze rispetto alle convinzioni che la maggior parte dei cristiani hanno? Matteo 24:26,27; Atti 1:11; 1 Tessalonicesi 4:13-18; Apocalisse 1:7; 19:11-16.`

La Bibbia ci assicura ripetutamente che Gesù ritornerà per reclamare il suo popolo redento. Non dobbiamo speculare sulla data di questo evento, perché egli stesso ha dichiarato: «Ma quanto a quel giorno e a quell’ora nessuno li sa, neppure gli angeli del cielo, neppure il Figlio, ma il Padre solo» (Mt 24:36). Non solo non conosciamo il giorno in cui Cristo tornerà, ma ci è stato detto che nessuno lo sa.

Al termine del suo ministero, Gesù racconta la parabola delle dieci vergini (25:1-13) per illustrare l’esperienza della chiesa nell’attesa della sua seconda venuta. I due gruppi di vergini rappresentano due diversi tipi di credenti che sostengono di attendere Cristo. A una lettura superficiale, i due gruppi paiono essere uguali, ma quando si manifesta il ritardo di questo evento emergono le differenze. Un gruppo, nonostante il ritardo dello sposo, ha conservato viva la speranza dedicandosi a un’appropriata preparazione spirituale; con questa parabola Gesù intendeva insegnare ai suoi discepoli che l’esperienza cristiana non deve basarsi sull’entusiasmo o l’eccitazione emotiva, ma sull’affidamento continuo alla grazia di Dio e sulla perseveranza nella fede anche in assenza della prova tangibile del compimento delle promesse divine. Gesù ci invita ancora oggi a «vegliare» ed essere pronti in qualsiasi istante per il suo ritorno.

`Nonostante il nome stesso della nostra chiesa attesti l’importanza del ritorno, com’è possibile, su un piano personale, tenere viva la speranza di questa attesa? Mentre gli anni scorrono, come si evita lo stesso errore commesso dalle vergini stolte?`