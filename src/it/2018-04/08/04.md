---
title:  Il ministero di Gesù in cielo
date:  20/11/2018
---

Nell’Antico Testamento, Dio istruì Mosè di costruire un tabernacolo, o santuario, che servisse da sua «dimora» sulla terra (Es 25:8). Attraverso i suoi servizi, il santuario era il luogo nel quale al popolo di Israele fu insegnato il piano della salvezza. In seguito, al tempo del re Salomone, il tabernacolo mobile venne sostituito da un magnifico tempio (1 Re 5-8). Tanto il tabernacolo quanto il tempio ricalcavano il modello del santuario celeste, «vero tabernacolo, che il Signore, e non un uomo, ha eretto» (Eb 8:2; cfr. anche Es 25:9,40).

In tutta la Bibbia si presuppone che ci sia un santuario celeste, con la funzione di dimora principale di Dio. I servizi del santuario terreno erano «miniprofezie» del piano della salvezza e del ministero sacerdotale di Gesù nel cielo.

`Leggere Ebrei 8:6; 9:11,12,23-28; 1 Giovanni 1:9 - 2:2.`

`Cosa dicono questi passi circa il ministero di Gesù in cielo?`

Dalla sua ascensione, il santuario è il luogo nel quale Cristo svolge il proprio ministero sacerdotale ai fini della nostra salvezza (Eb 7:25). Per questo, siamo esortati ad accostarci «con piena fiducia al trono della grazia, affinché otteniamo misericordia e troviamo grazia per _ricevere_ aiuto al tempo opportuno» (4:16).

Così, come il tabernacolo terreno prevedeva due fasi del ministero sacerdotale, la prima su base quotidiana nel luogo santo, la seconda una volta l’anno nel luogo santissimo, la Scrittura parla anche di queste due fasi del servizio di Gesù in cielo. Il suo ministero nel luogo santo è caratterizzato dall’intercessione, dal perdono, dalla riconciliazione e dal ripristino. I peccatori ravveduti hanno accesso immediato al Padre mediante Gesù il mediatore (1 Gv 2:1). Dal 1844, il ministero di Gesù nel luogo santissimo si occupa degli aspetti legati al giudizio e alla purificazione che sulla terra si compivano una volta l’anno, nel giorno dell’espiazione (Le 16). Il ministero di purificazione del santuario si basa anch’esso sul sangue versato da Gesù. L’espiazione che si realizza in quel giorno prefigurava l’applicazione finale dei meriti di Cristo per sgombrare la presenza del peccato ed effettuare la completa riconciliazione dell’universo in uno stato di guida armoniosa affidata a Dio. La dottrina di questo ministero a due fasi è un contributo unico avventista alla comprensione dell’intero piano della salvezza. 