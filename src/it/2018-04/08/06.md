---
title:  Morte e risurrezione
date:  22/11/2018
---

Alla creazione, «Dio il Signore formò l’uomo dalla polvere della terra, gli soffiò nelle narici un alito vitale e l’uomo divenne un essere vivente» (Ge 2:7). 

Il racconto della creazione dell’uomo evidenzia come la vita provenga da Dio. L’immortalità è un aspetto intrinseco di questa vita? La Bibbia ci spiega che solo Dio è immortale (1 Ti 6:16), e che questa condizione non è concessa agli uomini alla nascita, i quali sono invece mortali. La Scrittura paragona le nostre esistenze a «un vapore che appare per un istante e poi svanisce» (Gm 4:14) e alla morte entriamo in uno stato di sonno privo di coscienza (Ec 9:5,6,10; Sl 115:17; 146:4; Gv 11:11-15).

Ma nonostante le persone nascano mortali, la Bibbia definisce Cristo la sorgente dell’immortalità e ci dice che egli promette immortalità e vita eterna a chiunque creda alla sua salvezza. «Perché il salario del peccato è la morte, ma il dono di Dio è la vita eterna in Cristo Gesù, nostro Signore» (Ro 6:23). Gesù ha distrutto la morte e ha messo in luce la vita e l’immortalità mediante il vangelo» (2 Ti 1:10). «Perché Dio ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia vita eterna» (Gv 3:16).

Esiste la speranza della vita anche dopo la morte.

`Leggere 1 Corinzi 15:51-54 e 1 Tessalonicesi 4:13-18. Cosa dicono questi brani circa la vita dopo la morte e il momento in cui gli esseri umani riceveranno l’immortalità?`

L’apostolo Paolo chiarisce bene che Dio concede l’immortalità agli individui, non al momento della loro morte, ma quando risorgeranno, quando l’ultima tromba suonerà. Se i credenti ricevono la promessa della vita eterna nel momento in cui accettano Gesù quale Salvatore, l’immortalità viene concessa solo alla risurrezione. Il Nuovo Testamento non parla assolutamente di anime che si elevano verso il cielo contestualmente alla morte del corpo; si tratta di una dottrina che ha origine nel paganesimo, fino a risalire alla filosofia degli antichi Greci, e non trova spazio né nell’Antico né nel Nuovo Testamento.

`In che modo la nostra comprensione della morte ci aiuta ad apprezzare ancora di più la promessa della seconda venuta? Perché questa dottrina unisce in maniera straordinaria noi avventisti?`