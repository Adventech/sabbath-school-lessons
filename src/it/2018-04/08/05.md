---
title:  Il sabato
date:  21/11/2018
---

Altra dottrina fondamentale nella quale gli avventisti credono e che insegnano è il sabato in quanto settimo giorno. Si tratta di una dottrina chiave che porta unità e comunione fraterna tra di noi. Una dottrina che solo noi seguiamo, con ben poche eccezioni nella galassia cristiana.

Il sabato è il dono divino all’umanità fin dalla settimana creativa (Ge 2:1-3), quando tre atti distintivi lo decretarono: Dio si riposò di sabato, benedisse questo giorno e lo santificò. Queste tre azioni istituirono il sabato quale dono divino speciale, consentendo al genere umano di vivere la realtà del cielo sulla terra e di professare la creazione in sei giorni. Un noto rabbi, Abraham Joshua Heschel, ha definito il sabato «un palazzo nel tempo», un giorno santo durante il quale Dio incontra il suo popolo in una modalità particolare. 

`Cosa dicono i passi a seguire sul significato del sabato per l’umanità? Esodo 20:8-11; Deuteronomio 5:12-15; Ezechiele 20:12,20.`

Nel desiderio di imitare l’esempio di Gesù (Lu 4:16), gli avventisti osservano il sabato come settimo giorno. La partecipazione di Gesù ai servizi del sabato dimostra che egli lo sottoscrisse come giorno di riposo e adorazione. Egli fece nel giorno di sabato alcuni dei suoi miracoli proprio per insegnare la dimensione della guarigione (fisica e spirituale) derivante dalla sua celebrazione (Lu 13:10-17). Gli apostoli e i primi credenti compresero che Gesù non aveva abolito il sabato; essi stessi lo osservavano come si conveniva e prendevano parte ai servizi di adorazione (At 13:14,42,44; 16:13; 17:2; 18:4).

Un’altra bella dimensione del sabato è rappresentata dall’essere simbolo del nostro affrancamento dal peccato. Il sabato è un memoriale della salvezza dalla schiavitù in Egitto che Dio dona al popolo di Israele, al quale promette riposo nella terra di Canan (De 5:12-15). Nonostante Israele non sia stato capace di godere a pieno del riposo a motivo della sua recidiva disubbidienza e idolatria, Dio continua a promettere che «rimane dunque un riposo sabatico per il popolo di Dio» (Eb 4:9). Chiunque desideri godere di quel riposo può farlo per fede nella salvezza che Gesù offre. L’osservanza del sabato è simbolo di questo riposo spirituale in Cristo e del fatto che ci affidiamo ai suoi meriti e non alle opere per essere salvati dal peccato e avere il dono della vita eterna (Eb 4:10; Mt 11:28-30).

`Racconta come, da un punto di vista pratico, il sabato ti è servito per vivere quell’unità e comunione fraterna che Cristo auspica per il suo popolo.`