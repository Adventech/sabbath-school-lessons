---
title:  La famiglia di Dio
date:  05/11/2018
---

Un’altra immagine del popolo di Dio nel Nuovo Testamento è quella della casa o della famiglia di Dio. È una immagine di pietre ed edificazioni che sottolinea la natura complicata e interdipendente delle relazioni umane nella chiesa. Pietro parla dei cristiani come di «pietre viventi» (1 P 2:5). Tale allegoria contiene anche una qualità di permanenza e solidità.

`Leggere Efesini 2:19-22. Qual è l’idea chiave evidenziata da Paolo in questo passaggio? Che cosa ci suggerisce quest’immagine a proposito dell’unità nella chiesa?`

In questo brano, Paolo accosta due immagini della chiesa: una inerte, ovvero un edificio; l’altra, viva, come membri di una famiglia.

Una pietra non ha di per sé un grande valore, ma quando si unisce ad altre pietre diventa una struttura che resiste alle tempeste della vita. Nessun cristiano può essere pietra solitaria, ma deve associarsi ad altri nella comunione fraterna della famiglia di Dio. Un edificio, per essere solido, deve poggiare su fondamenta resistenti. Queste fondamenta si chiamano Gesù Cristo, «pietra angolare» della casa di Dio (1 Co 3:11). La chiesa cesserebbe di esistere se non mettesse Cristo al centro delle sue attività. La chiesa in realtà sta per Cristo: la sua vita, la morte, la risurrezione e il suo ritorno. Essa forma una comunità di credenti uniti per condividere con il mondo la buona notizia di Gesù: l’agenda della chiesa è Cristo: chi è, cos’ha fatto per noi e cosa fa in noi, cosa offre a chiunque lo accetti come Signore e Salvatore.

Anche l’immagine della famiglia è densa di significati e fa riferimento alle relazioni reciproche tra persone. È un quadro familiare composto da padre, madre, fratelli e sorelle. I legami tra i componenti di un nucleo familiare possono essere forti e le lealtà che ne derivano spesso trascendono ogni altro legame esterno. La lealtà è una parte importante dell’unità, anche perché senza quella sarebbe quasi impossibile parlare di unità. In che modo quest’immagine si collega alla chiesa? I suoi membri fanno parte anche di una grande famiglia; noi siamo legati non solo dal fatto di appartenere al genere umano tramite l’antenato comune Adamo, ma anche perché siamo connessi a Cristo, il secondo Adamo, mediante l’esperienza condivisa della nostra «nuova nascita». Grazie a questa siamo uniti l’un l’altro, non tanto in virtù delle verità dottrinali nelle quali crediamo, ma anche nell’esperienza di essere persone convertite che hanno una nuova vita in Gesù. 

`È triste, ma non tutti possono dire di avere vissuto esperienze felici nella propria famiglia, quindi per queste persone un’immagine del genere avrebbe poco significato. Può la chiesa diventare quella famiglia che non hanno mai avuto? In che modo?`