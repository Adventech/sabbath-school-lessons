---
title:  Il popolo di Dio
date:  04/11/2018
---

`Leggere 1 Pietro 2:9; Esodo 19:5,6; Deuteronomio 4:20 e 7:6. Cosa dicono questi passi in merito allo status speciale acquisito dal popolo di Dio?`

La chiesa è fatta di persone, ma non di qualsiasi tipo di persone. La chiesa è il popolo di Dio, degli individui che appartengono a Dio, che lo riconoscono come Padre e Salvatore, che sono stati riscattati da Cristo e gli ubbidiscono. Quest’immagine sottolinea il concetto secondo cui Dio ha avuto un suo popolo fino dall’introduzione del piano della salvezza e che esiste continuità tra l’Israele dell’Antico Testamento e la chiesa del Nuovo. Dal tempo di Adamo, dei patriarchi pre e post-diluvio e di Abraamo, il Signore ha stretto un’alleanza con il suo popolo perché rappresentasse il suo amore, la sua misericordia e la sua giustizia al mondo.

Il popolo di Dio è denominato «generazione scelta», tutti attributi tesi a sottolineare come sia stato messo da parte per un proposito ben preciso: proclamare «le virtù di colui che vi ha chiamati dalle tenebre alla sua luce meravigliosa» (1 Pt 2:9). Quelle parole risuonano anche come descrizione del carattere generoso di Dio, secondo quanto scritto in Esodo 34:6,7. «Dio acquisì la chiesa come suo proprio bene particolare affinché i suoi membri potessero riflettere i suoi preziosi tratti caratteriali nella loro vita e proclamare la sua bontà e misericordia a tutti gli uomini» - _7BC_, p. 562.

`Leggere Deuteronomio 7:6-8. Che cosa ha spinto Dio a scegliere come suo popolo i discendenti di Abraamo? Oggi che significato ha questa scelta?`

Qualcuno di noi potrebbe domandarsi: quale Paese merita attualmente l’etichetta «nazione santa» (altra immagine usata per la chiesa)? La risposta? Nessuna. Tutte le nazioni e i gruppi etnici sono composti da persone che non meritano l’amore e la grazia del Signore. E se anche ci invita a essere un popolo santo, la Bibbia ci insegna anche che la scelta e l’insediamento di Israele si basò interamente sul suo amore e non su qualsivoglia merito che gli esseri umani poterono vantare nei suoi confronti. La formazione del popolo di Dio è un atto di generosa creazione, perché - nonostante il peccato e l’apostasia su scala nazionale - Dio ha mantenuto la promessa fatta ad Abraamo secondo cui mediante la sua progenie, Cristo, avrebbe salvato il suo popolo. Così, come l’elezione del popolo da parte di Dio è stato un gesto dettato dalla sua grazia, lo stesso vale per la loro salvezza. Questo tema ci ricorda le radici comuni nella grazia immeritata di Dio.

`Perché, pur definendoci «popolo di Dio» non dobbiamo mai dimenticarci che la nostra salvezza dipende solo da quello che Cristo ha fatto per noi e non dai nostri meriti?`