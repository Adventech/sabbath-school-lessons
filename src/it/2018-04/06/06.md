---
title:  Le pecore e il Pastore
date:  08/11/2018
---

`Leggere Giovanni 10:1-11 e il Salmo 23. Quali aspetti di questa metafora della chiesa come gregge trattano di unità?`

Nelle grandi città moderne è sempre più raro vedere allevamenti di animali di qualsiasi tipo. La maggior parte dei cittadini sa davvero poco dei rapporti tra un pastore e il suo gregge. Eppure, quando Gesù narrò questa parabola, le persone lo compresero bene. Quando disse: «io sono il buon pastore» riconobbero immediatamente e apprezzarono il riferimento al Salmo 23:1: «Il Signore è il mio pastore». Un’immagine non solo chiara ma anche densa di significato emotivo che la rendeva vivida. Nella cultura mediorientale dell’antichità, ma ancora oggi in quei territori, i pastori sono rinomati per la cura con la quale si dedicano al loro gregge, a prescindere dalle difficoltà. La figura del pastore è diventata una delle immagini più care della Scrittura perché descrive il carattere Dio e il suo rapporto con gli esseri umani. L’immagine del popolo di Dio come gregge è piuttosto interessante. Spesso questo gruppo di animali ci trasmette l’idea di qualcosa di innocuo e indifeso, che ha bisogno di un pastore per essere protetto e guidato. Diciamocelo francamente, le pecore vengono considerati animali un po’ stupidi. A volte, si perdono inavvertitamente e il pastore le cerca per riportarle all’ovile. Gli agnelli hanno spesso bisogno di attenzione supplementare. La cura di un gregge richiede pazienza e comprensione. Per molti versi è una rappresentazione perfetta della chiesa. In una relazione con il pastore il membro non ha niente da perdere, ma solo da guadagnare. In questa parabola, Gesù stesso ha sottolineato l’importanza che la pecora oda la voce del pastore. Quando le condizioni lo esigono, si può proteggere i piccoli greggi collocandoli nella stessa recinzione od ovile. In che modo potranno poi essere separati in seguito? Basta che il pastore stia in piedi al cancello e chiami. Le sue pecore riconosceranno la voce e si avvicineranno a lui. «Quando ha messo fuori tutte le sue pecore, va davanti a loro, e le pecore lo seguono, perché conoscono la sua voce» (Gv 10:4). Ascoltare la voce del pastore è determinante per la chiesa. L’unità e la salvezza del popolo di Dio dipendono proprio dalla prossimità a lui e sono direttamente collegate all’ubbidienza in sottomissione alla sua voce.

`Le persone generalmente non amano essere rappresentate come pecore. Ciò nonostante, perché è una metafora adatta alla nostra realtà? Perché abbiamo bisogno di un pastore, di udire la sua voce e ubbidirle?`