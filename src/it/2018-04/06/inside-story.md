---
title:  Finestra sulle missioni
date:  09/11/2018
---

#### Il contrabbandiere di libri

Dopo avere partecipato a un raduno pastorale in una nazione straniera, degli amici mi chiesero di riportare indietro una scatola contenente 100 libri religiosi. Avrei voluto essere di aiuto, ma il mio paese prevede controlli molto severi per quanto riguarda la distribuzione di letteratura religiosa. «Prenderò la scatola solo se l’autista del bus è d’accordo nell’assumersi questa responsabilità» dissi ai miei amici.

Gli autisti spesso accettano di caricare a bordo merce extra dietro pagamento in contanti e quello del mio bus chiese 100 dollari. Insieme a un amico salimmo a bordo e prendemmo posto per il lungo viaggio. Era notte ed eravamo ormai nei pressi del confine; l’autista si avvicinò domandandomi notizie della scatola che aveva caricato, perché voleva sapere come comportarsi con le guardie di confine. Quando gli dissi che nella scatola c’erano dei libri cristiani tirò fuori dal portafoglio la banconota da 100 dollari e me la restituì. «Per me è più facile contrabbandare cocaina che libri cristiani» mi disse. Io e il mio amico non avemmo scelta: aprimmo la scatola e sistemammo i libri che conteneva nelle nostre valigie. Mentre ci trovavamo in fila per i controlli, pregammo. La persona che ci precedeva appoggiò il bagaglio sul nastro mobile dotato di scanner e passò senza problemi la dogana. Ora toccava alle nostre valigie. La guardia di confine premette il bottone per avviare il nastro, che però non si mosse. Lo premette con maggiore forza e insistenza e iniziò a imprecare. Ma non succedeva niente. La guardia ci guardò e ci disse «va bene, passate», invitandoci con i gesti a togliere i bagagli dal nastro.

Qualche minuto dopo ci trovammo alla seconda postazione di controllo, quella che immetteva nel nostro paese. Appoggiammo le valigie sul nastro e la guardia premette il pulsante d’avvio ma anche in questo caso il nastro non si mosse. Stessa scena precedente, finché la guardia ci disse di andare.

Solo una volta attraversato il confine abbiamo avuto il coraggio di voltarci indietro e, con sorpresa, abbiamo notato che la guardia aveva fermato la persona dietro di noi e ispezionato manualmente il suo bagaglio. Mentre risalivamo sul bus, ringraziammo il Signore.

Il sabato seguente questi eventi, una sorella, membro di chiesa, riportò uno strano episodio: si era svegliata di notte all’improvviso udendo una voce che le diceva: «Prega per il tuo pastore». Non sapeva che io fossi in viaggio, credeva che dormissi nel letto di casa mia. Quella voce ripeté l’invito, finché la donna non si inginocchiò e si mise a pregare per un’ora. Le domandai a che ora avesse sentito quella voce: corrispondeva esattamente al momento in cui insieme al mio amico stavamo attraversando il confine. Non posso rivelare il nome del mio paese, ma vi chiedo di pregare per l’opera di Dio e vi ringrazio per la generosità delle vostre offerte, grazie alle quali il messaggio della salvezza potrà raggiungere molti angoli del mondo.

_Vladimir Borisov_