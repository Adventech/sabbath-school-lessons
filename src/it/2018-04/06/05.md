---
title:  Il corpo di Cristo
date:  07/11/2018
---

Con tutta probabilità, quella del corpo di Cristo è l’immagine più nota della chiesa ed è quella che testimonia in maniera più forte l’unità delle varie parti. «Poiché, come il corpo è uno e ha molte membra, e tutte le membra del corpo, benché siano molte, formano un solo corpo, così è anche di Cristo… Ora voi siete il corpo di Cristo e membra di esso, ciascuno per parte sua» (1 Co 12:12,27).

Se il corpo è un’unità singola formata da tante parti diverse, ciascuna con la propria distinta funzione e responsabilità, lo stesso può dirsi della chiesa in quanto corpo di Cristo.

`Leggere 1 Corinzi 12:12-26. In che modo l’immagine di un unico corpo con molte parti si applica alla realtà della tua comunità locale? Come si applica a un’organizzazione mondiale come la Chiesa Cristiana Avventista del Settimo Giorno?`

L’insegnamento di Paolo in 1 Corinzi 12 trasmette la profonda realtà in base a cui l’autentica unità cristiana non è tanto nella diversità, o _nonostante_la diversità, ma piuttosto _mediante_ la diversità. Non dobbiamo sorprenderci nello scoprire che è proprio lo Spirito Santo a essere fonte di queste espressioni di diversità. Così, come il corpo umano è incredibilmente unificato e meravigliosamente diverso, allo stesso modo, idealmente, funziona il corpo di Cristo, il quale attraverso questa diversità esprime la propria completezza e ricchezza.

L’immagine parla direttamente a noi come chiesa. Nei decenni passati, la Chiesa Cristiana Avventista del Settimo Giorno ha letteralmente compiuto passi da gigante; essa è composta da persone provenienti quasi da ogni contesto, cultura, formazione, ambiente ed età immaginabili. Alle nostre differenze etniche, culturali, educative e anagrafiche non può essere consentito di dividerci in Cristo. Semmai, questa diversità dovrebbe essere modellata dallo Spirito Santo per trasformarla in energia per l’unità, rivelando la verità che nonostante le distinzioni siamo tutti uno in Cristo.

Come abbiamo visto, ai piedi della croce siamo tutti uguali, senza riguardo a chi siamo o da dove proveniamo. Nel momento in cui il mondo intorno a noi diventa sempre più frammentato, la chiesa deve dimostrare che l’unità nella diversità è possibile. Il popolo di Dio deve dimostrare la potenza curatrice e riconciliante del vangelo. Paolo ci spiega in che modo questo ideale può realizzarsi: «Cristo è capo della chiesa, lui, che è il Salvatore del corpo» (Ef 5:23); «Egli è il capo del corpo, cioè della chiesa» (Cl 1:18). Quando ogni singolo credente è spiritualmente collegato a Cristo, l’intero corpo viene nutrito con lo stesso cibo. Quindi, non possiamo trascurare l’importanza dello studio della parola di Dio, l’ubbidienza alle cose che essa ci insegna e le esperienze comuni di adorazione e preghiera per l’unità del corpo di Cristo. 