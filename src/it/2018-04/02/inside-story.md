---
title:  Finestra sulle missioni
date:  12/10/2018
---

#### Gli avventisti cantavano, il sacerdote imprecava

Sono un pastore perché mio nonno, credente ortodosso per tutta la vita, diventò avventista del settimo giorno. Un giorno, il nonno volle parlare con mio padre nella sua casa di Ratesti, un piccolo paese della Romania. «Se vuoi davvero far parte della sola vera chiesa cristiana, devi andare nella chiesa avventista» gli disse il nonno Gherase. Quelle parole piantarono un seme che portò mio padre Aurelian a cercare una comunità avventista e a battezzarsi nel periodo in cui la Romania era dominata dal comunismo. Mio fratello ed io siamo quindi cresciuti in una famiglia avventista e siamo entrambi diventati pastori avventisti.

Ma come fece il nonno a conoscere questa denominazione? Occorre tornare ai primi anni sessanta, a Ratesti, 135 km a nord di Bucarest. In quel paesino vivevano non più di otto avventisti e le autorità ne ordinarono l’arresto durante una repressione di marca religiosa. Fu ordinato a un conducente di portare gli avventisti in prigione su un carro trainato da un cavallo. Mentre il mezzo di trasporto tremava e oscillava su una strada sterrata e accidentata, i prigionieri intonarono degli inni. Il conducente ascoltò meravigliato le belle parole che parlavano di Gesù e del suo amore. Nella sua mente pensava: «Come fanno a essere così gioiosi mentre li sto portando in un carcere?».

Una settimana dopo quel conducente fu chiamato dal sacerdote ortodosso del paese perché lo portasse nella sua chiesa. Lungo il tragitto il carro prese in pieno una grossa buca e il sacerdote si lasciò andare a una serie infinita di maledizioni e bestemmie.

L’uomo che guidava il carro lo ascoltò scioccato: «Perché quel religioso maledice il suo Dio per una buca nella strada mentre lo sto portando in chiesa? Che differenza con quegli avventisti che cantavano inni di lode a Cristo prima di entrare in carcere!».

Le due vicende ebbero un grande impatto su quell’uomo, che decise di voler conoscere meglio quegli avventisti. Non passò molto tempo che si battezzò. Quel conducente era un buon amico di mio nonno.

Ratesti è ancora oggi un piccolo paese, ma con una forte presenza avventista di circa 40 membri. Spesso pensiamo che gli altri non siano interessati a quello che facciamo, ma la gente ci osserva sempre. Un carro pieno di prigionieri avventisti, erano ignari che il conducente stesse ascoltando sbalordito i loro canti di lode e che la loro fedeltà avrebbe forgiato due generazioni di avventisti nella mia famiglia.

_Elvis Dumitru, 26 anni, è pastore associato della Chiesa Cristiana Avventista del Settimo Giorno di Cuza Voda, Bucarest._