---
title:  «Si introdurranno fra di voi lupi rapaci»
date:  11/10/2018
---

`Leggere Atti 20:25-31. Da quale rischio Paolo mette in guardia gli anziani di Efeso? Cosa dovevano fare per prevenire quanto prospettato?`

Nel corso del suo ministero Paolo ha spesso dovuto affrontare gravi resistenze e sapeva che sarebbe stato difficile conservare la purezza del vangelo di Gesù Cristo. Nel suo messaggio di addio agli anziani di Efeso, si ispira all’analogia della sentinella di Ezechiele 33:1-6 per spiegare ai dirigenti di quella chiesa che erano responsabili anche della salvaguardia del vangelo. Dovevano dimostrarsi pastori fedeli delle loro congregazioni. L’uso dell’espressione «lupi rapaci», per indicare i falsi maestri (At 20:29), ricorda il monito pronunciato da Gesù quando avverte che dei falsi profeti si sarebbero travestiti da pecore (Mt 7:15). Personaggi simili comparvero subito dopo il discorso di Paolo gettandosi come fossero delle prede sui credenti delle chiese asiatiche che egli aveva fondato. In Efesini 5:6-14 e Colossesi 2:8, troviamo alcuni di questi avvertimenti di Paolo alle chiese dell’Asia minore.

Nella sua Seconda lettera a Timoteo, egli mette in guardia anche lui da possibili errori nella comunità e dalla malvagità negli ultimi tempi.

`Leggere 2 Timoteo 2:14-19 e 3:12-17. Secondo il consiglio di Paolo, in che modo Timoteo avrebbe dovuto contrastare i falsi maestri e preservare l’unità della chiesa?`

Timoteo avrebbe dovuto innanzitutto conoscere la sua Bibbia, «come un uomo approvato… che tagli rettamente la parola della verità» (2 Ti 2:15). L’antidoto a questi contenziosi e alle inutili speculazioni è comprendere e insegnare correttamente la parola data dal Signore. Le verità bibliche devono essere interpretate nel modo giusto affinché nessun segmento della Scrittura possa essere usato per contraddire il quadro generale e per prevenire un’esegesi errata che rischi di far perdere la fede a qualcuno in Gesù Cristo. Elementi irrilevanti e questioni secondarie devono essere subordinati ai principi della parola di Dio che prepareranno i credenti a una vita vittoriosa in Cristo. La seconda raccomandazione di Paolo è dedicata a Timoteo in persona, «evita le chiacchiere profane» (v. 16). Frivolezze e congetture non dovevano fare parte del suo ministero educativo, se voleva essere considerato un servitore degno e fedele. Questi tipi di conversazioni generano solo ulteriore cattiveria e non edificano la fede dei fratelli. Solo la verità può creare un clima di armonia e devozione, e i membri della sua chiesa dovevano evitare simili errori perché altrimenti quelle parole si sarebbero insinuate nella chiesa come un’infezione (v. 17). In definitiva, l’ubbidienza alla parola di Dio è l’antidoto ai falsi maestri (3:14-17) che potrebbero minacciare l’unità della chiesa. 

`In che modo la chiesa può proteggersi da persone che, per mezzo di falsi insegnamenti, possono portare divisioni al nostro interno?`