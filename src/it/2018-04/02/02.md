---
title:  «Tornate, o figli traviati»
date:  07/10/2018
---

La storia del popolo di Israele è ricca di episodi di disubbidienza e anarchia, cui fanno seguito il ritorno a Dio e il rispetto della sua volontà, alternati a nuove trasgressioni e conflitti. Ogni volta che il popolo di Dio ha coscienziosamente fatto la sua volontà è stato benedetto con la pace e la vita. Quando invece ha disubbidito e seguito le proprie vie, ha vissuto in modo miserabile continuamente impegnato in un contesto segnato da guerre e ostilità. Prima ancora che Israele entrasse nella terra promessa, Dio aveva predetto questo modello e offerto la soluzione per evitare le amare conseguenze che avrebbe dovuto scontare.

`Leggere Deuteronomio 28:1-14. Di quali benedizioni avrebbe goduto Israele se fosse rimasto fedele alla volontà divina?`

`Leggere Geremia 3:14-18. Che cosa ci insegna l’appello al pentimento e al ritorno che Dio offre a Israele? Quanto è grande la sua pazienza?`

La cosa straordinaria del libro di Geremia è il modo in cui Dio appare amorevole, misericordioso e generoso nei confronti del suo popolo nonostante la ribellione, la divisione e l’idolatria. Il Signore lo ha costantemente invitato a tornare da lui e a pentirsi delle azioni inique che lo hanno visto protagonista, promettendo ripetutamente ripristino e speranza per il futuro.

«“Torna, o infedele Israele”, dice il Signore; “io non vi mostrerò un viso accigliato, poiché io sono misericordioso”, dice il Signore, “e non serbo l’ira per sempre.

Soltanto riconosci la tua iniquità: tu sei stata infedele al Signore, al tuo Dio, sei andata di qua e di là con gli stranieri, sotto ogni albero verdeggiante, e non hai dato ascolto alla mia voce”, dice il Signore» (Gr 3:12,13).

Le parole del profeta furono pronunciate in un tempo di sostanziale rifiuto della parola di Dio. Sebbene al tempo del re Giosia fossero state introdotte alcune riforme, la maggior parte della popolazione non avvertiva l’urgenza spirituale di continuare a ubbidire fedelmente al Signore. I loro peccati, l’idolatria e quelle esistenze autoreferenziali stavano provocando la deriva spirituale e politica. Più si astenevano dall’adempiere la volontà divina, più diventavano terribili le loro prospettive future. Eppure, tramite Geremia, Dio li supplicò. Aveva in mente per loro un futuro migliore e desiderava condurli alla prosperità, all’unità e al benessere. Ma sarebbe accaduto solo se avessero scelto di vivere per fede, con tutto ciò che questo implica.

`Che cosa ha significato nella tua esperienza spirituale la differenza tra ubbidienza e disubbidienza?`