---
title:  La divisione della nazione ebraica
date:  09/10/2018
---

Il sentiero dell’apostasia, e i relativi terribili effetti, non fu intrapreso dalla mattina alla sera. Ma alla fine le scelte e le decisioni sbagliate, accumulatesi nel corso dei secoli, provocarono conseguenze tremende per il popolo di Dio. 

`Leggere la storia del re Roboamo in 1 Re 12:1-16. Quale fu il motivo di questa paurosa divisione tra il popolo di Dio?`

«Se Roboamo e i suoi inesperti consiglieri avessero compreso la volontà di Dio nei confronti di Israele avrebbero preso in considerazione le rivendicazioni del popolo che auspicava una riforma nell’amministrazione del paese. Ma in occasione dell’incontro di Sichem non compresero le profonde motivazioni della necessità di questa riforma e così, persero il loro ascendente su buona parte del popolo. La loro decisione di perpetuare e appesantire il giogo imposto da Salomone era in contrasto con il piano di Dio e fece nascere negli Israeliti seri dubbi sulla sincerità delle loro motivazioni. Volendo esercitare il potere in modo insensato, il re e i suoi consiglieri dimostrarono di essere spinti dall’orgoglio e dal dispotismo» - _PK_, p. 90 [57].

`Perché è indispensabile la saggezza per prendere le decisioni corrette? Qual è la fonte di questa sapienza?`

`Proverbi 4:1-9`

`Proverbi 9:10`

`Giacomo 1:5`

La storia di Roboamo e della sua avventata e imprudente decisione di imporre un carico di fatica ancora più pesante ai suoi sudditi è un triste evento nella vita del regno di Israele. Il re chiese un parere a due gruppi di consiglieri, ma la decisione ultima di ascoltare quello dei suoi coetanei meno esperti provocò la catastrofe sul regno che suo padre Salomone e il nonno Davide avevano costruito dopo 80 anni di fatiche.

Il consiglio secondo cui il re dovesse intimidire la folla dichiarando che era più severo di suo padre si rivelò una sciocchezza. I giovani consulenti credettero che mostrarsi comprensivi di fronte alle richieste del popolo di un giogo più leggero non fosse il modello di guida da adottare. Ritennero invece opportuno che il re si mostrasse spietato e crudele. Alla fine, egli si dimostrò semplicemente un bullo prepotente, non degno della lealtà e devozione del suo popolo. Ne scaturì una divisione tra i figli di Dio che non avrebbe mai dovuto verificarsi e che andava contro i piani divini. 