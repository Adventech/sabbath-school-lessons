---
title:  Lo scisma di Corinto
date:  10/10/2018
---

Il tema della disunione in seno al popolo di Dio non risparmia purtroppo nemmeno la chiesa del Nuovo Testamento. Per esempio, i primi quattro capitoli dell’epistola ai Corinzi sono un appello all’unità da parte di Paolo. Mentre si trovava a Efeso, udì che nella chiesa di Corinto erano sorte varie divisioni, così, introduce la lettera con un lungo appello all’unità della chiesa e alla necessità di evitare uno scisma. Paolo è preoccupato degli sviluppi e cerca di fornire un consiglio ispirato per rimediare a questa grave situazione.

`Secondo 1 Corinzi 1:10-17, quale sembra essere stato il motivo della contesa, della divisione e dei litigi?`

Paolo si preoccupò per i fratelli e le sorelle di Corinto quando qualcuno appartenente alla gente di Cloe gli raccontò delle dispute e dei contrasti sorti in mezzo a loro. Le prime parole rilevano già quanto fosse preoccupato: «Ora, fratelli, vi esorto, nel nome del Signore nostro Gesù Cristo, ad aver tutti un medesimo parlare e a non aver divisioni tra di voi, ma a stare perfettamente uniti nel medesimo modo di pensare e di sentire» (1 Co 1:10). Quali che fossero le ragioni di quel contenzioso, Paolo voleva che terminasse. L’apostolo ricorda ai Corinzi che ai cristiani è chiesto di seguire Cristo e non un essere umano, per quanti talenti e doni potrebbe possedere. Mentre sembravano ormai essersi divisi secondo la logica del «partito», l’apostolo dichiara inequivocabilmente che tale separazione era contraria alla volontà divina, asserendo che l’unità cristiana si basa su Cristo e sul suo sacrificio alla croce (v. 13).

La sua origine è nella verità in Gesù Cristo e nella sua crocifissione, in nessun altro, per quanto «meritevole» possa rivelarsi un predicatore, un leader o chiunque altro. Ai piedi della croce siamo tutti allo stesso livello; il nostro è un battesimo in Gesù, l’unico che può purificarci dal peccato. Occorre agire praticamente in favore di questa unità in Cristo. Tutto questo significa che noi avventisti non possiamo dare per scontata l’unità di fede e la missione della nostra chiesa. Divisioni e contrasti la possono minare se l’amore e la signoria di Cristo non ci uniranno a lui.

`Come evitare quei pericoli che Paolo deve gestire nel caso dei Corinzi? Perché è sempre bene domandarsi se la nostra lealtà a Cristo è al di sopra di tutto?`