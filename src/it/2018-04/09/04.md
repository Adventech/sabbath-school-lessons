---
title:  UNITà sul piano pratico
date:  27/11/2018
---

Nel 1902, Ellen G. White scriveva: «Quello che Cristo è stato nella sua vita su questa terra, ogni cristiano deve imitarlo. Egli è il nostro esempio, non solo nella sua immacolata purezza, ma nella sua pazienza, gentilezza e nel fascino della sua indole» - _Signs of the Times_, 16 luglio 1902. 

Queste parole richiamano alla mente l’appello lanciato da Paolo ai Filippesi: «Abbiate in voi lo stesso sentimento che è stato anche in Cristo Gesù» (Fl 2:5).

`Leggere Efesini 4:25 - 5:2 e Colossesi 3:1-17, poi rispondere a queste due domande: in quali aree della nostra vita siamo invitati a dimostrare la nostra fedeltà a Cristo? In che modo siamo chiamati a essere testimoni del vangelo di Gesù nella nostra vita pubblica?`

Tanti altri passaggi della Scrittura invitano i cristiani a seguire l’esempio di Gesù e a essere testimoni viventi della grazia che il Signore dispensa agli altri. Siamo inoltre sollecitati a ricercare il bene altrui (Mt 7:12), a portare i pesi del prossimo (Ga 6:2), a vivere in semplicità concentrandoci sulla spiritualità interiore e non sull’apparenza esteriore (Mt 16:24-26; 1 P 3:3,4), ad avere abitudini sane (1 Co 10:31).

«Carissimi, io vi esorto, come stranieri e pellegrini, ad astenervi dalle carnali concupiscenze che danno l’assalto contro l’anima, avendo una buona condotta fra gli stranieri, affinché laddove sparlano di voi, chiamandovi malfattori, osservino le vostre opere buone e diano gloria a Dio nel giorno in cui li visiterà» (1 P 2:11,12). Quante volte ci capita di sottovalutare l’impatto del carattere cristiano su chi ci osserva? La pazienza manifestata in momenti fastidiosi, una vita disciplinata in mezzo alle tensioni e ai conflitti, uno spirito gentile come reazione all’irrequietezza e alle offese sono tutti tratti distintivi dello spirito di Gesù che siamo chiamati a emulare. Quando gli avventisti del settimo giorno testimoniano insieme in un mondo che equivoca il carattere di Dio, diventiamo una forza a favore del bene e della gloria divina. Essendo rappresentanti di Cristo, i credenti devono essere conosciuti non solo per la loro integrità morale, ma anche per la dimostrazione pratica di interesse per il benessere altrui. Se la nostra esperienza religiosa sarà genuina, si rivelerà da sola e avrà un impatto sul mondo. Un corpo unito di credenti che rivelano nella società il carattere di Cristo sarà una testimonianza formidabile.

`Quale tipo di testimonianza presenti agli altri? Cosa potrebbe apprezzare una persona nella tua vita tanto da convincerla a seguire Gesù?`