---
title:  Unità nella missione
date:  29/11/2018
---

`Confrontare l’umore espresso dai discepoli durante la cena del Signore, secondo il racconto di Luca 22:24, con quello manifestato poco prima dell’esperienza della Pentecoste (At 1:14, 2:1,46). Che cosa produsse una così gran differenza nella loro vita?`

In Atti 1:14 e 2:46, l’espressione «concordi» vuol dire anche «perseveravano con un’unica mente». Fu il prodotto della loro comunione in un unico luogo, mentre cercavano nella preghiera il compimento della promessa di Gesù, secondo cui avrebbe inviato loro un consolatore. Mentre attendevano, sarebbe stato facile cominciare a criticarsi reciprocamente; qualcuno avrebbe potuto fare cenno al rinnegamento del maestro da parte di Pietro (Gv 18:15-18,25-27), qualcun altro ai dubbi di Tommaso dopo la risurrezione (20:25). Si sarebbero potuti ricordare della richiesta di Giacomo e Giovanni per garantirsi un ruolo più autorevole nel regno di Gesù (Mr 10:35-41), oppure della precedente professione di Matteo, quando era un disprezzato esattore delle tasse (Mt 9:9). Eppure, «quei giorni di preparazione furono giorni di profondi esami di coscienza. I discepoli riconobbero il loro bisogno spirituale e supplicarono il Signore affinché con l’olio santo dello Spirito li rendesse idonei a lavorare per la salvezza del mondo. Essi non chiesero solamente benedizioni per se stessi. Si sentivano aggravati dalla responsabilità che comportava l’annuncio della salvezza. Comprendevano che il vangelo doveva essere predicato a tutto il mondo e chiedevano la potenza che Cristo aveva promesso» - _AA_, p. 37 [24].

La comunione fraterna tra i discepoli e l’intensità delle loro preghiere li preparò per questa straordinaria esperienza della Pentecoste. Mentre si avvicinavano a Dio e accantonavano le differenze personali, i discepoli furono preparati dallo Spirito Santo a diventare quei coraggiosi e fieri testimoni della risurrezione di Gesù. Sapevano che il loro Maestro aveva perdonato i tanti errori commessi, e questo infuse loro il coraggio per andare avanti. Sapevano quello che Cristo aveva fatto per la loro vita, conoscevano la promessa della salvezza in lui e «l’ambizione dei credenti era di rivelare l’immagine di Cristo e di lavorare per l’espansione del suo regno» - _AA_, p. 48 [31]. Non c’è da stupirsi se il Signore riuscì a compiere prodigi per mezzo loro. Questo è un grande insegnamento per noi e la chiesa di oggi.

`In genere, non ci mettiamo molto a scovare le cose che non vanno nella vita degli altri. Come possiamo imparare a mettere da parte le mancanze del prossimo a beneficio di una causa superiore, ovvero fare la volontà di Dio in una chiesa unita?`

La citazione a seguire ci aiuta a capire come fece la chiesa delle origini, unita in Cristo, a conservare l’unità nonostante le differenze, e a diffondere un’efficace testimonianza al mondo. «La Scrittura spiega in che modo lo Spirito Santo abbia guidato la chiesa primitiva nel suo processo decisionale. È successo in almeno tre modi strettamente interconnessi: le rivelazioni (lo Spirito Santo disse alle persone cosa fare; Cornelio, Anania e Filippo; e forse l’estrazione a sorte), la Scrittura (la chiesa giunse a una conclusione sulla modalità di utilizzo della parola di Dio) e il consenso (lo Spirito agì dall’interno della comunità, pur impercettibilmente, creando un consenso attraverso il dialogo e lo studio, e alla fine di quel percorso la chiesa si rese conto che egli aveva operato all’interno di essa). L’impressione è che di fronte a dissensi su tematiche culturali, dottrinali e teologiche in seno alla comunità di credenti, lo Spirito Santo abbia operato mediante il consenso nel processo decisionale, 