---
title:  Sotto la croce di Gesù
date:  25/11/2018
---

Analogamente ad altre benedizioni spirituali concesse al suo popolo, anche l’unità della chiesa è uno dono di Dio. Essa non rappresenta un risultato virtuoso conseguito mediante il nostro impegno, le buone opere e intenzioni. Fondamentalmente, Gesù Cristo crea quell’unità mediante la sua morte e risurrezione. Nel momento in cui ci appropriamo per fede di quella morte e risurrezione attraverso il battesimo e il perdono dei nostri peccati, nel momento in cui ci uniamo alla comunione fraterna e diffondiamo nel mondo il messaggio dei tre angeli, ci uniamo a lui e tra di noi.

`Leggere Giovanni 11:51,52 ed Efesini 1:7-10. Quale evento della vita di Gesù costituisce il fondamento della nostra unità come avventisti del settimo giorno?`

«Or egli [Caiafa] non disse questo di suo; ma, siccome era sommo sacerdote in quell’anno, profetizzò che Gesù doveva morire per la nazione; e non soltanto per la nazione, ma anche per riunire in uno i figli di Dio dispersi» (Gv 11:51,52).

È singolare il fatto che il Signore si sia servito di Caiafa per spiegare il significato della morte di Gesù, anche se lo stesso Caiafa non sapeva cosa stesse facendo mentre condannava il Messia. Il sacerdote non aveva nemmeno alcuna idea della profondità della sua affermazione, pensava di avere semplicemente espresso una dichiarazione politica. Ma Giovanni la utilizzò per rivelare una verità fondamentale su quello che la morte sostitutiva di Cristo avrebbe significato per tutte le persone fedeli a Dio, che un giorno si sarebbero riunite «in uno».

Quali che siano le dottrine in cui crediamo, o il messaggio che noi soli annunciamo, il fondamento della nostra unità come avventisti del settimo giorno è la comune accettazione della morte di Cristo per il nostro bene. Un’unità che arriviamo a sperimentare anche mediante il battesimo. «Perché siete tutti figli di Dio per la fede in Cristo Gesù. Infatti voi tutti che siete stati battezzati in Cristo vi siete rivestiti di Cristo» (Ga 3:26,27).

Il battesimo è un altro legame che ci unisce in quanto avventisti, perché simboleggia la nostra fede in Cristo. Abbiamo un Padre comune, siamo tutti figli e figlie di Dio, e abbiamo anche un Salvatore in comune, nella cui morte e risurrezione veniamo battezzati (Ro 6:3,4).

`A prescindere dalle distinzioni culturali, sociali, etniche e politiche esistenti tra noi avventisti del settimo giorno, perché la nostra fede comune in Cristo trascendo tutte queste differenze?`