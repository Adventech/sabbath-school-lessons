---
title:  Ministero di riconciliazione
date:  26/11/2018
---

Viviamo in un mondo che si distingue per caos, tumulti, guerre e tragedie varie. Tutti questi fattori condizionano la nostra vita a livello personale, di comunità e anche di nazione. Talvolta è come se la nostra esistenza fosse tutta un conflitto. Ma la divisione e il caos non prevarranno per sempre. Dio è in missione per ottenere l’unità cosmica. Mentre il peccato ha generato la discordia, il piano eterno divino per la riconciliazione prevede pace e integrità.

In Efesini 2:13-16, Paolo presenta i principi che dimostrano come Cristo abbia agito per riportare la pace tra i credenti: con la sua morte ha trasformato Giudei e stranieri in un popolo solo e abbattuto le barriere, muri etnici e religiosi che li separavano. Se Cristo è stato in grado di ottenere questo risultato con Giudei e stranieri nel primo secolo, non riuscirà a maggior ragione a rimuovere i medesimi ostacoli che oggi dividono i membri all’interno della nostra chiesa? Partendo da questo, potremo raggiungere il mondo esterno.

`In 2 Corinzi 5:17-21, Paolo afferma che in Cristo noi siamo nuove creature, riconciliate a Dio. Qual è allora il nostro ministero nel mondo? Quanto saremmo efficaci se agissimo come un corpo unico?`

I credenti, nuove creature in Dio, ricevono un mandato di riconciliazione determinante e triplice: 

1. La nostra chiesa è composta da credenti un tempo lontani da Dio ma adesso uniti a lui dallo Spirito Santo, mediante la grazia salvifica del sacrificio di Cristo. Noi siamo il rimanente, chiamati ad annunciare al mondo il messaggio relativo agli ultimi tempi. Nostro compito è invitare chi tuttora è lontano da Dio a riconciliarsi a lui e a unirsi a noi in questa missione. 

2. La chiesa è anche fatta da persone di Dio che si sono riconciliate a vicenda. Essere uniti a Cristo significa che siamo uniti gli uni agli altri; non stiamo parlando di un nobile ideale, ma di una realtà che deve essere tangibile. La riconciliazione reciproca, la pace e l’armonia tra fratelli e sorelle rappresentano una testimonianza inequivocabile al mondo che Gesù Cristo è il nostro Salvatore e Redentore. «Da questo conosceranno tutti che siete miei discepoli, se avete amore gli uni per gli altri» (Gv 13:35).

3. Mediante questo ministero della riconciliazione, la chiesa dice all’universo che il piano divino della redenzione è vero ed efficace. Il gran conflitto riguarda Dio e la sua personalità e, nella misura in cui la chiesa coltiverà l’unità e la riconciliazione, l’universo osserverà l’attuazione della saggezza eterna del Signore (Ef 3:8-11). 