---
title:  unità e diversità
date:  28/11/2018
---

In Romani 14 e 15, l’apostolo Paolo affronta questioni che stavano profondamente dividendo la chiesa a Roma. La sua reazione di fronte a queste problematiche fu quella di esortare i Romani a esercitare tolleranza e pazienza reciproca e a non dividere la chiesa. Cosa può insegnarci questo suo consiglio?

`Leggere Romani 14:1-6. Quali questioni di coscienza stavano spingendo i membri di Roma a giudicarsi a vicenda, dimenticando la comunione fraterna?`

È molto probabile che quelle problematiche avessero a che fare con l’impurità cerimoniale ebraica. Secondo Paolo quel trambusto era nato per «sentenziare sui suoi scrupoli» (Ro 14:1), per dire che quelle non erano questioni legate alla salvezza, ma opinioni che avrebbero dovuto essere lasciate alla coscienza individuale (v. 5).

Quelle dispute riguardavano per prima cosa il tipo di cibo consumato. Ma il problema cui si riferisce Paolo non erano gli animali impuri proibiti in Levitico 11. Niente lascia supporre che i primi cristiani abbiano iniziato a mangiare carne di maiale o altri animali impuri al tempo di Paolo, mentre sappiamo bene che Pietro si asteneva rigorosamente da quei cibi (At 10:14). Il dato che il debole mangiasse solo vegetali (Ro 14:2) e che la disputa comprendesse anche le bevande (vv. 17,21), indica che il dibattito riguardava l’impurità cerimoniale. A ulteriore supporto di questa ipotesi c’è l’utilizzo dell’aggettivo _koinos_ (impuro) al v. 14. Quel termine è usato nell’antica traduzione greca dell’Antico Testamento e si riferisce ad animali impuri, non a quelli di Levitico 11. Pare che nella comunità Romana vi fossero alcuni che non prendevano parte alle agapi comuni perché non convinte dell’adeguata preparazione dei pasti o che non si trattasse di cibi sacrificati agli idoli.

Lo stesso vale per l’osservazione relativa a certi giorni: non è riferita all’osservanza settimanale del sabato, perché sappiamo che Paolo lo osservava con regolarità (At 13:14; 16:13; 17:2), ma si tratta con tutta probabilità di un richiamo alle varie festività ebraiche o ai giorni di digiuno. L’intento di Paolo in questi versetti è quello di invocare la tolleranza per quelli che sono sinceri e coscienziosi nell’osservanza di quei rituali, fino a quando non vengono considerati mezzi di salvezza. L’unità tra i cristiani si manifesta nella pazienza e nella sopportazione ogni volta che non siamo d’accordo su delle questioni, soprattutto quando non sono essenziali ai fini della nostra fede.

`Ci sono convinzioni e abitudini che ci contraddistinguono come avventisti, ma alle quali non ogni avventista è per forza chiamato a credere e aderire?`