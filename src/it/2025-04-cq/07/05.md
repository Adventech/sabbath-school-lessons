---
title:  Abbracciare la verità
date:   13/11/2025
---

### inVite

Quando i gabaoniti erano intrappolati da circostanze al di là del loro controllo, ricorsero alla menzogna. È una strategia comune che vediamo implementata nel corso della storia. Quando Satana stava complottando per usurpare Dio, usò le menzogne per convincere un terzo degli angeli del cielo a unirsi a lui. Gesù ha detto che il diavolo «è bugiardo e padre della menzogna» (Giovanni 8:44). Il libro di Apocalisse lo chiama «il serpente antico, che è chiamato diavolo e Satana, il seduttore di tutto il mondo» (12:9). Satana usò le menzogne per troncare il legame stretto che Adamo ed Eva avevano con Dio nel giardino dell’Eden. Da allora, l’inganno è diventato parte della natura umana; non solo dire bugie agli altri ma anche dirle a noi stessi. La Bibbia dice: «Il cuore è ingannevole più di ogni altra cosa e insanabilmente maligno; chi potrà conoscerlo?» (Geremia 17:9).

Vedendo tutto l’inganno che affrontiamo come esseri umani e il male che provoca, Gesù fornisce una strada migliore. In Giovanni 14:6 Gesù dichiara: «Io sono la via, la verità e la vita», dandoci la soluzione agli inganni che ci turbinano intorno. Forse l’aspetto più potente di questa affermazione è come Gesù presenta la verità: non come un’idea ma come una persona. Presenta se stesso come l’incarnazione e l’essenza della verità. La verità ha un nome, ed è Gesù. Parlando di Gesù, Giovanni dice: «E la Parola è diventata carne e ha abitato per un tempo fra di noi, piena di grazia e di verità; e noi abbiamo contemplato la sua gloria, gloria come di unigenito dal Padre» (Giovanni 1:14). Possiamo incontrare personalmente la verità di Gesù attraverso la Scrittura. Gesù disse agli ebrei: «Voi investigate le Scritture perché pensate di avere per mezzo di esse vita eterna, ed esse son quelle che rendono testimonianza di me» (5:39). La Scrittura apre un portale verso la comunione con Gesù, che è la Verità.

Viviamo in un mondo che fa di tutto per rendere la verità soggettiva. È comune che le persone credano che tutti possono avere la propria verità, comunque vogliano definirla. Questa nozione nega la possibilità di una verità oggettiva e innegabile su cui tutti dovrebbero concordare. Ma la Scrittura dice chiaramente che c’è un’unica immutabile fonte di verità per tutti: Gesù, la Parola vivente. Gesù stesso dice: «conoscerete la verità e la verità vi farà liberi» (Giovanni 8:32). Gesù, la Verità, ci offre la libertà dal peccato e dall’inganno in particolare. Quando permettiamo a Gesù di rimuovere le menzogne a cui crediamo così facilmente su noi stessi e sugli altri, troviamo una libertà in lui che non possiamo trovare altrove.

**Medita ancora su Giosuè 9 e cerca dov’è Gesù.**

- Come vedi Gesù diversamente o nuovamente?
- Come puoi vincere le bugie a cui hai creduto e abbracciare la verità?

` `

`Risposta alla preghiera:`