---
title:  Un modo migliore
date:   14/11/2025
---

### inSight

«Quando gli israeliti capirono di essere stati ingannati, provarono una profonda indignazione... “... Tutta la raunanza mormorò contro i capi” (v. 18), ma essi rifiutarono di infrangere il patto, anche se era stato stipulato con frode, perché dissero: “Noi abbiamo giurato loro nel nome dell’Eterno, dell’Iddio d’Israele” (v. 19). E “i figliuoli d’Israele non li uccisero”. Gli israeliti risparmiarono loro la vita, ma senza violare l’ordine divino di distruggere i cananei idolatri, perché i gabaoniti si erano impegnati a rinunciare alle loro divinità e a offrire il culto all’Eterno. Quello degli israeliti era stato quindi un giuramento che non li costringeva a commettere nessun peccato; per questo, pur essendo stato sancito con l’inganno, il patto non doveva essere annullato. Un impegno che non costringa a compiere il male, deve essere sempre considerato sacro. L’inviolabilità di un giuramento o di un impegno non può essere intaccata da interessi egoistici, dall’idea di trarne profitto o dalla vendetta. “Le labbra bugiarde sono un abominio per l’Eterno” (Proverbi 12:22)...

Per i gabaoniti sarebbe stato ben più vantaggioso agire onestamente nei confronti d’Israele sottomettendosi all’Eterno, perché così, oltre ad avere salva la vita, avrebbero evitato il disonore e la schiavitù, frutti del loro inganno. Dio aveva detto che tutti coloro che avrebbero rinunciato al paganesimo, unendosi a Israele, avrebbero condiviso le benedizioni del patto e sarebbero stati ben accetti anche se stranieri e, tranne alcune eccezioni, questi uomini poterono godere degli stessi privilegi e favori degli israeliti; il Signore infatti aveva detto:

“Quando qualche forestiero soggiornerà con voi nel vostro paese, non gli farete torto. Il forestiero che soggiorna tra voi, lo tratterete come colui ch’è nato tra voi; tu l’amerai come te stesso” (Levitico 19:33,34). Poi, a proposito della Pasqua e dell’offerta dei sacrifici: “Vi sarà una sola legge per tutta l’assemblea e per lo straniero che soggiorna tra voi... come siete voi, così sarà lo straniero davanti all’Eterno” (Numeri 15:15).

Se non fossero ricorsi all’inganno, i gabaoniti avrebbero avuto gli stessi diritti d’Israele. Ma ora quegli abitanti di una “città reale” in cui “tutti gli uomini suoi erano valorosi” diventando per generazioni spaccalegna e portatori d’acqua, avrebbero subìto una grande umiliazione. Coloro che per ingannare si erano vestiti da poveri ora venivano umiliati dal giogo di una schiavitù perpetua. Nel corso dei secoli la loro condizione di servi avrebbe testimoniato l’avversione di Dio per la falsità».–Ellen G. White, Patriarchi e profeti, pp. 424, 425.

`Dopo lo studio di questa settimana, quali sono delle applicazioni personali per la tua vita?`

`Come puoi imparare a dire la verità anche quando è difficile?`

`Ripassa il tuo versetto a memoria. Come si è applicato alla tua vita questa settimana?`