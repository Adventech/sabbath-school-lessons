---
title:  Ricordare gli errori
date:   09/11/2025
---

### inTro

**Ricordare gli errori**

Leggi il brano di questa settimana: Giosuè 9

Niente diventa virale quanto un bel videomontaggio di errori. Alcuni video mostrano gli svarioni esilaranti delle personalità televisive. Altri mettono insieme i fallimenti disastrosi di atleti, musicisti o altri artisti. Anche se alcuni artisti potrebbero essere felici di essere ricordati per i loro errori, la maggior parte dei leader di alto profilo preferirebbero essere celebrati per i loro risultati più rispettabili. Leader di spicco come re, presidenti e generali spesso fanno del loro meglio per mascherare i loro errori e sottolineare o persino esagerare i loro successi. Gestire la loro immagine pubblica è una priorità assoluta. Pagano professionisti di pubbliche relazioni e sfruttano l’influenza dei media per riportare le loro decisioni e risultati nel modo più positivo possibile. I re dell’antico Medio Oriente erano uguali: pronti a pubblicizzare e rievocare le loro vittorie militari e altri risultati eccezionali. Gli archeologi hanno ritrovato molti manufatti antichi che vantano di conquiste e domini. Ciò che spesso è assente dagli archivi sono gli errori, i fallimenti o le perdite di un regno o di un re vittorioso.

In netto contrasto, la storia biblica è colma di dettagli poco lusinghieri sulle esperienze del popolo di Israele e dei suoi leader. La Bibbia è particolarmente onesta riguardo gli errori dei suoi eroi più emblematici. Se la Bibbia fosse solo una storia della nazione di Israele, sarebbe stato sicuramente nell’interesse nazionale tralasciare di riportare alcuni degli episodi più imbarazzanti. Tuttavia, poiché la Bibbia è un documento ispirato con lo scopo più ampio di insegnare al popolo di Dio nel corso del tempo, sia le storie positive che quelle negative furono conservate attentamente per insegnare e avvertire il popolo di Dio.

Il libro di Giosuè riporta una storia piuttosto umiliante in cui Giosuè e gli altri capi della nazione mostrarono una deludente carenza di discernimento spirituale, portando al successo di un inganno di alcuni visitatori misteriosi. Gli errori fatti ad Ai furono ripetuti qui con i gabaoniti. Ancora una volta gli israeliti corsero avanti senza aspettare di ricevere la guida di Dio. La Bibbia riporta che Giosuè con gli altri capi «non consultò il Signore» (Giosuè 9:14). I capi degli israeliti accettarono un trattato di pace con la delegazione in visita e furono imbrogliati. Quando l’errore fu scoperto, l’opinione pubblica si rivoltò contro Giosuè e gli altri capi: «tutta la comunità mormorò contro i capi» (v. 18). A causa di questo errore Giosuè affrontò una crisi di credibilità come leader.

Nelle battaglie successive (descritte in Giosuè 10), Dio aiutò Giosuè a riacquistare il rispetto del popolo. All’epoca in cui fu scritto il libro, Giosuè era diventato un eroe nazionale. La gente della generazione di Giosuè non avrebbe obiettato se qualcuno si fosse convenientemente dimenticato di documentare questa storia. Tuttavia, la Bibbia non presenta una storia edulcorata. Come molte storie deludenti nella Bibbia, questo capitolo della storia del popolo di Israele insegna alle generazioni successive i pericoli del fare affidamento su se stessi.

In un’epoca in cui tante cose sono false e mascherate, la gente desidera ardentemente qualcosa di autentico. La storia nella Bibbia ci insegna oggi a essere onesti sui nostri errori e onesti con le storie che raccontiamo. Dovremmo essere disposti a riconoscere i nostri errori per non ripeterli. Quando prendiamo una decisione poco saggia, Dio è gentile con noi e disposto ad aiutarci a rimediare, per quanto possibile, al danno fatto. Nella storia di Dio, i nostri fallimenti non ci definiscono. La grazia di Dio è forte a perdonare, risanare e ricostruire quando soffriamo per aver seguito una strada sbagliata. Quando studiamo questa storia difficile di Giosuè e dei capi degli israeliti, dobbiamo pregare di poter discernere le lezioni che contiene e ottenere il coraggio di riconoscere i nostri errori e di imparare dalle nostre esperienze.

### inScribe

Scrivi Giosuè 9:1–15 con la traduzione di tua scelta. Puoi anche riscrivere il brano a parole tue, con uno schema o una mappa mentale di tutto Giosuè 9.

` `