---
title:  Dire la verità
date:   11/11/2025
---

### inTerpret

I gabaoniti erano una tribù formidabile. I loro vicini riconoscevano che Gabaon era una «città grande come una delle città regali» e che «tutti gli uomini suoi erano valorosi» (Giosuè 10:2). Erano guerrieri che occupavano il centro del territorio cananeo. Tuttavia, i racconti del Dio d’Israele avevano riempito di terrore i loro cuori al punto che ricorsero all’inganno piuttosto che al valore militare per salvarsi la vita. La loro capitolazione è rivelatrice; essi riconoscevano la propria incapacità di vincere una battaglia contro il Dio d’Israele.

Resta il dubbio però; se la sarebbero cavata meglio se avessero semplicemente detto la verità? Se la storia di redenzione di Raab ci ha insegnato qualcosa, dire la verità avrebbe fatto guadagnare loro un posto migliore all’interno della comunità del patto di Dio. Dio non li avrebbe respinti se fossero andati da lui con fede. I gabaoniti ignoravano la bontà di Dio. Servivano idoli che dovevano essere placati e adoravano falsi dei che erano arrabbiati ed esigenti. Gli dei in cui credevano erano inavvicinabili. Anche se ciò non giustifica le menzogne, certamente ne offre il contesto. La nostra percezione di Dio determina il modo in cui ci avviciniamo a lui. A volte siamo tentati di avvicinarci a Dio come fecero i gabaoniti. Vediamo la sua forza, la sua potenza, la sua capacità di fare l’impossibile, eppure facciamo fatica a credere che egli ci ama e si prende cura di noi. A volte sembra più facile avvicinarsi a Dio con un’argomentazione convincente sul perché dovrebbe aiutarci, ricordandogli delle nostre buone azioni per esempio, piuttosto che semplicemente affidarci alla sua misericordia e implorare clemenza, non perché ne siamo degni, ma perché egli è benevolo.

Dio non ha mai arbitrariamente escluso altre nazioni dalle sue benedizioni. Mosè insegnava che Dio «non ha riguardi personali» e che «ama lo straniero» (Deuteronomio 10:17, 18). Affinché gli israeliti fossero ospitali verso i popoli di altre nazioni, Mosè insegnò loro ripetutamente: «Amate dunque lo straniero, poiché anche voi foste stranieri nel paese d’Egitto» (v. 19). Se i gabaoniti fossero venuti con il desiderio autentico di unirsi nell’adorazione del vero Dio e avessero detto la verità, possiamo presumere che avrebbero trovato un posto di appartenenza come Raab. Invece, a causa del loro inganno, questi guerrieri cittadini di una città ricca, furono ridotti in servitù come spaccalegna e portatori d’acqua al servizio del santuario. Ebbero un raccolto amaro a causa del loro inganno quando la verità avrebbe potuto concedere loro molto di più.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`In che modo la tua immagine di Dio ha avuto un impatto sul modo in cui ti avvicini a lui?`

`In che modo la tua percezione del carattere di Dio è cambiata con il tempo?`