---
title:  Un provvedimento misericordioso
date:   05/12/2025
---

### inSight

«Sei delle città assegnate ai leviti, tre da una parte e tre dall’altra del Giordano, furono scelte secondo l’ordine di Mosè, come città di rifugio... “dove possa ricoverarsi l’omicida che ha ucciso qualcuno involontariamente. Queste città vi serviranno di rifugio contro il vindice del sangue, affinché l’omicida non sia messo a morte prima d’esser comparso in giudizio dinanzi alla raunanza” (Numeri 35:11,12). Questo provvedimento era necessario a causa dall’antica abitudine della vendetta privata, secondo cui il parente o l’erede più prossimo del defunto doveva punire l’omicida. Nel caso in cui il movente del delitto fosse evidente, non era necessario attendere il giudizio del magistrato: la vendetta poteva raggiungere il criminale ovunque si trovasse, colpendolo a morte. Il Signore, pur non abolendo l’usanza dell’epoca prese un provvedimento per proteggere coloro che avrebbero commesso un omicidio involontario.

Le città di rifugio erano distribuite in modo tale da non distare più di mezza giornata di cammino da qualsiasi punto del paese. Per favorire i fuggitivi, le strade che portavano a queste città dovevano avere dei segnali con scritto a chiare lettere la parola “rifugio”, e dovevano essere mantenute in buono stato. Qualsiasi persona ebrea, straniera o di passaggio, poteva avvalersi di questo provvedimento. Ma mentre colui che aveva commesso un delitto involontario non doveva essere ucciso, il colpevole non poteva evitare la pena, e in caso di fuga doveva essere ricercato dalle autorità competenti; solo quando veniva provato che il delitto commesso non era intenzionale, sarebbe stato protetto nella città di rifugio invece di essere consegnato nelle mani del vendicatore. Per essere protetti in queste città, oltre ad averne diritto, occorreva non uscire dal rifugio indicato. Chi, allontanandosi dai limiti prescritti sarebbe stato trovato dal vendicatore del delitto da lui commesso, avrebbe pagato con la vita la disubbidienza al provvedimento del Signore. Poi, quando moriva il sommo sacerdote, coloro che avevano cercato protezione nelle città di rifugio, erano liberi di tornare alla loro terra...

Le città di rifugio, istituite per l’antico popolo di Dio, simboleggiano il rifugio che il Cristo offre. Lo stesso Salvatore misericordioso che ordinò la costituzione di queste città di rifugio, spargendo il suo sangue donò ai trasgressori della legge di Dio un posto sicuro in cui fuggire per essere protetti dalla morte seconda. Nessuna potenza può strappare da quelle mani divine coloro che vanno a lui per chiedere perdono».–Ellen G. White, Patriarchi e profeti, pp. 432-434.

`Dopo lo studio di questa settimana, quali sono delle applicazioni personali per la tua vita?`

`In che modo le città di rifugio fornivano una giustizia migliore delle altre usanze antiche?`

`Ripassa il versetto che hai memorizzato. Come si è applicato alla tua vita questa settimana?`