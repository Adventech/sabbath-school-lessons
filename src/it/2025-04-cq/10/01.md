---
title:  Un giusto processo
date:   30/11/2025
---

### inTro

**Un giusto processo**

Leggi il brano di questa settimana: Giosuè 20

Un rifugio è un luogo in cui le persone possono trovare riparo quando la loro vita è in pericolo. Chi vive nelle zone di conflitto conosce l’importanza di trovare un rifugio rapidamente quando suonano le sirene che annunciano un bombardamento. I rifugi antiaerei sono generalmente costruiti sotto terra con muri rinforzati in modo che non crollino facilmente. In tempi di guerra, quando pochi secondi possono fare la differenza tra la vita e la morte, è essenziale sapere dove sono i rifugi e il percorso più veloce per raggiungerli. In alcune comunità dove i bombardamenti sono abituali, vengono organizzate delle classi dentro i rifugi in modo che gli insegnanti possano insegnare con meno pericoli. I rifugi salvano vite in tempi di eventi catastrofici. Alcune comunità hanno costruito rifugi anti-tempesta in cui le persone possono fuggire quando c’è una perturbazione violenta, come un tornado o un uragano. Un rifugio solido è un luogo in cui le persone possono riposare e sentirsi al sicuro.

In ottemperanza alle indicazioni date da Dio a Mosè (Numeri 35:6), Giosuè designò sei città di rifugio dove chiunque fosse accusato di omicidio potesse trovare protezione dagli inseguitori che potevano cercare vendetta. Le città di rifugio erano luoghi dove si poteva investigare la causa di morte e si poteva perseguire la giustizia. Questa soluzione forniva un processo giudiziario che aiutava a proteggere dagli abusi che i membri della famiglia potevano fare del loro diritto di vendicarsi contro l’assassino. Quando la parte colpevole entrava nella città di rifugio, era al sicuro dalla vendetta fino a ricevere un giusto processo davanti alla commissione giudiziaria. Mentre l’omicidio premeditato era punibile con la morte, veniva data una sentenza più misericordiosa a chi era responsabile di una morte accidentale.

Le città di rifugio simboleggiavano il valore infinito che Dio attribuisce alla vita umana. Nei casi di omicidio intenzionale, il grave crimine di aver tolto una vita umana doveva essere riconosciuto. Gli omicidi erano punibili con la morte. Poiché Dio ha creato l’umanità a sua immagine, prende l’omicidio molto sul serio. Come Dio aveva detto a Noè molti secoli prima: «Il sangue di chiunque spargerà il sangue dell’uomo sarà sparso dall’uomo, perché Dio ha fatto l’uomo a sua immagine» (Genesi 9:6). Ma per evitare che persone innocenti fossero erroneamente punite, le città di rifugio fornivano un processo attraverso cui l’accusato poteva ricevere un’udienza attenta e giusta. Queste città furono stabilite per salvare la vita di chiunque avesse ucciso un’altra persona accidentalmente.

Le città di rifugio erano sparse per il territorio d’Israele così che chiunque potesse raggiungerne una entro un giorno di viaggio. Tre di queste città si trovavano sul lato ovest del Giordano e tre sul lato est. Le strade che portavano a queste città erano tutte ben tenute per garantire un accesso privo di ostacoli. Grossi cartelli erano disposti lungo la strada, rendendo ben visibile la via verso il rifugio. Le città erano aperte a tutti, cittadini ebrei, immigrati o viaggiatori che attraversavano il paese. Quando qualcuno era sospettato di omicidio, doveva affrettarsi senza indugio verso la città di rifugio più vicina. Non c’era tempo per mangiare o riposarsi finché non avesse trovato rifugio dentro le mura della città.

Se l’accusato era ritenuto innocente di omicidio premeditato, la sua vita era risparmiata. Ma la protezione poteva essere garantita solo all’interno delle mura della città. Quelli che lasciavano la città lo facevano a rischio della propria vita. Lontano dalla città, erano da soli. Fino alla morte del sommo sacerdote, il vendicatore del sangue (il parente del morto) era libero di uccidere l’accusato se l’avesse trovato fuori dalla città di rifugio. Dopo la morte del sommo sacerdote, la persona esonerata era finalmente libera di tornare a casa (Numeri 35:25-28).

Le città di rifugio non era solo luoghi in cui sfuggire alla vendetta. Ogni città era un microcosmo del piano della salvezza, offrendoci un assaggio dell’amore di Dio e di come estende la sua grazia ai peccatori attraverso Gesù.

### inScribe

Scrivi Giosuè 20:2–6 con la traduzione di tua scelta. Puoi anche riscrivere il brano a parole tue, con uno schema o una mappa mentale di tutto Giosuè 20.

` `