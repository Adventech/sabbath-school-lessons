---
title:  Operazioni chirurgiche
date:   28/10/2025
---

### inTerpret

A volte la gente pensa che la conquista di Canaan richiedesse uno sterminio indiscriminato della popolazione. Tuttavia, il giudizio di Dio contro le nazioni cananee era un processo chirurgico che eliminava attentamente il male e allo stesso tempo preservava ogni vita che poteva essere salvata. Fin dalla prima battaglia nella terra di Canaan vediamo il desiderio di Dio di risparmiare chiunque potesse. Anche se Gerico era una delle città che Dio aveva determinato dovesse essere distrutta, egli fu attento a proteggere la vita di Raab e di tutta la sua famiglia.

Di tutte le persone a Gerico che Dio avrebbe potuto risparmiare, Raab sembrava una candidata improbabile. La prima cosa che la Bibbia dice di lei è che era una prostituta (Giosuè 2:1). Tuttavia, salvò la vita delle spie israelite durante la loro missione di ricognizione dentro la città. Rischiando la propria vita, nascose le spie nella sua casa, che faceva parte delle mura della città. Quando le spie arrivarono inizialmente, Raab disse loro che credeva nel successo della loro missione e nella supremazia del loro Dio: «poiché il Signore, il vostro Dio, è Dio lassù nei cieli e quaggiù sulla terra» (Giosuè 2:11). Li supplicò di risparmiare la sua vita e tutta la sua famiglia quando Gerico fosse caduta. A causa della sua fede, le spie promisero di proteggere la loro vita se lei li avesse aiutati a scappare. Gettando una corda rossa dalla finestra, Raab fornì alle spie un modo per scendere sani e salvi giù dalle mura della città e rifugiarsi nei monti vicini. Tuttavia, prima di andarsene le dissero di lasciare quella corda rossa appesa alla finestra così che le persone che si trovavano nella sua casa sarebbero state salvate dalla distruzione. Quella corda rossa era un segno della sua fedeltà segreta ai figli di Israele e al loro Dio.

La storia di Raab ci ricorda che Dio accetta persone di tutte le nazioni (Atti 10:34, 35). Anche se Dio comandò la conquista di Canaan come atto di giudizio contro nazioni malvagie, forniva sempre un’opportunità per la salvezza di chiunque fosse disposto ad afferrarla. Le parole e le azioni di questa donna cananea erano una testimonianza potente della fede che nutriva nel suo cuore. Nonostante la sua vita passata di immoralità sessuale, questa donna trovò una nuova casa in mezzo al popolo del patto di Dio. Inoltre, divenne un’antenata di Gesù, il che la rende una parte importante della storia del vangelo (Matteo 1:5). Raab è il genere di persona che Gesù è venuto a salvare, ed è il tipo di persona di cui Dio si serve per portare benedizioni agli altri.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Quando ti sei sentito come uno straniero? In che modo ti dà speranza la storia di Raab?`