---
title:  Amore e giustizia
date:   31/10/2025
---

### inSight

«La distruzione totale degli abitanti di Gerico non era altro che l’esecuzione degli ordini precedentemente dati a Mosè a proposito degli abitanti di Canaan: “.. tu le voterai allo sterminio” (Deuteronomio 7:2). “Ma nelle città di questi popoli... non conserverai in vita nulla che respiri” (20:16). A molti, questi ordini appaiono contrari all’amore e alla misericordia di cui sono pervase altre pagine della Bibbia ma in realtà alla base vi è una saggezza e una bontà infinite. Dio stava per dare agli israeliti la terra di Canaan, creando una nazione e un governo che avrebbero rappresentato il suo regno sulla terra. Essi, oltre a essere i custodi della vera religione, dovevano diffonderne i princìpi in tutto il mondo; e poiché i cananei si erano abbandonati al paganesimo più degradante, era necessario liberare il paese da ciò che sicuramente avrebbe impedito l’adempimento dei misericordiosi piani divini.

I cananei avevano avuto ampie opportunità di pentirsi. Quarant’anni prima la strada aperta nel mar Rosso e i giudizi che avevano colpito l’Egitto, avevano sancito al di sopra di tutti gli altri dèi la supremazia del Dio d’Israele, confermata proprio allora con la sconfitta dei re di Madian e di Basan. Dio poi, castigando Israele per aver partecipato ai riti abominevoli di Baal-Peor, aveva rivelato quanto fosse santo il suo carattere e quanto detestasse l’idolatria. Gli abitanti di Gerico ne erano al corrente. Tuttavia molti di loro, pur avendo le stesse convinzioni di Rahab, si erano rifiutati di seguirle e riconoscere che l’Eterno, il Dio d’Israele, domina in cielo e in terra. Come gli antidiluviani, i cananei vivevano solo per bestemmiare Dio e corrompere la terra. L’amore e la giustizia esigevano la pronta eliminazione di questi popoli ribelli verso Dio e nemici dell’uomo.

Con la stessa facilità con cui gli eserciti divini avevano fatto crollare le mura di Gerico... L’Altissimo d’Israele aveva detto: “lo do in tua mano Gerico”; contro quella parola la forza umana non poteva nulla...

Dio compirà grandi cose per coloro che confidano in lui. Ma il popolo che non gli è fedele non possiede nessuna forza superiore. Confidando troppo nella propria saggezza, non dà al Signore la possibilità di rivelare la potenza divina che si manifesta in suo favore. Egli aiuterà i suoi figli in ogni occasione difficile se essi avranno completa fiducia in lui e gli ubbidiranno fedelmente».–Ellen G. White, Patriarchi e profeti, pp. 413-415

`Dopo lo studio di questa settimana, quali sono delle applicazioni personali per la tua vita?`

`Quali sono le condizioni perché Dio faccia grandi cose per noi?`

`Ripassa il tuo versetto a memoria. Come si è applicato alla tua vita questa settimana?`