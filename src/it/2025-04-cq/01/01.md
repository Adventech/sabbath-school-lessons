---
title:  Nuove frontiere
date:   28/09/2025
---

### inTro

**Nuove frontiere**

Leggi il brano di questa settimana: Genesi 15

In un mondo pieno di incertezze — instabilità economica, divisione politica e difficoltà personali — spesso ci ritroviamo paralizzati davanti a decisioni importanti. Facciamo un passo avanti con fede o ci ritiriamo in ciò che ci sembra sicuro? Il libro di Giosuè parla direttamente alla nostra vita e ci dà un esempio di come andare avanti con fede nonostante i dubbi irrisolti e le difficoltà travolgenti.

La generazione di Giosuè arrivò in un momento cruciale nella storia del popolo d’Israele quando dovevano decidere se erano pronti ad andare avanti con fede, affrontare i giganti ed entrare in un territorio sconosciuto. Le incognite erano enormi, l’opposizione travolgente, le difficoltà spaventose. Tutto dipendeva dalla loro disponibilità ad abbracciare l’incarico apparentemente impossibile che Dio aveva affidato loro. La storia di questo libro invita ogni credente di oggi a vincere i propri dubbi e le proprie paure e ricevere le benedizioni offerte da Dio.

Dopo quarant’anni faticosi di vita nel deserto, gli israeliti erano finalmente sul punto di ricevere l’eredità promessa ad Abraamo più di quattro secoli prima. Abraamo esercitò la sua fede aspettando la promessa e Giosuè fu lo strumento attraverso cui Dio realizzò quella promessa. Per comprendere adeguatamente il libro di Giosuè è essenziale prima capire come nacque il patto di Dio con Abraamo.

Quando Dio chiamò Abraamo a lasciare familiarità e conforto e partire per un’avventura con lui, Abraamo aveva già settantacinque anni. Senza fermarsi a mettere in discussione la fattibilità di lasciare la sua patria Abraamo seguì Dio in una terra ignota. Dio dichiarò che attraverso Abraamo e i suoi discendenti egli avrebbe compiuto una promessa cara ai cuori di tutti quelli che l’hanno amato e servito. Già nel giardino dell’Eden Dio aveva annunciato un piano per salvare l’umanità peccatrice mandando un liberatore che avrebbe schiacciato la testa del serpente (Genesi 3:15). Generazione dopo generazione avevano aspettato che arrivasse la progenie promessa. Dio rinnovò questa promessa quando apparve ad Abraamo e lo chiamò a essere il progenitore di colui che era stato promesso.

Dio non stava semplicemente offrendo ad Abraamo un posto nel lignaggio ancestrale del Messia. Il suo piano era più grandioso di questo. Il patto comprendeva della terra, una striscia fertile in una posizione ideale situata all’intersezione di tre grandi continenti: Africa, Asia ed Europa. La promessa di figli numerosi e di terreno fertile in una posizione strategica significava che Abraamo avrebbe avuto un’eredità straordinaria. Abraamo non sarebbe stato solo uno degli antenati diretti del Messia, ma avrebbe anche generato un’intera nazione il cui unico scopo sarebbe stato quello di preparare il mondo per l’arrivo del Messia e poi di facilitare l’estensione del suo regno al suo arrivo. In breve, Dio promise di mettere Abraamo e i suoi discendenti in una posizione dove avrebbero potuto cambiare il mondo. Ma mentre Abraamo accettò la chiamata e piantò le sue tende nella terra di Canaan, c’era una cosa importante che doveva ancora capire: accettare la chiamata di Dio a cambiare il mondo significava permettergli di sviluppare i suoi piani nei suoi tempi, a suo modo e secondo la sua volontà. Abraamo dovette imparare questa lezione gradualmente, ripetutamente e dolorosamente.

La storia di Abraamo contestualizza il libro di Giosuè offrendoci un’idea dei requisiti che garantiscono il successo spirituale. Abraamo dovette imparare delle lezioni essenziali di sottomissione assoluta e fiducia totale. Queste stesse caratteristiche diedero a Giosuè e agli israeliti il successo nella loro conquista di Canaan. Se vogliamo abbracciare l’eredità che Dio ci offre, dobbiamo ripensare a molti dei nostri paradigmi e convinzioni radicate e permettere a Dio di guidarci in modi inaspettati. Dio ha una chiamata importante per ognuno di noi. La chiamata di Dio oggi non richiede meno sottomissione e fiducia di quelle coltivate da Abraamo e Giosuè. Se siamo disposti a seguire il piano di Dio, Dio è più che disposto a servirsi di noi per fare grandi cose per lui.

### inScribe

Scrivi Genesi 15:12-16 con la traduzione di tua scelta. Puoi anche riscrivere il brano a parole tue, con uno schema o una mappa mentale di tutto Genesi 15.

` `