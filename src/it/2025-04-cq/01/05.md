---
title:  Il figlio promesso
date:   02/10/2025
---

### inVite

Quando Abraamo aveva novantanove anni, Dio gli apparve di nuovo dicendo: «Io sono il Dio onnipotente; cammina alla mia presenza e sii integro; e io stabilirò il mio patto fra me e te e ti moltiplicherò grandemente» (Genesi 17:1, 2). Abraamo si era sistemato a quell’epoca. Dopo quasi venticinque anni a Canaan, era ancora un ospite, ma almeno aveva un erede: suo figlio Ismaele, carne della sua carne, il suo disperato tentativo di aiutare Dio a mantenere le sue promesse. Dopo aver reiterato i termini del patto e stabilito il rito della circoncisione come un segno di consacrazione, Dio disse ad Abraamo che sua moglie Sara avrebbe dato alla luce un figlio anche se aveva già novant’anni (vv. 15, 16). La risposta di Abraamo fu di cadere con la faccia a terra ridendo e di ricordare a Dio che aveva già un figlio: Ismaele (vv. 17, 18). Pazientemente, misericordiosamente, Dio informò Abraamo che Dio non si sbagliava. Sara avrebbe avuto davvero un figlio nella sua vecchiaia: un figlio miracoloso. La nascita di Isacco dimostra la capacità di Dio di mantenere le sue promesse indipendentemente dalle circostanze.

Isacco divenne un giovane e Dio mise ancora una volta alla prova la fede di Abraamo. Apparendo ad Abraamo in una visione, Dio chiese il sacrificio supremo: «Prendi ora tuo figlio, il tuo unico, colui che ami, Isacco, e va’ nel paese di Moria, e offrilo là in olocausto sopra uno dei monti che ti dirò» (22:2). Tutte le speranze di Abraamo erano incentrate sul suo figlio promesso, Isacco. Dio stesso aveva dichiarato che Isacco era una parte integrante del patto, ma poi chiese ad Abraamo di rinunciare a ciò che gli era più caro. Abraamo ubbidì, credendo che se necessario Dio avrebbe risuscitato Isacco per mantenere le sue promesse (Ebrei 11:17-19). Dio ricompensò la fede di Abraamo. Non solo risparmiò Isacco, ma fornì anche un montone da sacrificare come sostituto, che Abraamo trovò in un cespuglio vicino.

Il montone mandato da Dio simboleggiava il culmine dell’alleanza. Tutte le promesse fatte ad Abraamo, incluso un figlio, la terra di Canaan e una grande nazione, convergevano su un unico evento: il Messia, il Figlio unigenito di Dio, sacrificato per i peccati del mondo. Lo scopo del patto di Dio con Abraamo era quello di preparare le persone e il luogo per l’arrivo dell’Agnello di Dio nel mondo (cfr. Giovanni 1:29). Presentare Gesù al mondo continua a essere lo scopo del patto di Dio e la sua chiamata a ognuno di noi. Se, come Abraamo, confidiamo in Dio e abbracciamo le sue promesse, Dio può fare grandi cose anche attraverso di noi.

**Medita ancora su Genesi 15 e cerca dov’è Gesù.**

- Come vedi Gesù diversamente o nuovamente?
- In che modo la tua fede è stata messa alla prova? Quali lezioni hai imparato?

` `

`Risposta alla preghiera:`