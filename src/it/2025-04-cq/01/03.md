---
title:  Gli abitanti di Canaan
date:   30/09/2025
---

### inTerpret

Se l’unico scopo di Dio fosse stato quello di trovare una patria per i discendenti di Abraamo, avrebbe potuto dare loro della terra che non era occupata. Invece Dio scelse di dare loro un territorio in cui abitavano già diversi gruppi di persone, sapendo che ricevere quella terra avrebbe comportato molti conflitti con quei popoli. È importante notare che Dio non era incurante delle nazioni che avevano rivendicato il territorio. Se a Dio non fosse importato di quelle nazioni, avrebbe potuto scacciarle immediatamente e dare il territorio alla famiglia di Abraamo. Invece Dio ritardò la conquista di Canaan di oltre quattrocento anni, mostrando continuamente alle nazioni la sua misericordia nonostante la loro crescente malvagità. Dio disse ad Abraamo che la sua famiglia sarebbe fuggita in una terra straniera e non sarebbe potuta tornare a Canaan per diverse generazioni perché «l’iniquità degli Amorei non è giunta finora al colmo» (Genesi 15:16). In altre parole, Dio stava misurando attentamente la malvagità di queste nazioni e avrebbe dato la terra di Canaan ai discendenti di Abraamo solo quando queste nazioni avessero superato il punto di non ritorno. Bisognerebbe intendere la conquista di Canaan da parte di Giosuè come un giudizio di Dio contro le nazioni colpevoli dei crimini peggiori. Il popolo di Canaan normalizzava e promuoveva rituali pagani che comprendevano diverse forme di promiscuità sessuale, incesto, omosessualità, sacrifici di bambini e bestialità (Levitico 18:6-23). Il sacrificio dei bambini era un rituale religioso comune in cui bruciavano i loro figli come sacrifici ai demoni (Salmi 106:37). Queste pratiche si mescolavano alla stregoneria, alla comunicazione con i morti e ad altre pratiche spiritistiche, che li trascinavano sempre più nelle tenebre e nell’iniquità (Deuteronomio 18:9-14). A causa di questi abomini, Dio stava scacciando gli abitanti del paese e avvertendo gli israeliti di non seguire il loro esempio affinché Dio non giudicasse anche loro (Levitico 18:24-30). Dio si sarebbe servito del popolo d’Israele come uno strumento di giudizio contro le nazioni che si erano indurite nella malvagità.

Quando Dio disse ad Abraamo che la sua famiglia non poteva ancora ereditare la terra promessa, formulò la conquista di Canaan come un giudizio contro persone empie, paragonabile alle storie del diluvio e la distruzione di Sodoma e Gomorra (Genesi 6:11-13; 19:13). Prima che Dio distruggesse Sodoma e Gomorra, Abraamo fece a Dio la stessa domanda che molti di noi oggi fanno riguardo quei momenti difficili di giudizio divino: «Farai dunque perire il giusto insieme con l’empio?» (18:23) Abraamo voleva essere rassicurato del fatto che Dio non avrebbe distrutto indiscriminatamente gli innocenti insieme ai colpevoli: «Non sia mai! Il giudice di tutta la terra non farà forse giustizia?» (v. 25). Mentre Abraamo partecipava a questo dialogo con Dio, scelse di confidare che Dio sarebbe stato attento a fare la cosa giusta in tutti i casi. Questa è la stessa decisione che rimane a ognuno di noi. Confidiamo che Dio eserciti correttamente giustizia e misericordia?

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Quanto confidi nella giustizia di Dio, anche se è in ritardo o non ha senso per te?`