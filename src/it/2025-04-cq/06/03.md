---
title:  Silenzio e collusione
date:   04/11/2025
---

### inTerpret

Una delle parti difficili della storia di Acan è che tutta la sua famiglia fu lapidata con lui. Tuttavia, è importante notare che i figli di Acan non furono puniti per i peccati del padre. La Bibbia condanna l’ingiustizia di punire i figli per i peccati dei loro genitori. La generazione che giustiziò Acan e la sua famiglia sicuramente si ricordava come Dio aveva salvato i figli di Core quando si rifiutarono di unirsi alla ribellione del padre. In un momento drammatico di giudizio divino Core, i suoi complici Datan e Abiram con le mogli e i figli di Datan e Abiram, furono tutti inghiottiti da una voragine (Numeri 16:27). Ma i figli di Core si separarono dalla tenda del padre e furono risparmiati (26:11). Senza dubbio i figli sopravvissuti di Core erano ancora vivi all’epoca di Acan.

Attraverso la legge di Mosè Dio stabiliva con fermezza la responsabilità personale e distinta di ogni persona: «Non si metteranno a morte i padri per colpa dei figli, né si metteranno a morte i figli per colpa dei padri; ognuno sarà messo a morte per il proprio peccato» (Deuteronomio 24:16). Ai tempi dei re israeliti, re Amasia ricordava e riconobbe questa legge come un pilastro importante della vera giustizia (2 Re 14:6). Anche i profeti ribadirono l’importanza di questo principio secoli dopo (Ezechiele 18:20). Sapendo quanto Dio era attento a non punire mai i figli per i peccati dei loro padri, possiamo concludere con certezza che la famiglia di Acan era complice della sua missione segreta. I suoi figli e le sue figlie non dissero niente e non furono assolti dalla responsabilità di aver seguito il loro padre nel fare il male.

La naturale tendenza umana per i figli, sia piccoli che grandi, è seguire lo stesso male dei loro genitori. La storia dei figli di Core rappresenta l’eccezione alla regola. Per la grazia di Dio, chiunque appartenga a una famiglia con un Acan o un Core può seguire l’esempio stimolante dei figli di Core. Quando c’è un peccato palese o aperta ribellione, i figli che sono abbastanza grandi da avere una propria identità non dovrebbero supportare o permettere ai loro genitori di fare il male. In queste situazioni difficili, i figli dovrebbero trovare un modo per essere fedeli a Dio. Nei casi più estremi, dove tra i peccati dei genitori ci sono crimini, i figli dovrebbero denunciare il crimine alle autorità, cercare aiuto e separarsi dai loro genitori. A volte i figli si sentono obbligati ad assecondare tutto quello che i loro genitori chiedono a prescindere da quanto sia morale; e questo vale anche per gli adulti. Ma Paolo ha scritto: «Figli, ubbidite nel Signore ai vostri genitori, perché ciò è giusto» (Efesini 6:1). Questo significa che i figli dovrebbero ubbidire ai loro genitori solo a condizione che i genitori onorino Dio. Quando i genitori indicano ai loro figli di disonorare il Signore, i figli dovrebbero mostrare che la loro fedeltà a Dio è al primo posto.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Come fanno i figli a onorare i propri genitori quando i loro genitori fanno cose sbagliate?`