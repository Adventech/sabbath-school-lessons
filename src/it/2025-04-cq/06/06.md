---
title:  Il peccato dell’avidità
date:   07/11/2025
---

### inSight

«Il peccato di Acan fu commesso in un momento in cui la potenza di Dio si era manifestata con forza, e rappresentava una sfida a un preciso e solenne avvertimento divino. “Guardatevi bene da ciò che è votato all’interdetto... e non rendiate maledetto il campo d’Israele” (Giosuè 6:18), era stato intimato a tutto il popolo. Quest’ordine fu dato subito dopo il miracoloso passaggio del Giordano, dopo la circoncisione del popolo in riconoscimento del patto di Dio, dopo l’osservanza della Pasqua e l’apparizione dell’Angelo del patto, capo dell’esercito del Signore. Poi era seguito il crollo di Gerico, una prova evidente della sorte dei trasgressori della legge di Dio. Inoltre la manifestazione della potenza divina, che aveva dato la vittoria a Israele, permettendo al popolo di conquistare la città di Gerico, rendeva ancora più solenne il divieto di appropriarsi del bottino. La roccaforte era crollata davanti alla potenza della Parola di Dio, era lui che l’aveva conquistata e solo a lui doveva essere consacrato tutto ciò che essa conteneva...

All’origine del peccato, che determinò la rovina di Acan, vi era l’avidità, uno degli errori più comuni e considerati con maggiore leggerezza. Mentre altre colpe sono punite con la detenzione o altre pene, la violazione del decimo comandamento molto raramente viene biasimata...

L’avidità è un male che si sviluppa gradualmente. Acan aveva coltivato la passione per le ricchezze, tanto da renderla un’abitudine che ora lo legava come una catena che era quasi impossibile spezzare. Se la sua sensibilità non fosse stata indebolita dal peccato il pensiero che questo errore avrebbe portato Israele alla rovina avrebbe dovuto terrorizzarlo, invece quando la tentazione arrivò, egli ne fu una facile preda.

Peccati simili si commettono anche ora pur conoscendo questo avvertimento così solenne ed esplicito. Oggi è chiaramente proibito cedere all’avidità, così come ad Acan era stato vietato di appropriarsi del bottino di Gerico. Dio infatti, attraverso vari avvertimenti, ha dichiarato che è una forma di idolatria: “Voi non potete servire a Dio e a Mammona” (Matteo 6:24)... Davanti a noi abbiamo la terribile condanna di Acan, di Giuda, di Anania e Saffira; dietro questi uomini c’è Lucifero il “figlio dell’aurora” che, desiderando ardentemente posizioni superiori, ha perso per sempre lo splendore e la felicità del cielo. Ma nonostante tutti questi avvertimenti, l’avidità si diffonde ovunque».–Ellen G. White, Patriarchi e profeti, pp. 416-418.

`Dopo lo studio di questa settimana, quali sono delle applicazioni personali per la tua vita?`

`In quali modi sei tentato a essere avido? Come puoi combattere queste tentazioni?`

`Ripassa il tuo versetto a memoria. Come si è applicato alla tua vita questa settimana?`