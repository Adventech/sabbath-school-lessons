---
title:  Una sconfitta inaspettata
date:   02/11/2025
---

### inTro

**Una sconfitta inaspettata**

Leggi il brano di questa settimana: Giosuè 7, 8

Sei mai stato così fiducioso dopo una vittoria che ti sei precipitato a capofitto nella tua sfida successiva solo per subire una sconfitta umiliante? Giosuè potrebbe capire. Cavalcando l’onda del loro straordinario successo a Gerico, gli israeliti si sentivano fiduciosi per la loro prossima battaglia. Dimenticando la propria debolezza, scattarono avanti aspettandosi un’altra grande vittoria. Giosuè non perse tempo e inviò subito delle spie dalle rovine fumanti di Gerico per andare a esplorare il loro obiettivo successivo. Il viaggio da Gerico alla città di Ai era di circa 19 chilometri in salita. Ai si trovava nella campagna collinare a circa 790 metri sul livello del mare, mentre Gerico era nella valle del Giordano a circa 274 metri sotto il livello del mare. Nel valutare Ai, le spie conclusero che gli abitanti di questa città erano pochi e che potevano essere facilmente sconfitti. Tornando giù per la collina, le spie esortarono Giosuè a mandare un piccolo gruppo di non più di tremila uomini per compiere questa missione apparentemente semplice. Giosuè concordò e permise al resto del popolo di riposare nell’accampamento.

Nonostante la fiducia iniziale degli israeliti, gli abitanti di Ai respinsero velocemente le forze israelite che fecero una disastrosa ritirata giù per la collina, perdendo trentasei uomini lungo la via. Mentre trentasei morti sembra un numero piccolo rispetto ad altre battaglie, dobbiamo ricordare che gli israeliti avevano preso Gerico senza subire una sola vittima. Pensavano che Dio avrebbe combattuto queste battaglie per loro. Chiaramente Dio non stava combattendo per loro ad Ai come aveva fatto a Gerico.

Questa sconfitta inaspettata demoralizzò l’intero accampamento e provocò una grave preoccupazione su cosa sarebbe successo. Gli israeliti vivevano in un accampamento non fortificato che non aveva nemmeno delle mura. Forse i cananei avrebbero sentito parlare del loro fallimento e avrebbero approfittato della loro posizione esposta? Senza la protezione di Dio avevano tutte le ragioni per preoccuparsi della loro sicurezza. In un segno di totale orrore per questa perdita devastante, Giosuè si strappò le vesti, si gettò con il viso a terra davanti all’arca del patto chiedendo a Dio: «perché? ... che dovrò dire? ... tu che farai?» (Giosuè 7:7–9). È una preghiera schietta piena di lacrime e domande difficili. Nel segreto della preghiera, Giosuè espresse persino qualche dubbio: «Oh, ci fossimo pur accontentati di rimanere di là dal Giordano!» (v.7). Era indubbiamente un momento brutto per Giosuè, ma corse verso Dio cercando rifugio.

A volte Dio ci deve permettere di soffrire sconfitte schiaccianti prima che siamo disposti a rallentare, farci un esame di coscienza, fare domande difficili e aspettare che ci risponda. Sono queste valli oscure della nostra vita che diventano momenti determinanti in cui troviamo nuove risposte e nuove direzioni che ci vengono dall’alto. La storia di Ai ci insegna a fare attenzione a non assumerci troppa responsabilità per i nostri successi, affinché Dio non permetta una sconfitta imbarazzante per attirare di nuovo la nostra attenzione. Questa storia ci invita a restare umili e affidarci a Dio, a prescindere da quanto successo riceviamo. A volte le nostre esperienze positive ci fanno sentire troppo sicuri e fiduciosi per il futuro. Nel giro di poco tempo, ci spingiamo avanti con la nostra saggezza e forza e smettiamo di affidarci a Dio.

Come la storia alla fine rivela, le spie sottovalutarono la forza di Ai e sopravvalutarono quella degli israeliti. Quando il popolo di Israele tornò ad Ai per la seconda volta, Giosuè portò più di dieci volte il numero di guerrieri che aveva mandato la prima volta. Nella seconda battaglia, dodicimila abitanti di Ai caddero. Tuttavia, il vero problema alla base della sconfitta originale degli israeliti non aveva niente a che fare con i numeri; riguardava il fatto che avevano violato il patto con Dio a causa dei peccati di un uomo. Giosuè stava per ricevere le risposte alle sue domande affrante e non sarebbero state piacevoli.

### inScribe

Scrivi Giosuè 7:1–13 con la traduzione di tua scelta. Puoi anche riscrivere il brano a parole tue, con uno schema o una mappa mentale di tutto Giosuè 7, 8.

` `