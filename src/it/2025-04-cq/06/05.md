---
title:  Salvati dalla maledizione
date:   06/11/2025
---

### inVite

Dopo aver eseguito la sentenza nei confronti di Acan, Dio disse agli israeliti di tornare ad Ai con la garanzia della sua benedizione. Questa volta, ottennero la vittoria, gli abitanti di Ai caddero e la città fu bruciata. Con le prime due città di Canaan prese, era il momento per gli israeliti di interrompere la guerra e rinnovare il loro patto con Dio. La perdita della famiglia di Acan era un monito di quanto fosse importante proteggere la loro relazione di alleanza con Dio. L’aggiunta della famiglia di Raab alla comunità del patto ricordava al popolo d’Israele la misericordia e la salvezza di Dio.

Anche se gli israeliti erano circondati da nemici potenti, lasciarono il loro accampamento a Ghilgal e camminarono per circa 32 chilometri in territorio nemico fino alla valle tra il monte Gherizim e il monte Ebal per confermare il loro patto con Dio (Giosuè 8:30-35). Questo lungo viaggio includeva le donne, i bambini e gli stranieri che erano con loro. Due volte Mosè aveva dato istruzioni per questa cerimonia del patto che dovevano condurre dopo il loro arrivo nella terra di Canaan (Deuteronomio 11:29; 27:1–26).

Sei tribù erano sul monte Gherizim per confermare le benedizioni dell’osservanza della legge. Le altre sei tribù erano posizionate sul monte Ebal, dove risposero con un «Amen!» a ogni maledizione pronunciata contro coloro che violano la legge di Dio. In piedi nella valle tra i due monti, Giosuè lesse tutte le parole della legge davanti a tutta la nazione. La legge non fu solo letta ad alta voce, ma anche scritta su delle pietre come memoriale nazionale e una testimonianza per le generazioni future. Come le pietre erette per ricordare il miracolo di Dio al Giordano, le pietre furono posizionate per ricordare la legge di Dio e il suo patto con il popolo d’Israele.

Mosè aveva lasciato istruzioni ai sacerdoti per tenere simili letture pubbliche della legge ogni sette anni quando si radunavano al tempio per la festa delle Capanne (Deuteronomio 31:9-13). Queste letture pubbliche avrebbero aiutato i bambini a imparare la legge e avrebbero ricordato a tutta la famiglia la loro relazione di alleanza con Dio.

Il monte Ebal simboleggiava le maledizioni della legge, ma questa montagna conteneva anche la promessa della redenzione e del perdono di Dio. Sul monte Ebal, Giosuè costruì un altare al Signore su cui sacrificarono olocausti e offerte di riconoscenza. Ogni sacrificio anticipava Gesù che «ci ha riscattati dalla maledizione della legge» quando è venuto su questo mondo e ha offerto se stesso come sacrificio (Galati 3:13). L’altare anticipava colui che può soccorrerci dalla maledizione del peccato. L’unica speranza degli israeliti era la promessa dell’altare.

**Medita ancora su Giosuè 7, 8 e cerca dov’è Gesù.**

`In quali modi Gesù ci ha salvato dalla maledizione della legge?`

`Giosuè spostò il popolo in territorio nemico per la cerimonia di riconferma. Quali rischi Dio ti sta chiedendo di prendere?`

`Risposta alla preghiera:`