---
title:  Andare avanti con fede
date:   20/10/2025
---

### inGest

Quando arrivò il momento di attraversare il fiume in piena, la fede degli israeliti fu messa alla prova. «Giosuè disse al popolo: “Santificatevi, poiché domani il Signore farà meraviglie in mezzo a voi”» (Giosuè 3:5). I sacerdoti dovevano portare l’arca del patto davanti al popolo. Giosuè spiegò in anticipo cosa sarebbe successo. Appena i sacerdoti avessero toccato l’acqua, le acque a monte si sarebbero fermate. A valle l’acqua sarebbe defluita e gli israeliti avrebbero attraversato il letto del fiume asciutto. Il popolo doveva mantenere una distanza di quasi un chilometro dall’arca sacra (v.4).

Mentre il popolo attraversava il letto del fiume, ricordavano senza dubbio la storia di come Dio aveva aperto un varco nel mar Rosso quarant’anni prima. A parte Caleb e Giosuè, un’intera generazione era morta nel deserto. Alcuni potrebbero aver avuto vaghi ricordi d’infanzia di aver attraversato il mar Rosso, ma molti ne avevano solo sentito parlare. Attraversare il Giordano in questo modo diede al popolo la fiducia che Dio fosse con Giosuè come era stato con Mosè. La fede della gente fu rafforzata nella consapevolezza che il Dio che aveva fermato il fiume in piena era il «Signore di tutta la terra» (v. 11, 13). Questo miracolo era un segno della capacità di Dio di scacciare «i Cananei, gli Ittiti, gli Ivvei, i Ferezei, i Ghirgasei, gli Amorei e i Gebusei» (v. 10).

Il popolo seguì l’esempio dei sacerdoti che furono i primi a esercitare fede nella promessa di Dio. In tutta la Scrittura, vediamo vari livelli di disponibilità a rispondere alla chiamata di Dio. Per fortuna Dio mostra pazienza anche con coloro che continuano a esitare. Quando Gesù chiese a Pietro di andare al largo con la sua barca da pescatore e gettare le sue reti, Pietro rispose con fede esitante: «Maestro, tutta la notte ci siamo affaticati e non abbiamo preso nulla; però, secondo la tua parola, getterò le reti» (Luca 5:5). Invece il centurione romano non pretese neanche che Gesù mettesse piede a casa sua: «di’ soltanto una parola e il mio servo sarà guarito» (Matteo 8:8). Abraamo dimostrò una fede simile quando gli fu chiesto di offrire Isacco in sacrificio. Ebrei 11:17, 19 dice: «Per fede Abraamo, quando fu messo alla prova, offrì Isacco... persuaso che Dio è potente da risuscitare anche i morti».

Oggi Dio ha bisogno di giovani che siano esempi di fede, persone che aprano la via e che siano i primi a entrare nell’acqua. Esercitando la nostra fede, il nostro esempio può incoraggiare gli altri a seguirci. La storia di fede di Giosuè può continuare con noi mentre andiamo avanti con fede.

**Torna al testo che hai scritto e studia il brano.**

- [Cerchia] le parole/frasi/idee ripetute.
- [Sottolinea] le parole/frasi che sono importanti e hanno significato per te.
- Disegna [Frecce] per collegare parole/frasi ad altre parole/frasi associate o collegate.

` `

_Impara a memoria il tuo brano preferito di Giosuè 3, 4. Scrivilo più volte per aiutare con la memorizzazione._

`Quale Giordano Dio ti sta chiamando ad attraversare?`

`In che modo Dio è stato paziente quando hai esitato?`