---
title:  Azione unita
date:   21/10/2025
---

### inTerpret

Prima che il popolo di Israele attraversasse il Giordano, Giosuè ricordò loro che erano tutti insieme nella conquista. Mosè aveva già guidato il popolo nella distruzione di tutte le città che appartenevano a Og e a Sicon, due re amorei che li avevano minacciati (Deuteronomio 3:3-6). Il territorio conquistato a est del Giordano fu dato alle tribù di Ruben, Gad e metà della tribù di Manasse. Questo fu il primo passo nella loro conquista e la prima realizzazione di un insediamento permanente. Le famiglie delle tribù che avevano appena ricevuto del territorio devono essersi sentite come se finalmente avessero raggiunto il traguardo. Dopo quattro decenni di peregrinazione e numerosi sconvolgimenti, erano a casa. Si potevano stabilire, arare il terreno, seminare e riposare.

La tentazione di lasciare che tutti gli altri continuassero a conquistare Canaan senza di loro probabilmente era forte, ma Mosè intervenne per assicurarsi che nessuno dimenticasse il proprio dovere: «Il Signore, il vostro Dio, vi ha dato questo paese perché lo possediate. Tutti voi, uomini valorosi, marcerete armati alla testa dei figli d’Israele, vostri fratelli» (v. 18). Dovevano rimanere con le altre tribù finché tutti non avessero ricevuto la loro parte. Poi avrebbero potuto tornare a casa.

Giosuè ripeté questa ordinanza agli israeliti mentre si preparavano ad attraversare il Giordano (Giosuè 1:12-18). Chi aveva già ricevuto il proprio insediamento doveva lasciarlo per aiutare i loro fratelli ad acquisire il loro territorio. Anche se alcune delle tribù avevano goduto dei primi frutti del territorio, l’intera nazione doveva continuare ad andare avanti come un unico corpo. Se anche una sola tribù si fosse impigrita mentre le altre sostenevano il peso dell’opera, tutti si sarebbero demoralizzati. Tutti dovevano sostenere gli altri in un’azione unita. In quanto capo umano della nazione, Giosuè doveva assicurarsi che queste tribù rispettassero il loro impegno.

Questa storia sulle tribù di Ruben, Gad e Manasse ci ricorda l’importanza di aiutarci gli uni gli altri con le nostre diverse sfide e opportunità. Gli uomini di queste tribù non potevano semplicemente mandare aiuti economici; dovevano temporaneamente lasciare le loro famiglie e viaggiare in un altro posto per aiutare i loro fratelli. Questo concetto può essere difficile oggi in un mondo frammentato dalla cultura, dalla lingua e dalla distanza. Il valore di questa condivisione etica si trova anche nel Nuovo Testamento, dove Paolo scrisse alla chiesa in Galazia: «Portate i pesi gli uni degli altri e adempirete così la legge di Cristo» (Galati 6:2). La chiesa oggi ha bisogno di giovani che siano disposti a servire fuori dalle loro case, oltre le mura della chiesa e persino in altri paesi per aiutare a portare avanti l’opera di Dio dovunque ci sia bisogno di loro.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`In quali modi puoi aiutare a portare avanti la missione della chiesa insieme ai tuoi fratelli e sorelle credenti?`