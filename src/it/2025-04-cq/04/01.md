---
title:  La piena del Giordano
date:   19/10/2025
---

### inTro

**La piena del Giordano**

Leggi il brano di questa settimana: Giosuè 3, 4

Mentre si preparavano ad attraversare il Giordano probabilmente gli israeliti avevano delle domande. Perché qui? Perché adesso? Con un minimo di pianificazione, avrebbero potuto evitare la difficoltà di attraversare un fiume in piena.

In termini di elevazione, il Giordano è il fiume più basso del mondo. Il corso più basso del Giordano inizia all’estremità meridionale del mar di Galilea, dove l’elevazione della superficie è quasi 213 metri sotto il livello del mare. L’acqua scorre verso sud per circa 120 km prima di raggiungere il mar Morto, che è 430 metri sotto il livello del mare. L’acqua che entra nel mar Morto non esce se non attraverso l’evaporazione (contribuendo alla concentrazione di sale notoriamente alta). Gli israeliti attraversarono il Giordano all’altezza della città di Gerico (Giosuè 3:16), che si trova solo circa 18 km a nord del mar Morto. In teoria, avrebbero potuto evitare di attraversare il fiume invadendo Canaan dal sud invece che dall’est.

Il Giordano non è terribilmente difficile da attraversare nelle stagioni più asciutte dell’anno. In tempi moderni, il fiume è profondo solo tra mezzo metro e tre metri durante la maggior parte dell’anno. A causa dello sviluppo industriale, fino al 95% del flusso idrico ora viene deviato per scopi umani, rendendo il fiume molto più piccolo di come fosse nell’antichità. Ma anche ai tempi della Bibbia l’Antico Testamento fornisce molti esempi di persone che attraversano questo fiume (Giudici 8:4; 1 Samuele 13:7; 2 Samuele 17:22, 24). È possibile che l’attraversamento fosse in qualche modo abituale nella maggior parte dell’anno, però in primavera, quando la neve delle montagne si scioglie, l’aumento del livello dell’acqua può trasformare il fiume in un torrente, rendendo l’attraversamento piuttosto pericoloso.

Anche quando il fiume era in piena, non era impossibile da attraversare. Sappiamo di due spie che attraversarono il fiume poco prima di tutto l’accampamento israelita (Giosuè 2:23) e all’epoca di Davide dei soldati addestrati attraversarono il fiume quando era straripato in un atto di valore (1 Cronache 12:16). Giosuè però non stava riposizionando le forze speciali dell’esercito. I sacerdoti dovevano portare l’arca del patto e il resto del mobilio del santuario e centinaia di migliaia di famiglie dovevano spostare bambini e averi attraverso un fiume in piena con una forte corrente. Aspettare un mese o due che le correnti rallentassero e il livello dell’acqua scendesse sarebbe stato ragionevole, ma Dio li mandò avanti in quello che secondo i programmi umani era il momento peggiore. Dovevano attraversare il fiume durante il periodo della mietitura, quando il Giordano straripava dappertutto (Giosuè 3:15).

Per tutti quelli che hanno ricevuto un incarico impossibile con risorse insufficienti, per tutti quelli che hanno chiesto, «Perché qui? Perché adesso?» la storia di Giosuè ci ricorda che Dio può creare una via. La storia degli israeliti che attraversano il Giordano illustra perché Dio non guida necessariamente il suo popolo sul sentiero più semplice nel momento più conveniente. Invece spesso ci permette di affrontare situazioni difficili così che la sua potenza possa essere sotto gli occhi di tutti. Dio prova grande piacere a salvare il suo popolo da situazioni impossibili, che non può succedere se Dio lo conduce sempre su un sentiero semplice.

In ogni prova, lo scopo di Dio è di rafforzare la nostra fede e rivelare qualcosa di più di se stesso. La crisi al Giordano sicuramente rafforzò la fiducia degli israeliti e diede loro il coraggio per le sfide più grandi future. Oggi dovremmo ricordare dove Dio ci ha condotti e valutare ciò che ci sta insegnando nelle nostre circostanze attuali. Abbracciamo le nostre difficoltà come un modo in cui Dio può sviluppare la nostra fede? Permettiamo a Dio di rafforzarci in preparazione per le vittorie più grandi? Dio ci chiede: «Se correndo con dei pedoni, questi ti stancano, come potrai gareggiare con i cavalli? Se non ti senti al sicuro che in terra di pace, come farai quando il Giordano sarà in piena?» (Geremia 12:5). La storia di Giosuè ci sfida ad andare avanti con fede quando Dio ci chiama, anche se sembra irrazionale da un punto di vista umano.

### inScribe

Scrivi Giosuè 3:5–13 con la traduzione di tua scelta. Puoi anche riscrivere il brano a parole tue, o fare uno schema di tutto Giosuè 3, 4.

` `