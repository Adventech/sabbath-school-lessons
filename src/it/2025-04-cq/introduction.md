### Il libro di Giosuè

La storia di Giosuè e della sua generazione riguarda sia una fine che un inizio. Dopo quarant’anni di difficile peregrinazione nel deserto, il popolo d’Israele finalmente era arrivato a casa. C’era un autentico motivo di celebrazione! Tuttavia, la conquista di Canaan fu anche l’inizio di una nuova avventura, un viaggio nell’ignoto in cui dovevano abbracciare il ruolo di portatori di luce al mondo scelti da Dio. Erano finalmente pronti a ricevere ciò che Dio aveva promesso loro così tanti anni prima.

La prima domanda che ci colpisce mentre leggiamo degli israeliti che affrontano questa nuova avventura è se ci si potesse fidare che compiessero la loro missione. La conquista di Canaan era un compito difficile, soprattutto considerando il loro passato di schiavi in Egitto. Da un punto di vista umano, non potevano competere con i giganti, le città fortificate e gli eserciti ben attrezzati di Canaan. Dovevano affidarsi a Dio per combattere quelle battaglie. Andarono avanti con fede e videro accadere l’impossibile mentre i loro nemici più forti cadevano uno dopo l’altro.

Giosuè è un libro pieno di speranza. Il futuro degli israeliti sembrava brillante. Non ci fu nessuna apostasia importante e nessun rivolgersi agli idoli. Quando fallirono, furono rapidi a pentirsi, imparare dai loro errori e fare di meglio. È un sollievo leggerlo, soprattutto dopo la serie di ribellioni nei libri di Esodo, Levitico, Numeri e Deuteronomio. La conquista di Canaan iniziò con molte storie potenti di fede e coraggio. Tuttavia, alla fine del libro, agli israeliti mancava determinazione e qualsiasi senso di urgenza per completare l’opera che Dio aveva loro assegnato. I risultati della loro pigrizia non si svilupparono completamente fino al libro dei Giudici, quando le generazioni successive si allontanarono da Dio.

Gli israeliti conquistarono Canaan sotto la leadership capace di Giosuè che li aiutò a restare fedeli a Dio. Le sue qualifiche più importanti erano il coraggio, la fede e l’ubbidienza. Giosuè abbracciò le lezioni che Dio gli aveva insegnato. Più volte si sottomise alla volontà di Dio indipendentemente da ciò che aveva visto davanti a sé. Giosuè ubbidì senza discutere quando Dio gli chiese di condurre l’esercito di Israele intorno alle mura quasi inespugnabili di Gerico per sette giorni, semplicemente suonando le trombe e portando l’arca del patto. Quando affrontò la sconfitta ad Ai, cadde in ginocchio invocando Dio per chiedere delle risposte. Quando i gabaoniti lo ingannarono, fu disposto a riconoscere i suoi errori e a imparare da essi. Quando Dio gli disse di fermare la conquista e ritirarsi, era disposto a farsi da parte e lasciare che il popolo continuasse l’opera senza di lui. A ogni occasione, Giosuè era disposto a imparare. Era tutt’altro che perfetto, ma era consacrato, segnato dalla volontà di confidare in Dio, imparare dai suoi errori e servire Dio con tutto il suo cuore.

In questo lezionario non c’è abbastanza spazio per esaminare ogni storia o rispondere a tutte le domande che sorgono nel libro di Giosuè, ma esploreremo la maggior parte dei racconti e dei temi principali. Ogni lezione è un appello a essere fedeli a Dio e all’opera che egli ci affida. L’appello senza tempo del libro di Giosuè ci chiama oggi: «scegliete oggi chi volete servire: o gli dèi che i vostri padri servirono di là dal fiume o gli dèi degli Amorei, nel paese dei quali abitate; quanto a me e alla casa mia, serviremo il Signore» (Giosuè 24:15). Sostanzialmente, il libro di Giosuè è un invito. Ci esorta ad avere il coraggio e la fede di scegliere Dio, anche quando le probabilità sono a nostro sfavore, perché farlo è l’unico modo per vincere i nostri giganti e completare il lavoro che egli ci ha chiamato a svolgere.

_Sukeshinie (Suki) Goonatilleke è un’autrice, oratrice, scrittrice freelance e allenatrice. Vive con suo marito e due figli a Melbourne, in Australia._