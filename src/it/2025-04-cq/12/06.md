---
title:  L’indebolimento di Israele
date:   19/12/2025
---

### inSight

«Dio aveva posto il suo popolo in Canaan perché costituisse un argine e la corruzione morale non invadesse il mondo. Egli voleva che Israele passasse di conquista in conquista e avrebbe dato nelle sue mani nazioni ben più potenti dei cananei...

Incuranti del loro nobile destino, gli israeliti scelsero una vita facile ed egoistica, non approfittarono dell’opportunità di completare la conquista subendo quindi, per molte generazioni, gli attacchi di quelle popolazioni idolatre, che il profeta aveva definito “spine negli occhi e pungoli nei fianchi” (Numeri 33:55).

Gli israeliti “si mescolarono con le nazioni e impararono le opere d’esse” (Salmo 106:35). Imparentandosi con i cananei, la piaga dell’idolatria si diffuse in tutto il paese. “Servirono ai loro dèi i quali divennero per essi un laccio, e sacrificarono i loro figliuoli e le loro figliuole ai demoni... e il paese fu profanato dal sangue versato... Onde l’ira dell’Eterno si accese contro il suo popolo, e quelli che li odiavano li signoreggiavano” (vv. 36-40).

Nel periodo in cui visse la generazione che aveva ricevuto le raccomandazioni da Giosuè, l’idolatria non mise radici profonde, ma i genitori non dettero un buon esempio ai loro figli. La trascuratezza che manifestarono coloro che erano entrati in possesso di Canaan nel prendere in considerazione gli ordini del Signore, portò per molte generazioni frutti amari. La vita frugale degli ebrei aveva assicurato loro la salute fisica; ma ora che si stavano unendo ai pagani cedevano di fronte agli appetiti e alle passioni che gradualmente indebolivano la loro forza fisica e le loro facoltà mentali e morali. Erano i peccati degli israeliti ad allontanarli da Dio; ed essi, non potendo più servirsi della forza divina, non riuscivano ad avere il sopravvento sui nemici. Così finirono per essere assoggettati proprio dal popolo che avrebbero dovuto domare con l’aiuto di Dio.

“Abbandonarono l’Eterno, l’Iddio dei loro padri che li aveva tratti dal paese d’Egitto” (Giudici 2:12) ed egli “... fece partire il suo popolo a guisa di pecore”... Tuttavia Dio non dimenticò completamente il suo popolo. Vi era sempre una minoranza fedele all’Eterno, e il Signore chiamava uomini valorosi per liberare gli israeliti dai nemici e distoglierli dall’idolatria».–Ellen G. White, Patriarchi e profeti, pp. 459, 460.

`Dopo lo studio di questa settimana, quali sono delle applicazioni personali per la tua vita?`

`Stai vivendo l’alto destino che Dio ti ha chiamato a vivere o stai compromettendo il piano di Dio?`

`Ripassa il versetto che hai memorizzato. Come si è applicato alla tua vita questa settimana?`