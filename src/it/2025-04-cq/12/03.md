---
title:  L’influenza demoralizzante dell’idolatria
date:   16/12/2025
---

### inTerpret

La storia del popolo d’Israele rivela quanto Dio prende sul serio il peccato di idolatria. Con questo peccato in particolare «provocarono l’ira del Signore» (Giudici 2:12) e portarono i giudizi di Dio contro la nazione di Israele. Perché l’idolatria è così ripugnante per Dio?

Quando gli israeliti erano usciti dall’Egitto da poco e adoravano ai piedi del monte Sinai, le prime parole che Dio disse loro riguardavano l’adorazione e la divinità (Esodo 20:1-5). I primi due comandamenti proibivano esplicitamente l’idolatria. Quando Dio diede questi comandamenti, li formulò deliberatamente in un linguaggio relazionale ed evidenziò l’impatto di vasta portata della disubbidienza: «perché io, il Signore, il tuo Dio, sono un Dio geloso; punisco l’iniquità dei padri sui figli fino alla terza e alla quarta generazione di quelli che mi odiano, e uso bontà, fino alla millesima generazione, verso quelli che mi amano e osservano i miei comandamenti» (Esodo 20:5, 6).

Quando Dio parla di gelosia e di giudizio, sta esprimendo due principi. Primo: Dio vuole tutto il nostro cuore. Qualsiasi cosa non sia una consacrazione completa e amorevole non è accettabile perché mostra che non riconosciamo la sua autorità. Inoltre, le nostre scelte hanno un costo. Chi adoriamo e serviamo non tocca solo noi, tocca anche i nostri figli e i nostri nipoti. Dio non sta dicendo che darà la caccia e distruggerà arbitrariamente chiunque osi resistergli; egli non è così. Sta invece descrivendo i fatti: se scegliamo qualsiasi altro dio al di fuori di lui, quella scelta avrà un impatto nocivo sulle nostre famiglie per generazioni.

Secondo: Dio odia la natura degradante dell’idolatria. Dobbiamo solo guardare gli esempi degli dei cananei e il vero Dio per vedere la drastica differenza tra i due. Mentre gli dei cananei richiedevano il sacrificio dei figli dei loro seguaci, il Dio della Bibbia mandò suo Figlio a morire per i nostri peccati. Questo basta a illustrare la differenza sostanziale tra Dio e gli idoli. Dio è amore, mentre la potenza dietro ogni falso dio è Satana, che è spinto dall’autoesaltazione e dalla superbia.

Dobbiamo considerare un altro fatto pertinente quando esploriamo il perché Dio detesti l’idolatria così intensamente: la Bibbia ci dice che siamo trasformati da ciò che contempliamo (2 Corinzi 3:18). Dio voleva che gli israeliti lo contemplassero in modo da assimilare il suo carattere d’amore. Invece inseguirono gli idoli, scegliendo di assimilare il loro carattere. Il risultato fu l’egoismo, l’omicidio e la brutalità. La domanda con cui dobbiamo vedercela è questa: ci sono degli idoli nella nostra vita?

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`L’idolatria può assumere molte forme. Quali sono delle cose che diventano facilmente idoli nella tua vita?`