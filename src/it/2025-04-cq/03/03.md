---
title:  Interiorizzare la Parola
date:   14/10/2025
---

### inTerpret

Enormi pericoli si trovavano davanti agli israeliti nella terra di Canaan. Un gruppo non testato di ex schiavi che avevano vagato nel deserto per quarant’anni si stava preparando ad affrontare le tribù più feroci e meglio equipaggiate della regione. La loro unica garanzia era la parola di Dio. Non avevano nient’altro! Il successo di Giosuè e il futuro dell’intera nazione dipendeva da quanto fossero stati fedeli alle indicazioni che Dio aveva dato attraverso Mosè. «Questo libro della legge non si allontani mai dalla tua bocca, ma meditalo, giorno e notte; abbi cura di mettere in pratica tutto ciò che vi è scritto; poiché allora riuscirai in tutte le tue imprese, allora prospererai» (Giosuè 1:8). Per combattere le loro battaglie, dovevano essere fermamente e costantemente collegati a Dio e alla sua parola. La loro missione avrebbe prosperato finché avessero abbracciato le indicazioni di Dio e interiorizzato attentamente il libro della legge.

Mentre gli eserciti di Canaan avrebbero brandito le loro spade e spolverato i loro carri di ferro, il popolo d’Israele si sarebbe affidato alla potenza di Dio. Per preparare gli eserciti alla battaglia di solito ci volevano esercitazioni militari, allenamenti e pratica per sviluppare truppe ben addestrate e disciplinate. Tuttavia, gli israeliti non si stavano preparando per combattere battaglie militari normali. Avrebbero vinto queste battaglie con la fede e l’affidamento all’intervento soprannaturale di Dio. Comunque, Giosuè aveva sicuramente molto da fare. Anche se il tempo correva veloce, la priorità principale in questo momento era rinnovare l’impegno del popolo nei confronti di Dio e della sua legge. Più di ogni altra cosa, Dio stava cercando ubbidienza e impegno irriducibile da parte del suo popolo. Le battaglie che avevano davanti non si sarebbero mai potute vincere con la forza e le capacità del popolo israelita. La loro vittoria dipendeva completamente da Dio. Il loro bisogno più grande era la fedeltà a Dio in tutte le cose. Come loro capo, Giosuè doveva essere veloce ad ascoltare e ubbidire alla voce di Dio e indurre il popolo a seguirlo.

Amare e confidare in Dio porta sempre alla sottomissione a ciò che egli vuole. Una fede vivente e pulsante viene stabilita sulla disponibilità a fare un passo avanti nella Parola di Dio, mettere alla prova le sue promesse e appoggiarsi alla sua saggezza. La Scrittura, se impregna ogni aspetto della nostra vita, farà la differenza tra la vittoria e la sconfitta. Vivere secondo la Parola ci dà un vantaggio sui giganti nella nostra vita e ci permette di vedere la potenza di Dio che agisce in noi e attraverso di noi. Oggi Dio vuole darci vittorie inimmaginabili, se ci prenderemo il tempo di leggere la Parola di Dio con cuori aperti, di riflettere attentamente a ciò che vuole dire e di essere diligenti nel seguire ciò che dice.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Oggi l’ubbidienza ai comandamenti di Dio è meno importante o più importante che al tempo di Giosuè? Perché?`