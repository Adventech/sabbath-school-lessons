---
title:  Aiuto divino
date:   21/11/2025
---

### inSight

«Mentre gli amorei continuavano la loro fuga precipitosa per trovare rifugio nelle roccaforti delle montagne, Giosuè, guardando la cresta dei monti, vide che il giorno sarebbe stato troppo breve per completare l’inseguimento. Se i nemici non fossero stati messi completamente in rotta, si sarebbero radunati per attaccare nuovamente. “Allora Giosuè parlò all’Eterno... e disse in presenza d’Israele: Sole, fermati su Gabaon, e tu, luna, sulla valle d’Aialon. E il sole si fermò, e la luna rimase al suo luogo, finché la nazione non fosse vendicata de’ suoi nemici... E il sole si fermò in mezzo al cielo e non s’affrettò a tramontare per quasi un giorno intero” (v. 12).

Prima che calassero le ombre della sera, la promessa fatta da Dio a Giosuè era diventata realtà. Tutto l’esercito nemico era nelle sue mani. Gli eventi di quel giorno durarono così a lungo da essere ricordati così da Israele: “E mai, né prima né poi, s’è dato un giorno simile a quello, nel quale l’Eterno abbia esaudito la voce d’un uomo; poiché l’Eterno combatteva per Israele” (v. 14). “Il sole e la luna si fermano nella loro dimora; si cammina alla luce delle tue saette, al lampeggiare della tua lancia sfolgorante. Tu percorri la terra nella tua indignazione, tu schiacci le nazioni nella tua ira. Tu esci per salvare il tuo popolo” (Habacuc 3:11-13).

La preghiera di Giosuè, ispirata dallo Spirito, costituiva un’altra prova della potenza del Dio d’Israele. Non era una richiesta suggerita da presunzione, perché il Signore aveva promesso di sgominare i nemici d’Israele. Giosuè tuttavia si era impegnato come se il successo dipendesse solamente dall’esercito d’Israele; aveva fatto tutto ciò che la forza umana poteva compiere, ma poi aveva implorato con fede l’aiuto divino. Il segreto del successo sta nell’unire l’impegno umano alla potenza divina. Coloro che raggiungono i migliori risultati sono quelli che fanno assegnamento solo sulla forza dell’Altissimo. L’uomo che ordinò: “Sole, fermati su Gabaon, e tu, luna, sulla valle d’Aialon”, è l’uomo che per ore si era prostrato a terra nell’accampamento di Ghilgal. Gli uomini di preghiera sono uomini di potenza.

Questo grandioso miracolo attesta che la natura è sotto il controllo del Creatore. Satana cerca di nascondere all’uomo l’azione divina nel mondo fisico, l’opera incessante del Creatore. Il miracolo di Gabaon costituisce un ammonimento per tutti coloro che sostengono che la natura è al di sopra del Dio della natura».–Ellen G. White, Patriarchi e profeti, pp. 426, 427.

`Dopo lo studio di questa settimana, quali sono delle applicazioni personali per la tua vita?`

`Come puoi imparare ad affidarti di più alla potenza divina?`

`Ripassa il versetto che hai memorizzato. Come si è applicato alla tua vita questa settimana?`