---
title:  Un giovane leader
date:   05/10/2025
---

### inTro

**Un giovane leader**

Leggi il brano di questa settimana: Esodo 17:8–16

Nel mondo d’oggi delle celebrità istantanee e delle storie di successo immediato, Giosuè offre una potente contro-narrazione sullo sviluppo di una leadership attenta e diligente. Il libro di Giosuè si apre con gli israeliti accampati ai confini di Canaan, pronti a ricevere la terra che Dio aveva promesso di dare alla famiglia di Abraamo. Tutti gli eventi nella storia della nazione puntavano a questo momento critico, quando gli israeliti avrebbero sconfitto gli abitanti di Canaan e finalmente occupato il territorio che Dio gli stava dando.

La responsabilità di guidare i figli di Israele ricadeva su un uomo di nome Giosuè. Gli israeliti lo conoscevano bene. Per i quarant’anni appena trascorsi Giosuè era stato l’assistente più intimo di Mosè. Solo lui aveva avuto il privilegio di accompagnare Mosè sul monte Sinai quando Dio diede le istruzioni su come costruire il tabernacolo e condurne i servizi (Esodo 24:13). Nessun altro aveva visto altrettanto da vicino le responsabilità assunte da Mosè. Nel corso degli anni di peregrinazione nel deserto, Giosuè vide di tutto. Sperimentò gli alti e bassi della leadership con tutte le sue sfide, delusioni, vittorie e sorprese. Solo pochi mesi dopo aver lasciato l’Egitto, mentre Mosè era ancora un nuovo capo, il suo successore veniva già preparato. Giosuè ebbe Mosè come mentore per quarant’anni prima che Dio lo chiamasse a essere la guida del popolo. La storia di Giosuè ci ricorda che i leader saggi dedicano del tempo per formare le persone che prenderanno il loro posto. Oggi abbiamo bisogno di pastori, anziani e leader di ogni sorta che investano risorse nel formare la prossima generazione come Mosè fece con Giosuè.

La prima volta che Giosuè compare nella narrazione biblica è in un momento di crisi, poco dopo che gli israeliti lasciarono l’Egitto e attraversarono il mar Rosso. Mentre arrancavano nel deserto, le persone più stanche e vulnerabili della processione rimasero indietro. Senza avvertimento, gli amalechiti tesero un’imboscata a quel gruppo (Deuteronomio 25:18). Dio disse a Mosè che Giosuè avrebbe dovuto guidare gli israeliti nella loro prima battaglia. Il conflitto fu lungo e feroce, ma Giosuè si dimostrò un uomo d’azione fedele nel difendere Israele contro l’aggressione degli amalechiti.

Giosuè dimostrò di essere più che un semplice guerriero. Era un uomo di profonda fede e devozione. Mentre era ancora giovane, a un’età in cui molti desiderano l’azione, Giosuè era soddisfatto di restare al tabernacolo al servizio di Mosè e assistendolo quando ce n’era bisogno (Esodo 33:11). Giosuè era flessibile, capace di farsi avanti e combattere le battaglie più dure, ma anche di servire in un santuario tranquillo come umile servo di Mosè. La fedeltà di Giosuè nelle piccole responsabilità guadagnò la fiducia di Mosè in Giosuè per le responsabilità più grandi. Dio ha bisogno di leader che non aspettano qualcosa di grande, ma che facciano le cose piccole con eccellenza (Luca 16:10).

La vera forza del carattere di Giosuè fu rivelata quando l’accampamento israelita si spostò a Cades-Barnea e Mosè mandò Giosuè con altri undici uomini a esplorare la terra di Canaan. Dopo essere tornati dalla loro missione, dieci delle spie convinsero la folla che la terra di Canaan era impossibile da conquistare per loro. Conclusero che sarebbe stato meglio se fossero rimasti in Egitto o se fossero morti nel deserto! Andando contro le fortissime pressioni dei suoi compagni, Giosuè, insieme a Caleb, sostenne che Dio poteva facilmente liberare Canaan per darla nelle loro mani. La fede di Giosuè in Dio era incrollabile. La Bibbia dice che Giosuè e Caleb «hanno seguito il Signore fedelmente» (Numeri 32:12) nonostante la completa ribellione nell’accampamento. La fedeltà totale di Giosuè andava a Dio, e non aveva paura di essere diverso dalla folla quando la maggioranza andava nella direzione sbagliata.

Nel corso dei seguenti quarant’anni di peregrinazione nel deserto, Dio preparò Giosuè per il ruolo di leadership di cui un giorno si sarebbe fatto carico. A ogni passo, Giosuè dimostrò fede implicita e incondizionata nella capacità di Dio di mantenere le sue promesse. Giosuè non spuntò da un giorno all’altro come un leader completamente formato. Era un uomo che Dio aveva preparato attraverso speranze deluse, attesa estrema e formidabili prove. Era un uomo che ha vinto perché si è tenuto stretto alla sua fede nella sovranità di Dio.

### inScribe

Scrivi Esodo 17:8-16 con la traduzione di tua scelta. Puoi anche riscrivere il brano a parole tue o fare uno schema della storia.

` `