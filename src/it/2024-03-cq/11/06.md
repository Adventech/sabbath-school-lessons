---
title:  Il tesoro celeste
date:   12/09/2024
---

#### inSight

«La conversazione tra Abraamo e l’ex-ricco è figurata. La lezione che possiamo trarne è che a ogni uomo è data sufficiente luce per l’adempimento dei compiti che è chiamato ad assolvere. Le responsabilità dell’uomo sono proporzionate alle sue opportunità e ai suoi privilegi. Dio dà a ciascuno la luce e la grazia sufficienti per compiere il compito che affida. Ma se l’uomo non riesce a svolgere il dovere che una piccola luce gli mostra, una luce maggiore potrà solo rivelare l’infedeltà e la negligenza nell’accrescere le benedizioni ricevute. “Chi è fedele nelle cose minime, è fedele anche nelle grandi; e chi è ingiusto nelle cose minime, è ingiusto anche nelle grandi” (Lc 16:10). Coloro che rifiutano di essere illuminati da Mosè e dai profeti e chiedono qualche clamoroso miracolo, non si convincerebbero nemmeno se il loro desiderio fosse realizzato.

La parabola del ricco e del povero Lazzaro mostra come vengono considerate queste due tipologie di uomini nel mondo invisibile. Essere ricco non è un peccato, se le ricchezze non sono state conquistate con mezzi ingiusti. L’uomo ricco non sarà condannato perché possiede delle ricchezze, ma la condanna ricadrà su di lui se le avrà utilizzate solo per scopi egoistici. Molto meglio sarebbe per lui riporre le proprie ricchezze accanto al trono di Dio, utilizzandole per fare del bene. La morte non renderà povero chi si dedica alla ricerca delle ricchezze eterne. Ma l’uomo che accumula tesori solo per il proprio tornaconto, non potrà portarli con sé in cielo. Avrà dimostrato di essere un amministratore infedele. Durante la sua vita ha goduto di tante cose buone, ma si è dimenticato dei suoi doveri verso Dio. Così non si è guadagnato il tesoro celeste.

L’uomo ricco, che aveva ricevuto tanti privilegi, ci viene presentato come qualcuno che avrebbe dovuto coltivare i propri doni, così che le sue opere lo avrebbero seguito nell’aldilà, oltre ad avere grandi vantaggi spirituali. Scopo della redenzione non è solo cancellare il peccato, ma anche restituire all’uomo i doni spirituali persi a causa della potenza degradante del peccato. Non potremo portare le ricchezze con noi nella prossima vita, anche perché non saranno necessarie là; le buone azioni per guadagnare le anime a Cristo, invece, ci seguiranno fino in cielo. Ma quanti utilizzano i doni del Signore egoisticamente, solo per loro stessi, lasciando i loro simili nell’indigenza e senza aiuto, senza fare niente per promuovere l’opera di Dio nel mondo, non fanno che disonorare il loro Creatore».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `