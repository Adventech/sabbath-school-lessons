---
title:  Il messaggio principale
date:   09/09/2024
---

#### inTerpret

Gesù stava chiaramente usando delle metafore nella parabola del ricco e Lazzaro. La parabola non serviva a fornire una descrizione letterale dell’aldilà, ma era intesa per mostrare come le decisioni che prendiamo oggi hanno un impatto sul nostro destino eterno. Diverse osservazioni chiariscono questa cosa. Per esempio, il seno di Abraamo non potrebbe mai essere abbastanza grande per accogliere tutti i redenti, e una singola goccia d’acqua non potrebbe portare sollievo a una persona che brucia. Inoltre, l’idea che una persona perduta comunichi con una persona salvata dopo la morte è semplicemente discordante con l’immagine biblica della morte.

La Bibbia sottolinea che gli esseri umani sono esseri mortali che alla morte tornano alla polvere. Descrive la morte come un sonno in cui non c’è alcun livello di coscienza. La morte è semplicemente l’opposto della vita. Tuttavia, un giorno, i morti saranno risvegliati. Per quelli che sono morti in Cristo, la morte sarà invertita al ritorno di Gesù sulle nuvole del cielo (1 Tessalonicesi 4:16, 17). Gesù insegnava che anche i malvagi saranno risuscitati: «Non vi meravigliate di questo; perché l’ora viene in cui tutti quelli che sono nelle tombe udranno la sua voce e ne verranno fuori: quelli che hanno operato bene, in risurrezione di vita; quelli che hanno operato male, in risurrezione di giudizio» (Giovanni 5:28, 29). Il libro dell’Apocalisse rivela che queste due resurrezioni saranno separate da mille anni (Apocalisse 20:4-6).

La dottrina di un’anima immortale che continua a esistere dopo la morte senza un corpo è un concetto greco che entrò nel cristianesimo tramite il sincretismo. La Bibbia parla della distruzione finale dei perduti; non insegna che le anime immortali restano in vita per sempre per soffrire il tormento eterno. La Scrittura descrive un fuoco che distrugge tutto e risulta in cenere. Come esempio del giudizio finale, Dio distrusse «le città di Sodoma e Gomorra, riducendole in cenere, perché servissero da esempio a quelli che in futuro sarebbero vissuti empiamente» (2 Pietro 2:6). Queste città antiche furono distrutte dal fuoco, ma non continuano a bruciare oggi. La falsa dottrina di un inferno eterno mettono Dio in cattiva luce e hanno fatto sì che molte persone rifiutassero il cristianesimo.

Molti di quelli che ascoltavano le parole di Cristo credevano che ci fosse un qualche tipo di coscienza dopo la morte. Ellen White commenta che «Il Salvatore conosceva le loro idee, e decise di inserire la sua parabola in questo quadro per inculcare verità importanti... Cristo partì dunque dall’idea corrente per mettere in rilievo l’idea che voleva far emergere sul resto: nessun uomo è apprezzato per i suoi beni, perché tutto ciò che possiede è solo prestato dal Signore, tutto in realtà appartiene a lui. E chi farà un uso improprio di questi doni, sarà posto a un livello inferiore a quello dei più poveri e degli afflitti che amano Dio e confidano in lui». In altre parole, Gesù usò le loro false credenze su quello che succede dopo la morte per insegnare loro una lezione diversa. La parabola sottolinea che le decisioni che prendiamo in questa vita non possono essere rovesciate dopo la morte. Non c’è una seconda possibilità. Questa vita è l’unico tempo che ci viene dato in cui possiamo prepararci per l’eternità. Gesù usò questa parabola come un appello a considerare le cose che contano veramente nella vita prima che sia troppo tardi.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`Cosa trovi confortante nella verità biblica sullo stato dei morti e sulla nostra speranza futura?`