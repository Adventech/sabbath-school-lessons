---
title:  Entra nella gioia del tuo Signore
date:   28/08/2024
---

#### inVite

Il padrone della parabola ricompensò abbondantemente i suoi servi fedeli: «Va bene, servo buono e fedele; sei stato fedele in poca cosa, ti costituirò sopra molte cose; entra nella gioia del tuo Signore» (Matteo 25:21). Dio ha una ricompensa incommensurabile in serbo per tutti quelli che vivono fedelmente per lui, ma non è necessario aspettare fino al ritorno di Gesù per entrare nella sua gioia. Oggi, la gioia del Signore è già accessibile. La vera gioia viene quando investiamo i nostri talenti per Dio. Coloro che si uniscono a Gesù nella missione di cercare e salvare chi è perduto condividono la sua gioia nel vedere le persone salvate. Ellen White scrive: «Una vita consacrata a servire i nostri simili ci mette in intima comunione con Cristo. La legge del servizio è un ponte che ci collega a Dio e a tutta l’umanità... Così come c’è un luogo preparato per noi nelle dimore celesti, allo stesso tempo esiste un compito speciale per noi che Dio ci assegna nella nostra vita terrena». Come la gioia ci attende nelle dimore celesti preparate per noi, così viviamo la gioia oggi sapendo che Dio si serve di noi per sollevare gli altri. Le ricompense del servizio sono sia future che presenti.

Quando David Livingstone ( 1813-1873), il leggendario pioniere missionario in Africa, rifletté sulla sua vita di sacrificio, i suoi sacrifici più grandi sembravano piccoli paragonati al grande privilegio di servire.

«La gente parla del sacrificio che ho fatto nel trascorrere gran parte della mia vita in Africa... Lontano con una tale parola, con un tale pensiero! Non è assolutamente un sacrificio. Direi invece che è un privilegio. L’ansia, la malattia, la sofferenza o il pericolo di tanto in tanto, con una rinuncia alle comodità comuni di questa vita, potrebbero fermarci e far vacillare lo spirito; ma che sia solo per un momento. Tutte queste cose non sono niente quando paragonate alla gloria che sarà rivelata in noi e per noi. Non ho mai fatto un sacrificio».

Vedendo quello che Gesù ha fatto per noi, ci rendiamo conto che accrescere i nostri talenti e usarli per Dio non è proprio un sacrificio, dopo tutto. Sì, serve impegno, ma è anche una gioia e un privilegio! Gesù promise ai suoi discepoli che sarebbe stato con loro mentre andavano nel mondo a diffondere il vangelo. Diede loro potenza attraverso lo Spirito Santo e li attrezzò per il servizio. La benedizione di Dio per la loro opera portò grande gioia alla chiesa. Anche in mezzo alle persecuzioni e alle opposizioni, nessuna tribolazione poteva portare via la loro gioia. Dopo che furono espulsi da una regione, la Bibbia riporta la loro gioia manifesta: «mentre i discepoli erano pieni di gioia e di Spirito Santo» (Atti 13:52). Servendo il Signore, possiamo scoprire una profonda gioia e fiducia in Dio che ci sosterrà attraverso ogni difficoltà.

**Sul quaderno**

Medita ancora su Matteo 25:14-30 e cerca dov’è Gesù.

`Come vedi Gesù diversamente o nuovamente?`

`Perché il nostro legame con Cristo è più forte quando serviamo gli altri?`

`Risposta alla preghiera:`