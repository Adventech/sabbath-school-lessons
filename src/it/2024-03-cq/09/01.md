---
title:  Usare quello che abbiamo
date:   24/08/2024
---

#### inTro

**Usare quello che abbiamo**

**Leggi il brano di questa settimana**: Matteo 25:14–30

Nick Vujicic è nato nel 1982 a Melbourne, in Australia, con una rara malattia chiamata tetramelia, caratterizzata dall’assenza di tutti e quattro gli arti. In altre parole, Nick è nato senza braccia e senza gambe. Aveva due piccoli piedi, di cui uno aveva due dita. Nick diventò uno dei primi studenti fisicamente disabili a integrarsi in una scuola tradizionale. Tuttavia, la sua mancanza di arti lo rese bersaglio di bullismo, e Nick cadde in una grave depressione. A dieci anni, considerò il suicidio e cercò di affogarsi nella vasca da bagno, ma l’amore che aveva per i suoi genitori lo fermò prima che andasse fino in fondo.

Una svolta importante arrivò quando sua madre gli mostrò un articolo di giornale su un uomo che aveva a che fare con una grave disabilità. Nick si rese conto di non essere l’unico ad avere quelle difficoltà e iniziò ad accettare l’assenza dei suoi arti. Capì che i suoi successi potevano essere un’ispirazione per gli altri e diventò grato per la sua vita. Piano piano, imparò come vivere una vita completa senza arti, adattando molte delle capacità quotidiane che le persone con gli arti compiono senza pensare.

Quando Nick aveva diciassette anni, iniziò a tenere conferenze per il suo gruppo di preghiera e successivamente fondò un’organizzazione no-profit, Life Without Limbs. Questo ministero raggiunge i cuori spezzati e condivide la buona notizia di Gesù Cristo in tutto il mondo. Nick, come predicatore e oratore motivazionale, ha ispirato milioni di persone. Notoriamente ha detto: «Se Dio si può servire di un uomo senza braccia e gambe per essere le sue mani e i suoi piedi, certamente si servirà di ogni cuore volenteroso!» In questa lezione, vedremo come Dio desidera servirsi dei nostri talenti, per quanto possano sembrare pochi e insignificanti, per benedire e ispirare le persone che ci circondano.

#### inScribe

**Sul quaderno**

Scrivi Matteo 25:14-30 con la traduzione di tua scelta. Se hai poco tempo, scrivi il versetto 29. Puoi anche riscrivere il brano a parole tue, con uno schema o una mappa mentale del brano.

` `