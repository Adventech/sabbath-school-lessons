---
title:  Talenti seppelliti
date:   26/08/2024
---

#### inTerpret

Il servo della parabola che ricevette un talento non era tenuto a produrne cinque. Doveva solo aumentare ciò che gli era stato affidato. Dio non richiede da noi più di quanto siamo in grado di sviluppare e migliorare. Anche se l’amore di Dio per ognuno di noi è uguale, i suoi doni variano da persona a persona. Senza questa comprensione, o vivremo in continua frustrazione o in autocompiacimento. La frustrazione sorge quando viviamo con l’aspettativa costante che dovremmo fare qualcosa per cui non siamo attrezzati. Pensiamo di dover produrre cinque talenti quando ne abbiamo ricevuto solo uno. Dall’altra parte, c’è il pericolo di cadere nell’autocompiacimento. Ci paragoniamo con altri che stanno facendo di meno, e impieghiamo solo il minimo impegno mentre Dio ci ha dato le risorse e i talenti per fare molto di più. Molti seppelliscono i loro talenti perché sono soddisfatti di troppo poco.

È facile cadere in un estremo o nell’altro, ma possiamo ottimizzare il nostro servizio tenendo gli occhi su Gesù. Egli fornisce la forza di cui abbiamo bisogno per lavorare nella sfera in cui egli ci ha posto, con le opportunità che ha fornito. Alla fine, nessuno si può vantare, perché tutto viene da lui.

La parabola parla della liquidazione dei conti. L’uomo della parabola tornò per esaminare quello che i suoi servi avevano fatto con i talenti che avevano ricevuto. La salvezza viene per fede e non per le opere, ma la nostra relazione con Gesù produce il desiderio di servire e massimizzare i nostri talenti per raggiungere gli altri. Le nostre opere sono il frutto della nostra fede in Cristo. Le scelte dell’uomo che aveva ricevuto un talento rivelano come vedeva il carattere del suo padrone: «Signore, io sapevo che tu sei un uomo duro, che mieti dove non hai seminato e raccogli dove non hai sparso; ho avuto paura e sono andato a nascondere il tuo talento sotto terra; eccoti il tuo» (Matteo 25:24, 25). Il servo con il singolo talento aveva paura della durezza del suo padrone. La sua paura di deludere il suo padrone vanificò la sua efficacia. Quando temiamo di non essere abbastanza capaci perché Dio si serva di noi, stiamo dubitando della sua potenza. Stiamo dicendo che egli non può fare in noi quello che ha promesso di fare. La nostra immagine del carattere di Dio è direttamente correlata al nostro potenziale per il servizio. Dobbiamo ricordare che non serviamo un padrone duro ma un Salvatore amorevole che vuole che prosperiamo e che siamo una benedizione per gli altri.

Spesso, quando sentiamo di avere poco da dare, ci ritiriamo e seppelliamo il poco che abbiamo. Pensiamo che il nostro contributo sia inutile, ma la verità della parabola è inconfutabile: il talento più piccolo conta! Tu, con il singolo talento, conti! Quando la parte più insignificante del corpo soffre, l’intero corpo soffre (1 Corinzi 12:20-26). Come ogni parte del corpo è essenziale, ogni membro del corpo di Cristo è indispensabile. L’intera chiesa diventa carente quando un talento viene nascosto.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`L’immagine che hai di Dio che impatto ha sul tuo servizio per lui?`