---
title:  Tempo e talento
date:   29/08/2024
---

#### inSight

«Il nostro tempo appartiene a Dio. Ogni istante è suo, ed è nostro solenne dovere utilizzarlo alla sua gloria. Di nessun’altra risorsa egli ci chiederà conto così rigorosamente come del tempo.

Il tempo ha un valore inestimabile. Per Cristo ogni istante era prezioso; allo stesso modo dovremmo considerarlo anche noi. La vita è troppo breve per essere sprecata. I giorni di grazia necessari per prepararsi all’eternità sono sempre meno e non c’è tempo da perdere o da dedicare alla ricerca di piaceri e gioie del peccato. È ora che dobbiamo formare il nostro carattere per la vita eternamente e prepararci al giudizio investigativo.

L’uomo non fa in tempo a nascere che già inizia un processo di decadimento; una vita consumata da un incessante lavoro finisce per essere senza senso se non acquisisce la vera conoscenza della vita eterna. L’uomo che invece apprezza il suo tempo terreno si prepara bene alla vita eterna, suo ultimo obiettivo.

Siamo chiamati a valorizzare il nostro tempo. Quello che sprechiamo è perduto per sempre. Non possiamo recuperarne nemmeno un momento. L’unico modo di “riscattarlo” è quello di utilizzare al meglio il tempo che ci rimane, collaborando con Dio nel grande piano di redenzione.

Chi opererà in tal senso assisterà alla trasformazione del proprio carattere. Diventerà figlio di Dio, membro della famiglia reale, figlio del Re celeste e sarà degno di stare in compagnia degli angeli».

«La promessa dello Spirito purtroppo non viene apprezzata a sufficienza. La sua pienezza non si realizza come dovrebbe. È proprio l’assenza dello Spirito Santo a rendere così fiacca la predicazione evangelica. Possono esserci la cultura, il talento, l’eloquenza e ogni altra dote naturale e acquisita, ma se manca lo Spirito di Dio nessun cuore si commuoverà, nessun peccatore sarà guadagnato a Cristo. Al contrario, se è in relazione con Cristo, se riceverà i doni dello spirito, anche il più povero e ignorante dei discepoli saprà toccare i cuori degli uomini. Dio ne farà un canale privilegiato della suprema potenza dell’universo».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`