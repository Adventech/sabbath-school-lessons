---
title:  La ricompensa della grazia
date:   05/09/2024
---

#### inSight

«Molti si sono consacrati a Cristo ma non vedono alcuna possibilità di fare grandi opere né grandi sacrifici per il suo servizio. Si consolino al pensiero che non è necessariamente la sorte del martire quella più gradita a Dio. Può darsi che non sia il missionario, che pur affronta tutti i giorni vari pericoli e la morte stessa, a occupare il primo posto nei libri del cielo. Chi si dimostra un vero cristiano nella vita privata, nel sacrificio quotidiano di sé, nella sincerità di propositi, nella purezza di pensiero, nella mansuetudine di fronte alla provocazione, nella fede e nella pietà, nella fedeltà delle piccole cose, chi riflette nella propria famiglia il carattere di Cristo, è più prezioso davanti a Dio del più grande missionario o del più grande martire di fama mondiale.

Quanto sono diversi i parametri con cui Dio e gli uomini misurano il carattere. Egli riesce a vedere le numerose tentazioni alle quali abbiamo resistito, tentazioni avvenute in famiglia o nella profondità del cuore, e che il mondo e gli stessi amici più intimi ignorano. Egli può vedere l’umiliazione che proviamo nel riconoscere le nostre debolezze; riesce a scorgere la sincerità del pentimento anche per un nostro pensiero malvagio. Egli vede quando c’è devozione sincera al suo servizio. Egli nota ogni lotta e ogni vittoria contro il nostro Io. Dio e gli angeli conoscono tutto questo. Un libro di memorie è scritto davanti al Salvatore a favore di coloro che lo temono e celebrano il suo nome.

Il segreto del successo non risiede nella cultura o nella posizione sociale, nel numero o nella tipologia dei talenti ricevuti, né nella forza di volontà. Coscienti della nostra insufficienza, contempliamo Gesù e tramite lui, che è forza sopra ogni forza, pensiero sopra ogni pensiero, con volontà e ubbidienza conquisteremo una vittoria dopo l’altra.

Per quanto il nostro servizio possa essere breve o umile, se seguiamo Cristo con fede semplice, non rimarremo delusi della ricompensa. I più deboli e i più umili potranno ottenere quello che i più grandi e i più saggi non potranno mai raggiungere con le loro forze. I cancelli d’oro del cielo rimarranno chiusi di fronte ai superbi. Non si apriranno davanti agli orgogliosi, ma si spalancheranno al semplice e leggero tocco di un bambino. Magnifica sarà la ricompensa della grazia riservata a quanti si saranno battuti per Dio nella semplicità della fede e dell’amore!»

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `