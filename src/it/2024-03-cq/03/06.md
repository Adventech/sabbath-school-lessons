---
title:  Aprire le porte
date:   18/07/2024
---

#### inSight

«La Parola di Dio deve costituire l’oggetto principale del nostro studio. Educhiamo i nostri figli secondo le verità e i principi che si trovano in essa. Si tratta di un tesoro inesauribile. Ma gli uomini falliscono nelle loro ricerche perché non lo cercano con tutte le loro forze e si arrendono prima di averlo tra le mani. Molti si accontentano di supposizioni riguardanti la verità, altri di una ricerca superficiale, convinti, così, di possedere già l’essenziale. Prendono per verità le affermazioni degli altri, essendo troppo pigri per dedicarsi personalmente a una diligente e accurata opera di approfondimento: rimanendo in superficie non arriveranno mai al tesoro nascosto. Le conclusioni umane, tuttavia, non sono solo poco attendibili, ma possono essere anche pericolose. Esse, infatti, mettono l’uomo là dove dovrebbe stare Dio, sostituendo con affermazioni umane il “così dice il Signore”.

Solo Cristo è verità. Le sue parole sono verità e hanno un significato ancora più profondo di quanto non appaia in superficie. Tutti i suoi detti hanno un valore che va ben oltre la loro modesta apparenza. Coloro che sono stati vivificati dallo Spirito Santo ne coglieranno pienamente il valore. Essi potranno scoprire le preziose gemme di verità custodite come un tesoro nascosto.

Le teorie e le speculazioni umane non ci condurranno mai a una migliore comprensione della Parola di Dio. Quanti si ritengono esperti di filosofia giudicano necessarie le loro disquisizioni per aprire le porte della conoscenza e per impedire che errate teorie possano infiltrarsi nella chiesa. Non si accorgono, invece, che sono state proprio queste disquisizioni a portare le eresie all’interno della chiesa. Gli uomini hanno fatto grandi sforzi per spiegare testi biblici che ritenevano ermetici e di difficile comprensione. Troppo spesso, invece, sono stati proprio questi sforzi che hanno oscurato ciò che avrebbero voluto chiarire!...

Una percezione chiara ed esatta della verità non sarà mai il premio della pigrizia. Gli stessi benefici terreni non si ottengono senza uno sforzo zelante, paziente e perseverante. Chi vuole avere successo negli affari, per esempio, deve avere molta voglia di fare e una positiva fiducia nei risultati che verranno. Allo stesso modo non possiamo aspettarci di conseguire una buona conoscenza spirituale senza sforzi e determinazione. Chi desidera svelare e beneficiare dei tesori della verità, deve scavare, ricercarli senza perdersi d’animo, come fa il minatore per portare alla luce le pietre preziose. Un lavoro scialbo e apatico non servirà a niente. Bisogna assolutamente che giovani e anziani non solo leggano la Parola di Dio, ma che la studino con ardore e impegno, pregando e ricercando la verità come un tesoro nascosto. Coloro che lo faranno saranno sicuramente ricompensati perché Cristo li vivificherà e premierà i loro sforzi.

La nostra salvezza dipende dalla conoscenza della verità contenuta nelle Scritture. La volontà di Dio è che noi ce ne impossessiamo. Investigate, sì, investigate la preziosa Bibbia con un cuore affamato. Esplorate la Parola di Dio come il minatore esplora la terra per trarne dell’oro! Non arrendetevi e non smettete di cercare finché non avrete stabilito una relazione chiara con Dio e capito la sua volontà per voi».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `