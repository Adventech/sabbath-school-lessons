---
title:  Nati di nuovo
date:   17/07/2024
---

#### inVite

Davide scrisse: «Una cosa ho chiesto al Signore, e quella ricerco: abitare nella casa del Signore tutti i giorni della mia vita, per contemplare la bellezza del Signore e meditare nel suo tempio» (Salmi 27:4). Le parabole del tesoro nascosto e della perla di grande valore ci invitano a contemplare la bellezza del vangelo. Quando Davide vedeva la bellezza del Signore nei tipi e simboli del santuario, desiderava imparare di più. Voleva dimorare nella casa di Dio e comprendere più pienamente il piano della salvezza. Le parole di Davide indicano una ricerca continua di Dio. Aveva intravisto qualcosa della bellezza di Dio, ma desiderava vivere molto di più. Il nostro scopo nella vita dovrebbe essere di crescere nella nostra comprensione del vangelo e nella nostra esperienza con Cristo. Quando comprendiamo davvero il vangelo, non saremo soddisfatti con una semplice occhiata alla storia. Scaveremo più a fondo nella Scrittura per scoprire ulteriori tesori.

Per sperimentare il tesoro trovato nella Parola di Dio, dobbiamo nascere di nuovo con il battesimo. Gesù disse a Nicodemo: «In verità, in verità ti dico che se uno non è nato di nuovo, non può vedere il regno di Dio» (Giovanni 3:3). Possiamo afferrare il regno del cielo solo quando il nostro cuore e la nostra mente sono stati risvegliati dallo Spirito di Dio. Quando Gesù insegnava con le parabole, alcuni sentivano solo storie interessanti mentre altri percepivano verità trasformatrici. Paolo scrisse successivamente: «Ma l’uomo naturale non riceve le cose dello Spirito di Dio, perché esse sono pazzia per lui; e non le può conoscere, perché devono essere giudicate spiritualmente» (1 Corinzi 2:14). Abbiamo bisogno di una mente spirituale per comprendere le cose spirituali.

Una mente spirituale ci permette di vedere la bellezza della Parola di Dio. Davide esclamò: «Oh, quanto amo la tua legge! È la mia meditazione di tutto il giorno» (Salmi 119:97). Vedeva nei comandamenti di Dio un tesoro di grande valore. Quando guardiamo i dieci comandamenti di Dio attraverso la lente del vangelo, vediamo quanto Dio ci considera preziosi. Ci assicura che siamo suoi. Il primo comandamento è come una promessa di matrimonio: «Io sono il Signore, il tuo Dio, che ti ho fatto uscire dal paese d’Egitto, dalla casa di schiavitù. Non avere altri dèi oltre a me» (Esodo 20:2, 3). Dio promette di essere tutto quello di cui abbiamo bisogno. Egli è tutto per noi! Egli ci ha liberato dalla schiavitù del peccato, e apparteniamo a lui. I dieci comandamenti sono aperti e chiusi con assicurazioni che Dio soddisfa tutti i nostri desideri. Il decimo e ultimo comandamento dice: «Non concupire» (Esodo 20:17). È una promessa! Una volta che Gesù diventa il nostro tesoro, saremo così appagati in lui che non ci servirà nient’altro per riempire il vuoto. Egli lo ha riempito dandoci uno scopo e un valore che questo mondo non ci può dare. Senza di lui, continuiamo a desiderare le cose di questo mondo per riempire lo spazio che solo lui può riempire. Con lui, scopriamo il tesoro del vangelo e tutti i tesori terreni sbiadiscono a confronto.

**Sul quaderno**

Medita ancora su Matteo 13:44-46 e cerca dov’è Gesù.

`Perché è così vitale vivere la nuova nascita di cui ha parlato Gesù?`

`Come vedi Gesù diversamente o nuovamente?`

`Risposta alla preghiera:`