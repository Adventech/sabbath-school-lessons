---
title:  La perla di gran valore
date:   15/07/2024
---

#### inTerpret

Come il tesoro della prima parabola rappresenta Cristo, anche la perla di grande valore della seconda parabola lo rappresenta. Il valore di Gesù e del suo vangelo si estende al di là di qualsiasi cosa possiamo immaginare. In Cristo «tutti i tesori della sapienza e della conoscenza sono nascosti» (Colossesi 2:3). Tutto quello che può soddisfare i bisogni e i desideri dell’animo umano, in questo mondo e nel mondo futuro, si trova in Cristo. Come la perla bianca pura è perfetta senza l’influenza dell’uomo, niente di umano può migliorare questo dono prezioso di Dio.

Il mercante della parabola rappresenta quelli che cercano la verità. Alcuni cercano perché sono insoddisfatti della religione formale mentre altri cercano un significato, un valore e uno scopo nella vita. Solo il vangelo di Gesù può riempire davvero il vuoto dentro di noi. Nella parabola, il mercante vende tutto quello che ha per comprare la perla. Il denaro non può acquistare la salvezza, quindi questa transazione parla di qualcosa di più profondo. Il profeta Isaia dice: «O voi tutti che siete assetati, venite alle acque; voi che non avete denaro venite, comprate e mangiate! Venite, comprate senza denaro, senza pagare, vino e latte!» (Isaia 55:1). Nel libro dell’Apocalisse, Gesù dice alla chiesa di Laodicea: «Perciò io ti consiglio di comprare da me dell’oro purificato dal fuoco per arricchirti» (Apocalisse 3:18). L’unica cosa che diamo a Gesù in questa transazione è il nostro cuore contaminato dal peccato. In cambio, riceviamo perdono, misericordia, potenza e tutte le ricchezze del cielo nella Persona di Gesù Cristo.

Ellen White offre un approfondimento affascinante su questa breve parabola:

«La parabola del mercante che cerca perle preziose ha un duplice significato: essa si riferisce non solo agli uomini che ricercano il regno dei cieli, ma anche a Cristo che ricerca la sua eredità perduta. Cristo, il divino mercante alla ricerca di perle preziose, ha scoperto nell’umanità perduta la perla di gran prezzo e nell’uomo, macchiato e corrotto dal peccato, ha scorto una possibilità di redenzione. I cuori che sono stati teatro di battaglia nel conflitto contro Satana e poi salvati dalla potenza dell’amore, sono ancora più preziosi per il Redentore. Dio guarda all’umanità senza considerarla vile e inutile, perché la guarda attraverso le lenti di Cristo, vedendola in potenziale e cioè come potrebbe diventare attraverso l’amore di un Dio redentore. Dopo aver radunato tutte le ricchezze dell’universo, le ha date per comprare questa perla».

Gesù vede in noi un tesoro, una perla di grande valore, per ottenere la quale vale la pena rinunciare a tutto. Egli ha rinunciato ai fasti del cielo, è venuto sulla terra ed è nato come un essere umano. Ha vissuto una vita di servizio e ha dato la sua vita sulla croce per riscattare te e me. Se era disposto a pagare un prezzo così alto per noi, quanto dovremmo essere disposti a dargli? La perla di grande valore vale tutto, sia per Gesù che per noi.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`Il tuo valore in Cristo come plasma la tua percezione del vangelo?`