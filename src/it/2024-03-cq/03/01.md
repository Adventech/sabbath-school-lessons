---
title:  False aspettative
date:   13/07/2024
---

#### inTro

**False aspettative**

**Leggi il brano di questa settimana**: Matteo 13:44–46

Ti è mai successo di crearti un’immagine di una persona nella tua mente solo per incontrarla e scoprire che l’immagine percepita non corrispondeva alla realtà? La persona che pensavi di conoscere sembrava e si comportava in modo diverso da quello che ti aspettavi. Questo succedeva sicuramente più spesso quando gli smartphone e i social media erano meno comuni.

Alcuni anni fa, sono stato invitato a parlare in una chiesa in un paese in cui non ero mai stato. La persona con cui avevo organizzato l’evento mandò due giovani della sua chiesa a prendermi all’aeroporto. Non mi avevano mai visto e non mi conoscevano affatto. Avevano solo sentito dire che ero un missionario. Pensando di poter individuare benissimo un missionario, pensavano di non aver bisogno di ulteriori informazioni. Be’, diciamo che non corrispondevo all’immagine che avevano di me. Non so esattamente cosa si stessero aspettando, ma non indossavo sandali e non avevo una lunga barba. Dopo un’attesa piuttosto lunga all’aeroporto, vidi due giovani che mi lanciarono qualche occhiata. Mi avvicinai a loro e mi presentai. La prima cosa che dissero fu: «Non hai l’aspetto di un missionario!» Ci facemmo una bella risata.

L’intera scena mi ricordò quanto sia facile avere false aspettative degli altri. Su una nota più seria, questo è esattamente quello che successe quando Gesù venne sulla terra. Le persone pensavano di sapere che aspetto avrebbe avuto il Messia e cosa avrebbe fatto. Gesù di Nazaret non corrispondeva alla loro immagine percepita. Stavano cercando una figura militare che potesse liberarli dai Romani e stabilire un regno terreno. Invece, Gesù insegnava un tipo diverso di regno: un regno celeste! Le sue parabole spesso si aprivano con le parole: «Il regno dei cieli è simile a...»In questa lezione, esploreremo due delle parabole più brevi che iniziano con questa frase. Queste due parabole rivelano il valore del regno di Cristo e le ricompense della sua scoperta.

#### inScribe

**Sul quaderno**

Scrivi Matteo 13:44-46 con la traduzione di tua scelta. Puoi anche riscrivere il brano a parole tue, con uno schema o una mappa mentale del brano.

` `