---
title:  Alzati, vai da tuo Padre
date:   11/07/2024
---

#### inSight

«Nella sua irrequieta giovinezza il figlio aveva ritenuto il padre un uomo duro e severo. Com’era cambiata ora la sua prospettiva! Allo stesso modo, coloro che vengono sedotti da Satana considerano Dio un padre esigente e implacabile. Lo immaginano in agguato e pronto a minacciare e condannare, restìo ad accogliere il peccatore e ad aiutarlo, nascosto dietro scuse formali e motivi legalitari. Essi vedono nella sua legge un ostacolo alla felicità umana, un pesante fardello di cui sbarazzarsi al più presto possibile. Quanti, invece, hanno aperto gli occhi all’amore di Cristo non potranno che riconoscere la sua compassione. Dio non è un implacabile tiranno, bensì un padre che desidera ardentemente riabbracciare il figlio pentito. Allora il peccatore esclamerà col salmista: “Come un padre è pietoso verso i suoi figli, così è pietoso il Signore verso quelli che lo temono” (Sal 103:13)».

«Che splendida promessa ci fa Dio nell’accogliere il peccatore che si pente! E tu, caro lettore, hai scelto di fare la tua strada? Hai deciso di allontanarti da Dio? Hai assaporato i frutti del peccato per poi scoprirli insipidi o addirittura amari? Ora che hai dilapidato le tue ricchezze, ora che i tuoi piani per il futuro sono crollati e le tue speranze svanite, ti trovi anche tu solo e depresso? Non ti rimane, allora, che ascoltare quella voce, che da tanto tempo cerca di parlarti in modo chiaro e distinto e che tu finora hai ignorato: “Alzatevi, andatevene! perché questo non è luogo di riposo; a causa della sua impurità, provoca distruzione, una distruzione terribile” (Mic 2:10). Fai ritorno, invece, alla casa del Padre che ti rivolge l’invito: “Torna a me, perché io ti ho riscattato” (Is 44:22).

Non ascoltare il suggerimento del nemico, che ti dice di stare lontano da Cristo fino a quando non sarai migliorato, fino a che non sarai buono abbastanza per avvicinarti a Dio. Se aspetti di essere perfetto, non andrai mai a lui. Se Satana punta a mettere in evidenza i tuoi abiti sporchi, ripeti a te stesso la promessa di Gesù: “Colui che viene a me, non lo caccerò fuori” (Gv 6:37). Grida pure al nemico che il sangue di Cristo è capace di purificare da ogni peccato, e prega con le parole di Davide: “Purificami con issopo, e sarò puro; lavami, e sarò più bianco della neve” (Sal 51:7).

Alzati e ritorna al Padre. Egli ti correrà incontro da lontano. Se decidi di fare questo primo passo di pentimento, egli si affretterà a stringerti fra le braccia con infinito amore. Le sue orecchie sono aperte all’ascolto dell’animo contrito. Egli riconosce il primo vero impulso del cuore che va alla sua ricerca. Quando si pronuncia una preghiera, sia essa balbettata o sottovoce, quando si versa una lacrima in segreto, quando si manifesta un sincero desiderio di ritornare a Dio, seppure in modo flebile, lo Spirito Santo ci verrà incontro senza alcun indugio. Ancora prima che tu possa pronunciare una preghiera, o che ti renda conto di quale sia il desiderio del tuo cuore, la grazia di Cristo opererà e ti inonderà».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `