---
title:  Ancora quest’anno
date:   22/08/2024
---

#### inSight

«Il vignaiolo citato nella parabola non contesta la decisione di abbattere la pianta qualora dovesse rimanere senza frutto. Allo stesso tempo, però, conosce e condivide l’interesse del padrone per quell’albero sterile. Niente gli procurerebbe più piacere del vedere il fico crescere e portare abbondante frutto. Per questo prende la parola e, nutrendo il medesimo desiderio del proprietario, propone: “Signore, lascialo ancora quest’anno; gli zapperò intorno e gli metterò del concime. Forse darà frutto in avvenire; se no, lo taglierai” (Lc 13:8,9).

Il contadino, dunque, non rifiuta di occuparsi di una pianta così poco promettente. Anzi, si dimostra pronto a curarla più di prima, a creare condizioni più favorevoli perché prosperi, a dedicarle ogni attenzione possibile...

Gesù non racconta il finale di questa parabola, non sappiamo quale sia stato il risultato del lavoro del vignaiolo. Arrivata a quel punto, la storia si interrompe. La sua conclusione dipendeva dalla generazione che udiva le sue parole. Proprio a loro era rivolto l’avvertimento: “Se no, lo taglierai” (Lc 13:9). L’attuazione di quelle irrevocabili parole dipendeva solo da loro. Il giorno dell’ira era vicino. Nelle sciagure che avevano già colpito Israele, il proprietario della vigna stava preavvertendo, nella sua misericordia, l’imminente distruzione del fico sterile.

Quest’avvertimento riecheggia attraverso i secoli per giungere fino a noi. Sei tu, o cuore incurante, un albero senza frutto nella vigna del Signore? Saranno presto pronunciate parole di rovina anche su di te? Da quanto tempo ricevi i suoi doni? Da quanto tempo egli attende che tu ricambi il suo amore? Piantato nella sua vigna, circondato dalle premure del vignaiolo hai coscienza dei privilegi di cui godi? Quante volte il tenero e discreto messaggio del Vangelo ti ha fatto palpitare il cuore? Professi il nome di Cristo, fai formalmente parte del corpo della sua chiesa, eppure sai benissimo di trovarti mancante nel rapporto sincero con la fonte dell’amore. La sua linfa vitale non scorre nelle tue vene. Nella tua vita manca la dolce grazia del suo carattere, i “frutti dello Spirito” (Gal 5:22)...

Capita di sentirsi a volte, seppure vagamente, come un ingombro inutile sul terreno. Dio, nella sua misericordia, non ti ha ancora abbattuto. Egli non ti guarda con freddezza, non si gira dall’altra parte con indifferenza né ti abbandona semplicemente alla tua triste sorte. Al contrario, rivolgendosi a te come in passato si rivolse a Israele, esclama: “Come farei a lasciarti, o Efraim? Come farei a darti in mano altrui, o Israele? […] Io non sfogherò la mia ira ardente, non distruggerò Efraim di nuovo, perché sono Dio, e non un uomo” (Os 11:8,9). Il Salvatore interviene pietosamente in tuo favore esclamando: “Lascialo ancora quest’anno; gli zapperò intorno e gli metterò del concime”».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `