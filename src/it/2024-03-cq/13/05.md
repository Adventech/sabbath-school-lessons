---
title:  Una pietra angolare preziosa
date:   25/09/2024
---

#### inVite

Le parabole sono facili da ricordare perché contengono chiare immagini mentali. Possiamo facilmente immaginare la scena di due costruttori che costruiscono la loro casa, una sulla sabbia e l’altra su una roccia. Dopo aver studiato in maniera approfondita questa parabola, potremmo ricordarcela quando vediamo una formazione rocciosa. Questa è la cosa geniale delle parabole. Sono piene di immagini, spesso della natura, che ci indicano Gesù.

Questa parabola non è l’unico posto nella Scrittura in cui una roccia rappresenta Cristo. Paolo presenta Gesù come la Roccia che diede ai figli di Israele l’acqua per dissetarli: «Non voglio infatti che ignoriate, fratelli, che i nostri padri furono tutti sotto la nuvola... bevvero tutti la stessa bevanda spirituale, perché bevevano alla roccia spirituale che li seguiva; e questa roccia era Cristo» (1 Corinzi 10:1, 4). Questo simbolismo è bellissimo. Quando gli Israeliti erano nel deserto, a Mosè fu comandato di colpire la roccia, e l’acqua sgorgò. Gesù fu colpito per noi, e come risultato, tutti noi possiamo bere dell’acqua della vita che egli offre. Successivamente, quando il popolo di Dio aveva ancora una volta disperatamente bisogno di acqua, Dio disse a Mosè di parlare alla roccia. Invece, Mosè colpì la roccia due volte, un atto di disubbidienza che gli impedì di entrare in Canaan. Il simbolismo voluto era di comunicare che possiamo chiedere per fede e Cristo provvederà, dato che è già stato colpito. Questi momenti nel deserto erano tipi che indicavano il loro adempimento futuro in Cristo, l’antitipo.

Quando Gesù raccontò la parabola dei vignaioli malvagi, descrisse se stesso come la pietra che era stata rifiutata: «La pietra che i costruttori hanno rifiutata è diventata pietra angolare... Chi cadrà su questa pietra sarà sfracellato; ed essa stritolerà colui sul quale cadrà». (Matteo 21:42, 44). Gesù è la pietra angolare su cui dobbiamo costruire la nostra vita. O cadiamo sulla Roccia mentre ci umiliamo nel ravvedimento o la Roccia alla fine cadrà su di noi. Charles Spurgeon, un famoso predicatore del diciannovesimo secolo, disse: «L’onda della tentazione potrebbe persino portarvi più in alto sulla Roccia dei secoli, in modo che vi aggrappiate ad essa con una presa più salda di quanto abbiate mai fatto prima». Le prove possono essere benedizioni nascoste che ci fanno aggrappare più saldamente a Cristo.

Gesù non ci abbandona in balia della tempesta. Egli ci invita ad ancorare le nostre case alla Roccia. Ogni giorno presenta nuove opportunità per edificare saldamente sulla Roccia o fingere una costruzione solida sulla sabbia. Ogni decisione che prendiamo è come posare un altro mattone nell’edificio. Quando scegliamo di prendere delle scorciatoie per nascondere i problemi, ci stiamo preparando per il disastro quando colpirà la tempesta. Ascoltando gli insegnamenti di Gesù e ubbidendo alle sue istruzioni, stiamo costruendo delle fondamenta solide che nessuna tempesta potrà distruggere. Quando colpisce la tempesta, è troppo tardi per costruire delle fondamenta solide. Dobbiamo farlo ora.

**Sul quaderno**

Medita ancora su Matteo 7:21-27 e cerca dov’è Gesù.

`Come vedi Gesù diversamente o nuovamente?`

`Cosa vuol dire costruire sulla Roccia, Gesù, nella vita quotidiana?`

`Risposta alla preghiera:`