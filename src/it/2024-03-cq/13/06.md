---
title:  La forza di ubbidire
date:   26/09/2024
---

#### inSight

«Edifichiamo sul Cristo quando ubbidiamo alla sua Parola. Non è giusto colui che si accontenta di apprezzare la giustizia, ma colui che la mette in pratica. La santità non è una forma di estasi ma il risultato della resa totale a Dio. Consiste nel compiere la volontà del Padre. I figli d’Israele erano accampati ai confini della terra promessa. Non bastava però che avessero una conoscenza di Canaan o ne cantassero i canti. Tutto ciò non li avrebbe portati a possedere i vigneti e gli uliveti di quel paese. Entrarono veramente in suo possesso solo occupandola, adempiendo alle condizioni poste, esercitando la fede in Dio, appropriandosi delle promesse che aveva fatto e ubbidendo alle sue indicazioni.

La vera religione consiste nel mettere in pratica le parole di Cristo, non per ottenere il favore di Dio ma perché nonostante la nostra indegnità abbiamo ricevuto il dono del suo amore. Il Cristo afferma che la salvezza non dipende solo dalla professione di fede ma dalla fede che si manifesta attraverso opere di giustizia. Ciò che Dio si aspetta dai discepoli di Cristo non sono solo parole ma fatti. Il carattere si costruisce con le azioni».

«È vostra intenzione diventare un discepolo di Cristo e non sapete da dove iniziare? Siete nelle tenebre e non sapete come trovare la luce? Seguite quella di cui disponete. Ubbidite a quello che conoscete della Parola di Dio. Il suo potere, la sua vita si trovano nella sua Parola. Quando avrete ricevuto con fede la sua Parola essa vi darà la forza di ubbidire. Se seguirete la luce che avete a disposizione essa aumenterà. State costruendo sulla base della Parola di Dio e il vostro carattere diventerà simile al carattere di Cristo.

Gesù, il vero fondamento, è la pietra vivente. Egli dà la vita a tutti coloro che edificano su di lui. “Anche voi come pietre vive, formate il tempio dello Spirito Santo…” (1 Pt 2:5). “È lui che dà solidità a tutta la costruzione, e la fa crescere fino a diventare un tempio santo per il Signore” (Ef 2:21). Le pietre diventano una sola cosa con le fondamenta perché sono entrambe percorse dalla stessa vita. E nessuna tempesta potrà distruggere l’edificio.

«Solo coloro che hanno fortificato la loro mente con lo studio delle verità bibliche, potranno superare l’ultimo grande conflitto. Ogni uomo dovrà chiedersi: “Ubbidirò a Dio o agli uomini?” L’ora decisiva sta per scoccare. Ci appoggiamo saldamente alla roccia dell’immutabile Parola di Dio?»

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `