---
title:  Costruire sulla roccia
date:   23/09/2024
---

#### inTerpret

Il racconto di Matteo ci dice che l’uomo che costruì la sua casa sulla roccia aveva sentito gli insegnamenti di Gesù e viveva seguendoli. Metteva in pratica quello che aveva sentito. Nota un dettaglio che Luca aggiunge quando riporta la parabola: «È simile a un uomo il quale, costruendo una casa, ha scavato e scavato profondamente e ha posto il fondamento sulla roccia; e, venuta un’alluvione, la fiumana ha investito quella casa e non ha potuto smuoverla perché era stata costruita bene» (Luca 6:48). Luca descrive l’uomo che scava in profondità per porre delle fondamenta solide. La chiave qui è scavare profondamente. Siamo invitati non solo ad ascoltare le parole di Gesù ma anche a scavare in profondità nei suoi insegnamenti, cercando di renderli la base e la struttura della nostra esistenza.

Un costruttore avveduto si avvicina a Gesù, ascolta le sue parole, esplora i suoi insegnamenti e poi li mette in pratica. L’ubbidienza dimostra la fiducia assoluta nelle parole di Cristo, riconoscendole come le fondamenta stesse della nostra vita. Costruire sulla roccia non significa semplicemente essere nominalmente religiosi o conoscere Gesù a distanza. Essere veri cristiani significa basare le proprie credenze, scelte e visione del mondo sulla verità di chi è Gesù e di ciò che ha compiuto. Questa è una persona che si interessa profondamente alla verità e alla dottrina solida.

Un’altra osservazione interessante è che la differenza tra le case diventa visibile solo dopo la tempesta. Le fondamenta della casa sulla roccia non erano visibili. Tuttavia, i risultati della decisione di scavare profondamente furono riconosciuti da tutti dopo il passaggio della tempesta. Le difficoltà, le calamità e le prove spazzano via ciò che è superficiale e rivela ciò che è duraturo. La nostra testimonianza cristiana non è che evitiamo momenti difficili, è che le nostre fondamenta restano solide sotto pressione. Costruire sulla Roccia è nel nostro interesse perché allora sappiamo come trovare pace in mezzo alla tempesta. Gesù ci fornisce il coraggio e la pazienza per superare le inevitabili tempeste della vita.

Scavare in profondità è un’opera che avviene dentro di noi. Gesù ci sostiene con le sue promesse preziose, e noi siamo fiduciosi che egli realizzerà tutto ciò che ha promesso. Una delle definizioni più belle della fede si trova in Romani 4, che dice che Abraamo «davanti alla promessa di Dio non vacillò per incredulità, ma fu fortificato nella fede e diede gloria a Dio, pienamente convinto che quanto egli ha promesso, è anche in grado di compierlo. Perciò gli fu messo in conto come giustizia» (Romani 4:20–22).

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`Quand’è che la tua fede è stata messa maggiormente alla prova? Dio cosa ti ha insegnato attraverso quell’esperienza?`