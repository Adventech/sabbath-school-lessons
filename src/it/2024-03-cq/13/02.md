---
title:  Costruire sulla sabbia
date:   22/09/2024
---

#### inGest

L’immagine delle due case è presentata alla fine del sermone sul monte e inizia con le parole: «Perciò chiunque ascolta queste mie parole» (Matteo 7:24). Questo è un evidente riferimento agli insegnamenti contenuti nel sermone sul monte. La differenza tra il costruttore avveduto e quello stolto consiste nel fatto che abbiano ascoltato e vissuto secondo le parole di Gesù oppure no.

Nel contesto che precede la parabola, Gesù descrisse quelli che professavano di seguirlo ma che non lo conoscevano veramente. Essi pubblicizzano il loro cristianesimo dicendo «Signore, Signore» (Matteo 7:21), ma non si sottomettono alla volontà di Dio. Attirano l’attenzione profetizzando, cacciando demoni e facendo miracoli nel nome di Cristo, ma respingono la legge di Dio (vv. 22, 23). Ci sono molte persone che abbracciano completamente l’etichetta del cristianesimo e sono impegnati nel ministero, ma che fanno caparbiamente le cose nel modo che vogliono loro invece di seguire le istruzioni di Dio. Questa è la classe di persone rappresentata dal costruttore stolto nella parabola seguente.

Dalle apparenze esteriori, queste persone sembrano andare bene. Dichiarano anche di aver avuto esperienze potenti con Dio. Gesù qui stava parlando alle persone religiose. L’uomo che costruì la sua casa sulla sabbia aveva sentito le parole di Cristo. Il problema non era ciò che non aveva sentito ma ciò che non aveva fatto. Gesù stava indicando che ci sono fondamenta stabili e instabili su cui possiamo costruire la nostra vita.

A prescindere dalle nostre buone intenzioni, è facile riporre la nostra fiducia in qualcosa di malfermo, come la sabbia in movimento. Le fondamenta delle nostre case rappresentano le scelte, le convinzioni e la fede di una persona. La casa all’inizio può sembrare solida, ma la tempesta mostra se le fondamenta erano costruite bene. Le altre parti della casa potrebbero includere cose come un lavoro, un matrimonio, la salute o le finanze. Confidiamo che queste cose ci diano stabilità nella vita. Tuttavia, tutte queste cose possono cambiare. Possiamo perdere il nostro lavoro o la nostra stabilità economica. Un matrimonio si può sgretolare e la nostra salute può venire meno. Se non costruiamo la nostra vita su fondamenta solide, le tempeste della vita riveleranno che quella che sembrava stabilità era un’illusione. La roccia rappresenta Cristo e i princìpi del suo regno. Egli non cambia. Quando le tempeste della vita ci travolgono, le parole di Dio, le sue promesse, la sua misericordia, il suo perdono e la sua potenza resistono.

**Sul quaderno**

Torna al testo che hai scritto e studia il brano.

- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare la memorizzazione.

` `

`Perché pensi che una semplice professione di cristianesimo non basti?`

`Che tipo ti tempeste hai attraversato o visto che mettono alla prova il vero carattere delle persone? Cosa hai imparato da quelle tempeste?`