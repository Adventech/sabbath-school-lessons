---
title:  Prestigio e compassione
date:   05/08/2024
---

#### inTerpret

Come Gesù non identificò deliberatamente l’uomo ferito della parabola, scelse di identificare deliberatamente il samaritano. Ancora una volta, Gesù ribaltò le carte in tavola, sottolineando la conclusione meno prevedibile della storia. Gesù rese la persona più odiata dell’epoca l’eroe della parabola! Non ci viene detto perché il sacerdote e il levita passarono oltre all’uomo che chiaramente aveva disperatamente bisogno di aiuto. Le loro decisioni potrebbero essere state legate alla loro percezione della contaminazione: se avessero toccato una persona morta, non avrebbero potuto svolgere i compiti o servizi religiosi. Sembra che avessero scelto di mantenere il loro prestigio invece di occuparsi del dovere evidente che avevano davanti. Una parvenza di religiosità spesso impediva ai capi religiosi al tempo di Gesù di andare veramente incontro ai bisogni della gente. Era emersa una falsa narrativa secondo cui si potevano trascurare i bisogni di certe persone pur essendo impegnati ad amare e servire Dio, due realtà che non possono mai coesistere nella stessa persona.

Gesù scelse un samaritano per essere l’eroe della parabola per un motivo. Gli ebrei odiavano i samaritani. La loro rivalità era iniziata secoli prima. Tra l’800 e il 700 a.C., l’impero assiro conquistò Israele e deportò molte persone delle dieci tribù settentrionali. L’Assiria seguiva l’usanza di popolare i paesi conquistati con persone di altre nazioni. Gli israeliti che rimasero nella terra sposarono gli stranieri che erano stati portati lì, portando a un’etnia mista e una religione mista. Questo produsse un sincretismo composto dall’ebraismo e dal culto pagano. Dato che i samaritani erano esclusi dal tempio di Gerusalemme, avevano costruito un loro tempio a circa ottanta chilometri a nord di Gerusalemme sul monte Gherizim. Lo consideravano un luogo sacro perché credevano che Dio si fosse rivelato ad Abraamo e a Isacco sul monte Gherizim, invece che sul monte Moria a Gerusalemme, dove era stato costruito il tempio ebraico. Questo contesto storico spiega la conversazione tra Gesù e la donna samaritana al pozzo in Giovanni 4. La donna discusse con Gesù quale fosse il luogo di adorazione giusto. Gesù spostò la conversazione allo spirito dell’adorazione: «Ma l’ora viene, anzi è già venuta, che i veri adoratori adoreranno il Padre in spirito e verità; poiché il Padre cerca tali adoratori. Dio è Spirito, e quelli che lo adorano bisogna che lo adorino in spirito e verità» (Giovanni 4:23, 24). Gesù sapeva che la vera adorazione da parte di veri adoratori avrebbe portato all’unità. Era venuto per abbattere il muro che separava gli ebrei e i samaritani. La prima volta che Gesù si rivelò come il Messia promesso fu alla donna samaritana.

Attraverso la parabola del buon samaritano, Gesù reindirizzò l’attenzione dal prestigio al carattere. Il sacerdote e il levita avevano prestigio ma non avevano compassione. Il buon samaritano non aveva prestigio, per lo meno agli occhi degli ebrei, ma aveva compassione. Vediamo un netto contrasto tra la professione di religione la sua pratica. Gesù ci sta chiamando a servire con compassione. «Ovunque vi sia un impulso d’amore e di simpatia, ovunque il cuore senta il desiderio di benedire e sollevare gli altri, si rivela il lavoro dello Spirito Santo di Dio».

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questo brano? Quali parti sono difficili?`

`Quali altri principi e conclusioni trovi?`

`In che modo il desiderio di prestigio ci può impedire di servire gli altri oggi? Come possiamo combattere questo desiderio?`