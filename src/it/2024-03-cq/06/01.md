---
title:  Una porta aperta a chiunque bussi
date:   03/08/2024
---

#### inTro

**Una porta aperta a chiunque bussi**

**Leggi il brano di questa settimana**: Luca 10:25–37

Durante la seconda guerra mondiale, una donna olandese chiamata Corrie ten Boom viveva con la sua famiglia ad Haarlem, nei Paesi Bassi. In quanto cristiani fedeli, la famiglia ten Boom riconosceva come proprio dovere e privilegio prendersi cura degli ebrei e degli altri che erano fortemente minacciati. Aprirono la loro casa e accolsero quante persone potevano. Prepararono una stanza segreta dove gli ebrei e i membri della resistenza potessero nascondersi durante le incursioni. Il 28 febbraio 1944, un informatore olandese riferì ai nazisti l’opera della famiglia ten Boom. Quello stesso giorno, l’intera famiglia fu arrestata. Furono mandati nella prigione di Scheveningen, ma le sei persone nascoste dai ten Boom non furono scoperte. Corrie successivamente riportò una conversazione tra il capo della Gestapo e il suo anziano padre malato.

«Il capo della Gestapo si avvicinò. “Mi piacerebbe mandarla a casa”, disse. “La prendo in parola che non causerà più problemi”. Non riuscivo a vedere il volto di mio padre, ma solo il portamento eretto delle sue spalle e l’aureola di capelli bianchi più in alto. Ma sentii la sua risposta. “Se vado a casa oggi”, disse pacatamente e chiaramente, “domani aprirò nuovamente la mia porta a ogni uomo bisognoso che bussa”».

Poco dopo la morte del padre di Corrie, Corrie e sua sorella Betsie furono mandate nel campo di concentramento di Ravensbrück, un campo di lavoro femminile in Germania. Betsie morì a Ravensbrück, ma Corrie tornò nei Paesi Bassi dopo la guerra. Aprì un centro di riabilitazione a Bloemendaal che ospitava i sopravvissuti ai campi di concentramento e i disoccupati olandesi che avevano collaborato con i tedeschi durante l’occupazione. Corrie poi girò il mondo come oratrice pubblica e scrisse molti libri.

La sua vita era segnata dall’amore per il suo prossimo. Capiva che il suo prossimo era chiunque avesse bisogno della potenza amorevole, clemente e risanatrice di Dio. In questa lezione, studieremo una delle parabole di Gesù che certamente ispirò Corrie e migliaia di altre persone a vivere una vita altruista di servizio.

#### inScribe

**Sul quaderno**

Scrivi Luca 10:25-37 con la traduzione di tua scelta. Puoi anche riscrivere il brano a parole tue, con uno schema o una mappa mentale del brano.

` `