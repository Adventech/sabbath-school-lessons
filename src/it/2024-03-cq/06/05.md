---
title:  Dare gratuitamente
date:   07/08/2024
---

#### inVite

Durante il ministero pubblico di Gesù, le autorità religiose spesso lo deridevano. A un certo punto, quando volevano screditarlo in particolar modo, lo chiamarono samaritano. «I Giudei dunque gli risposero: “Non diciamo noi con ragione che sei un Samaritano e che hai un demonio?”» (Giovanni 8:48). Questa ovviamente era una falsa accusa, dato che Gesù non era un samaritano e certamente non aveva un demonio. Tuttavia, queste parole rivelano l’ostilità dei capi ebrei verso Gesù e verso i samaritani. Paradossalmente, nella parabola del buon samaritano, abbiamo un’immagine del ministero di Gesù. Il sacerdote e il levita non rivelano l’amore di Gesù, ma il buon samaritano sì. Ciò che egli fece su scala ridotta, Gesù lo fece su larga scala. Gesù è venuto a cercare e salvare chi è perduto (Luca 19:10). Gesù stava sempre cercando le persone emarginate e oppresse nella società. La sua vita rispondeva alla domanda: «Chi è il mio prossimo?» Gesù è venuto per servire, e questo includeva assolutamente tutti.

Quando il buon samaritano vide l’uomo ferito, ebbe compassione. La sua compassione non era semplicemente un sentimento; lo portò all’azione. La parabola descrive dettagliatamente ciò che fece per l’uomo ferito: «avvicinatosi, fasciò le sue piaghe versandovi sopra olio e vino, poi lo mise sulla propria cavalcatura, lo condusse a una locanda e si prese cura di lui. Il giorno dopo, prima di partire, presi due denari, li diede all’oste e gli disse: “Prenditi cura di lui; e tutto ciò che spenderai di più, te lo rimborserò al mio ritorno”» (Luca 10:34, 35). Il buon samaritano fornì un aiuto che gli costò denaro e che gli causò un disagio. Versò olio e vino sulle ferite dell’uomo. Usando il suo animale, trasportò l’uomo in una locanda. Pagò l’oste e promise di pagare eventuali costi aggiuntivi relativi alla permanenza dell’uomo ferito. Questo non era solo un piccolo inconveniente. Il samaritano si fece in quattro per offrire tutto l’aiuto necessario. Durante l’intera disavventura, non c’era nessuna allusione a un rimborso da parte dell’uomo ferito. Non c’era un accordo reciproco.

Come il buon samaritano di questa storia pagò le spese per qualcuno che non era in grado di ripagarlo, così Gesù ha dato la sua vita per persone che non sono in grado di ripagarlo. Gesù ha dato gratuitamente senza vedere immediatamente i risultati del suo enorme sacrificio. Nel libro di Romani, l’apostolo Paolo scrive: «Infatti, mentre noi eravamo ancora senza forza, Cristo, a suo tempo, è morto per gli empi. Difficilmente uno morirebbe per un giusto, ma forse per una persona buona qualcuno avrebbe il coraggio di morire; Dio invece mostra il proprio amore per noi in questo: che, mentre eravamo ancora peccatori, Cristo è morto per noi» (Romani 5:6–8). Senza garanzie che avremmo ricambiato il suo amore, Gesù ha dato tutto per noi.

**Sul quaderno**

Medita ancora su Luca 10:25-37 e cerca dov’è Gesù.

`Donare e servire significano di più quando provocano un disagio? Perché o perché no?`

`Come vedi Gesù diversamente o nuovamente?`

`Risposta alla preghiera:`