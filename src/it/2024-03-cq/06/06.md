---
title:  Gesù, il buon samaritano
date:   08/08/2024
---

#### inSight

«Il samaritano aveva messo in pratica il comandamento: “ama il tuo prossimo come te stesso”, dimostrando di essere più giusto di coloro che lo disprezzavano. A rischio della propria vita, curò il ferito come un fratello. Questo samaritano rappresenta Cristo. Il nostro Salvatore ha dimostrato per noi un amore che l’amore umano non potrà mai uguagliare. Quando eravamo feriti e morenti, ha avuto pietà di noi. Non è passato dal lato opposto della strada, non ci ha abbandonati, impotenti e disperati, in balia della morte. Non è rimasto nella sua dimora santa e felice, circondato dall’amore delle schiere celesti. Ha visto il nostro dolente bisogno, ha preso a cuore il nostro caso e ha fatto coincidere i suoi interessi con quelli dell’umanità. È morto per salvare i suoi nemici. Ha pregato per i suoi assassini. Riferendosi al suo stesso esempio, disse ai suoi discepoli: “Questo vi comando: che vi amiate gli uni gli altri”; “Come io vi ho amati, anche voi amatevi gli uni gli altri” (Gv 15:17; 13:34)».

«Non è possibile che nel cuore in cui è presente Cristo non ci sia amore. Se amiamo Dio perché ci ha amati per primo, ameremo anche coloro per i quali Cristo è morto. Non possiamo essere in comunione con la divinità senza avere comunione con l’umanità, dal momento che l’umanità e la divinità si fondono in colui che siede sul trono dell’universo. Uniti a Cristo, siamo uniti ai nostri simili dai legami d’oro della catena dell’amore. Allora la pietà e la compassione di Cristo si manifestano nella nostra vita. Non attenderemo più che siano i bisognosi e gli sfortunati a venire da noi, non avremo bisogno di essere pregati per sentire il dolore degli altri. Diventerà naturale prendersi cura di chi è nel bisogno e nella sofferenza, come lo era per Cristo».

«La gloria del cielo consiste nel risollevare i caduti e nel consolare gli angosciati. Chiunque ha Cristo nel cuore farà altrettanto. Dovunque si manifesti, la religione di Cristo porterà del bene. Dovunque lavori, spanderà luce tutto intorno.

Dio non fa distinzioni di nazionalità, razza o classe sociale. Egli è il Creatore di tutto il genere umano. Alla luce della creazione tutti gli uomini sono della stessa famiglia, e tutti sono uno attraverso la redenzione. Cristo è venuto per abbattere ogni muro divisorio, per aprire ogni parte del tempio affinché tutti abbiano libero accesso a Dio. Il suo amore è così vasto, così profondo, così pieno da penetrare ovunque. Grazie a questo amore le povere anime sedotte da Satana vengono allontanate dal circolo vizioso dei suoi inganni e vengono portate davanti al trono di Dio circondato dall’arcobaleno della promessa. In Cristo non c’è giudeo né greco né servo né libero (cfr. Gal 3:28), e tutti siamo “stati avvicinati mediante il sangue di Cristo” (Ef 2:13)».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `