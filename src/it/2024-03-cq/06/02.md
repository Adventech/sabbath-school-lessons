---
title:  Chi è il mio prossimo?
date:   04/08/2024
---

#### inGest

Una conversazione tra Gesù e un certo dottore della legge fu lo spunto della parabola del buon Samaritano. Il dottore della legge chiese a Gesù cosa dovesse fare per ricevere la vita eterna. Gesù rispose con delle domande: «Nella legge che cosa sta scritto? Come leggi?» (Luca 10:26). Il dottore della legge rispose citando uno dei brani più conosciuti dell’Antico Testamento, spesso chiamato dai rabbini ebrei Shema: «Tu amerai dunque il Signore, il tuo Dio, con tutto il cuore, con tutta l’anima tua e con tutte le tue forze» (Deuteronomio 6:5). Questo comandamento era il cuore del pensiero e dell’adorazione ebraica. Il dottore della legge collegò questo insegnamento con un altro insegnamento che troviamo in Levitico 19:18: «amerai il prossimo tuo come te stesso». Gesù confermò con forza che i comandamenti di amare Dio e di amare il nostro prossimo sono la strada per la vita abbondante a cui Dio ci ha chiamato. Amare gli altri è la strada per la vita eterna, non perché guadagniamo il nostro passaggio per il cielo ma perché la potenza trasformatrice di Dio ci riempie di un amore che si estende al nostro Creatore e alle persone che egli ha creato. In un altro brano, Gesù dice chiaramente che la sua intera legge (i dieci comandamenti) è riassunta in questi due comandamenti (Matteo 22:37-40).

Tuttavia, ai tempi di Gesù, i capi religiosi avevano un dibattito in corso su chi fosse il loro prossimo. Spesso interpretavano Levitico 19 pensando che si riferisse esclusivamente agli ebrei, soprattutto quelli che percepivano fossero benedetti da Dio con salute e ricchezza. Il dottore della legge, volendo giustificarsi, chiese a Gesù: «E chi è il mio prossimo?» (Luca 10:29). Gesù rispose raccontando la storia di «un uomo» (v.30) in una situazione disperata. È importante notare che Gesù non identificò mai la classe sociale o la nazionalità di quest’uomo. Non sappiamo niente della sua condizione sociale nella vita. Sappiamo solo che aveva bisogno di aiuto. Il fatto che Gesù non abbia identificato l’uomo ferito è straordinario! Gesù stava sottolineando il fatto che il nostro prossimo è la persona che ha bisogno del nostro aiuto e amore, a prescindere da chi sia o da dove venga.

Gesù continuò la parabola ribaltando le carte in tavola, quelli che ci si aspettava sarebbero stati di aiuto (il sacerdote e il levita) non allungarono una mano amorevole, mentre quello che meno ci si aspettava fosse di aiuto (il samaritano) soccorse l’uomo bisognoso. Il dottore della legge che fece la domanda a Gesù era una persona religiosa che aveva studiato la Torah. È possibile che avesse anche dei compiti sacerdotali, e in questo caso probabilmente si riconosceva nella storia. Il termine «prossimo» all’improvviso assunse un significato completamente nuovo per lui. La Scrittura dice che era venuto per mettere alla prova Gesù (Luca 10:25), ma fu il dottore della legge a essere messo alla prova. Tutti quelli che vanno da Gesù si confrontano con un incremento del senso di responsabilità verso le persone bisognose.

**Sul quaderno**

Torna al testo che hai scritto e studia il brano.

- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare con la memorizzazione.

` `

`Quali domande facciamo a volte per scaricare le nostre responsabilità?`

`In che modo Gesù ha cambiato il tuo senso di responsabilità verso gli altri?`