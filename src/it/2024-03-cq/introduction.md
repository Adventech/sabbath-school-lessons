### Storie che trasformano

Gesù Cristo è stato senza dubbio il più grande maestro che il mondo abbia mai conosciuto. Meravigliava e sorprendeva le persone con i suoi insegnamenti. Le sue parole raggiungevano uomini e donne di ogni età; ebrei e stranieri accorrevano per sentirlo parlare. Sia i ricchi sia i poveri, sia gli eruditi sia gli analfabeti, trovavano nelle sue indicazioni qualcosa che toccava le corde più profonde del loro cuore. Le parole di Gesù hanno continuato ad avere un impatto generazione dopo generazione negli anni da quando ha lasciato la terra; i racconti del vangelo hanno ispirato milioni di persone. Questo fatto incredibile non è proprio una sorpresa dato che le parole di Cristo si formarono attentamente nel cuore stesso di Dio: un Dio d’amore, un Dio che parlò e ciò che diceva fu, un Dio che creò gli esseri umani e mise dentro di loro un desiderio di verità.

In un mondo che era sprofondato nel peccato e si era separato dal suo Creatore, Gesù venne per rivelare all’umanità il carattere amorevole di Dio. Per raggiungere i cuori peccatori ostruiti da superbia ed egoismo, Gesù richiamò l’attenzione della gente sui princìpi che governano la vera felicità. Attraverso illustrazioni pratiche e storie, attirò i suoi ascoltatori in un nuovo mondo dove poteva esserci guarigione e ristoro. Gesù chiamò questa nuova realtà il suo regno. È un regno dove l’amore per Dio e per gli altri è centrale. Tutti sono invitati, ma Cristo ha detto chiaramente che non tutti avrebbero voluto essere cittadini di quel regno.

È attraverso le parabole che Gesù spiegò com’è il suo regno. Usando la natura e immagini della vita quotidiana, dipinse un quadro vivace del significato di seguirlo e vivere in armonia con Dio. L’insegnamento tramite parabole era popolare all’epoca e suscitava il rispetto e l’attenzione sia degli ebrei che delle persone di altre nazioni. La parola parabola significa «gettare accanto», è una storia raccontata insieme alla verità spirituale, una storia che offre una strada per esplorare più approfonditamente la realtà morale e spirituale. Le diverse storie raccontate da Gesù affascinavano molte persone diverse. Le verità centrali del suo regno erano confezionate in modo tale che persone provenienti da un’ampia varietà di contesti potessero trovare scopo e significato nelle sue parole. Ed è così anche oggi! Le parabole di Cristo continuano a plasmare la vita delle persone in tutto il mondo.

Nel leggere e studiare queste storie trasformative, saremo ispirati e messi alla prova: ispirati dalla bellezza sconvolgente del vangelo e messi alla prova dal bisogno di lasciare che Gesù ci trasformi dall’interno. Le parabole di Gesù coprono un’ampia gamma di argomenti, ma sono tutte incentrate sul tema della rivelazione di com’è davvero il regno di Dio. In contrasto con il modo in cui vivere, c’è una via che conduce alla morte, e le parabole di Cristo ci avvertono di questa strada distruttiva e ci ricordano del grande conflitto tra bene e male che infuria in questo universo. Alla fine, ci sono solo due schieramenti in questo conflitto cosmico.

Le parabole coinvolgono la nostra mente e il nostro cuore, rivelando come possiamo attingere alla potenza che viene da Dio. Attraverso queste lezioni, scopriremo la potenza a nostra disposizione. Gesù ha raccontato storie sulla potenza del perdono e dell’amore, ci invita a sperimentare la potenza che deriva dalla preghiera e ci garantisce che la potenza sarà nostra quando costruiamo la nostra vita su di lui, la rocca eterna. Gesù ci mostra la potenza inaspettata che viene offrendo noi stessi per servire gli altri. Rivela cosa perdurerà quando la grande tempesta, predetta nelle profezie, spazzerà il mondo prima del ritorno di Gesù.

Le parabole rivelano ciò che importa davvero in questa vita e nell’eternità. Gesù rivela attraverso le sue storie come possiamo essere pieni di Spirito Santo mentre aspettiamo l’arrivo dello Sposo. Sì, è così: siamo invitati a un matrimonio! E non c’è bisogno di chiederci come vestirci; Gesù ha fornito gli abiti adatti! Troveremo tutto questo e altro in queste storie straordinarie che trasformano.

Intraprendiamo insieme questo viaggio in preghiera. Sarà stimolante e impegnativo. Mentre esaminiamo ogni parabola scopriremo princìpi e strumenti che ci aiuteranno a interpretare correttamente il significato di ogni storia. Possano le storie che hanno toccato milioni di persone fare la differenza nella tua vita oggi. Non sei un caso; sei stato creato per uno scopo. Lascia che Gesù, il Maestro più grande, ti riveli qual è questo scopo.

_Daniel Pel_