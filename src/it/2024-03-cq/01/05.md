---
title:  Diventare seminatori
date:   03/07/2024
---

#### inVite

Gesù ci suggerisce che le parole che ci dice sono «spirito e vita» (Giovanni 6:63). Nella parabola del seminatore, Gesù ci mostra che le sue parole sono come i semi. Abbiamo già scoperto l’importanza di un buon terreno per far germogliare e crescere il seme. Oltre a preparare un buon terreno, dobbiamo credere che il seme sia buono. I semi della parabola sono le parole di Gesù, ma in un senso più ampio, la totalità delle Scritture sono parole di Dio che testimoniano di Gesù.

L’apostolo Paolo rifletté su come i credenti di Tessalonica reagirono alla Parola di Dio quando fu loro predicata: «Per questa ragione anche noi ringraziamo sempre Dio: perché quando riceveste da noi la parola della predicazione di Dio, voi l’accettaste non come parola di uomini, ma, quale essa è veramente, come parola di Dio, la quale opera efficacemente in voi che credete» (1 Tessalonicesi 2:13). Paolo poteva vedere i frutti nella vita dei credenti. Il buon seme era caduto sul terreno buono. Paolo era andato a Tessalonica durante il suo secondo viaggio missionario dopo aver visitato Filippi, dove lui e Sila erano stati picchiati e incarcerati. Che incoraggiamento quindi, arrivare dopo tutto ciò a Tessalonica e vedere le persone ricevere il vangelo! Potresti pensare che le cose non potessero andare meglio che a Tessalonica, ma il posto successivo che Paolo e Sila visitarono superò persino quell’esperienza: «Ma i fratelli subito, di notte, fecero partire Paolo e Sila per Berea; ed essi, appena giunti, si recarono nella sinagoga dei Giudei. Ora questi erano di sentimenti più nobili di quelli di Tessalonica, perché ricevettero la Parola con ogni premura, esaminando ogni giorno le Scritture per vedere se le cose stavano così» (Atti 17:10, 11). I credenti di Berea non solo ricevettero la parola ma la esaminarono per conto loro. Siamo tutti chiamati a ricercare personalmente la Scrittura invece di dipendere solo dai maestri. Quando lo facciamo, ci troveremo faccia a faccia con Gesù, che è al centro dell’intero racconto biblico.

Gesù stesso ci invita ad andare a diffondere le sue parole. Ora diventiamo i seminatori che portano il buon seme: la Parola di Dio. Nel libro degli Atti, leggiamo di Filippo che predicava la Parola. Nota il tema della sua predicazione: «Allora quelli che erano dispersi se ne andarono di luogo in luogo, portando il lieto messaggio della Parola. Filippo, disceso nella città di Samaria, vi predicò il Cristo» (Atti 8:4, 5). Predicare la Parola era predicare il Cristo! È un privilegio incredibile condividere le parole di Cristo con la gente. Dio potrebbe servirsi degli angeli, ma vuole che proviamo la gioia di vedere le persone rispondere al vangelo.

**Sul quaderno**

Medita ancora su Marco 4:1-20 e cerca dov’è Gesù.

`Perché pensi che Gesù voglia che partecipiamo alla condivisione del vangelo?`

`Come vedi Gesù diversamente o nuovamente?`

`Risposta alla preghiera:`