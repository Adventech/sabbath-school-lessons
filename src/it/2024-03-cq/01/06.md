---
title:  La conoscenza di Dio
date:   04/07/2024
---

#### inSight

«La conoscenza di Dio è alta come il cielo e ampia come l’universo. Non c’è nulla di più esaltante e stimolante dello studio dei grandi temi che riguardano la nostra vita eterna. Lasciate che i giovani cerchino di cogliere queste verità date da Dio, e in questo tentativo la loro mente si espanderà e si fortificherà. Lo studente che mette in pratica la Parola entrerà in un campo di pensiero più ampio, e si assicurerà una ricchezza di conoscenza intramontabile.

L’istruzione che si acquisisce dalla ricerca delle Scritture è una conoscenza esperienziale del piano della salvezza. Una tale formazione potrà ripristinare l’immagine di Dio nell’anima. Essa rafforzerà e fortificherà la mente contro la tentazione e preparerà lo studente per diventare un collaboratore di Cristo nella sua missione di misericordia a favore del mondo. Farà di lui un membro della famiglia celeste e lo preparerà a condividere l’eredità dei santi nella luce. Ma il maestro di verità sacre può dare solo ciò che egli stesso sa per esperienza.

“Il seminatore uscì a seminare la sua semenza”. Cristo ha insegnato la verità, perché egli è la verità. Il suo stesso pensiero, il suo carattere, la sua esperienza di vita erano presenti nel suo insegnamento. Così deve essere per i suoi servitori: coloro che insegnano la Parola devono farla propria attraverso un’esperienza personale.

Devono sapere cosa vuol dire che Cristo si è fatto per loro saggezza e giustizia, santificazione e redenzione. Nel presentare la Parola di Dio agli altri, non devono renderla come una mera nozione supponibile o incerta. Essi dovrebbero dichiarare con l’apostolo Pietro: “Vi abbiamo fatto conoscere la potenza e la venuta del nostro Signore Gesù Cristo, non perché siamo andati dietro a favole abilmente inventate, ma perché siamo stati testimoni oculari della sua maestà” (2 Pt 1:16)».

«La conoscenza della verità non dipende tanto dalla forza dell’intelletto quanto dalla purezza delle intenzioni e dalla semplicità di una fede onesta e ardente. Gli angeli di Dio si avvicinano a coloro che, con umiltà di cuore, cercano la guida divina. Lo Spirito Santo apre loro i ricchi tesori della verità.

Gli ascoltatori della buona terra, dopo aver udito la Parola, la trattengono. Satana, con tutti i suoi seguaci malvagi, non è in grado di portarla via.

Non basta semplicemente ascoltare o leggere la Parola. Chi vuole trarre profitto dalle Scritture deve meditare la verità che gli è stata presentata. Con attenzione sincera e spirito di preghiera, deve imparare il significato delle parole della verità e bere in profondità lo spirito degli oracoli sacri.

Dio ci invita a nutrire la mente con grandi pensieri, pensieri puri. Egli desidera che meditiamo sul suo amore e la sua misericordia, che studiamo la sua opera meravigliosa nel grande piano della salvezza. Allora la nostra percezione della verità sarà sempre più chiara, e il desiderio di avere un cuore puro e un pensiero limpido sarà più elevato e più santo. L’anima che dimora in un’atmosfera pura, costituita da un pensiero santo, verrà trasformata dalla comunione con Dio attraverso lo studio delle Scritture».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `