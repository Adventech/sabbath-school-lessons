---
title:  Discernere più di una storia
date:   30/06/2024
---

#### inGest

Immagina la scena: Gesù osserva la folla che si è radunata per ascoltarlo. Sacerdoti e contadini, giovani e vecchi, commercianti e artigiani, erano venuti tutti ad ascoltare il giovane rabbino popolare. Mentre la gente si accalcava, Gesù salì su una barca e chiese ai suoi discepoli di allontanarsi dalla riva in modo che potesse rivolgersi meglio alla folla.

Quando Gesù insegnava, traeva le lezioni da scene che erano familiari per i suoi ascoltatori. Un uomo che seminava nel suo campo era un’immagine comune nelle pianure e colline circostanti. Tutti sapevano che era importante che il seme cadesse su terreno fertile perché germogliasse e portasse frutto. Tuttavia, non tutti i presenti erano consapevoli che le parole stesse di Gesù erano una sorta di seme che stava già allora cadendo in terreni diversi.

Più tardi quel giorno, i discepoli interrogarono Gesù, cercando di comprendere la storia che aveva raccontato:

«Quando egli fu solo, quelli che gli stavano intorno con i dodici lo interrogarono sulle parabole. Egli disse loro: “A voi è dato di conoscere il mistero del regno di Dio; ma a quelli che sono di fuori tutto viene esposto in parabole, affinché: ‘Vedendo, vedano sì, ma non discernano; udendo, odano sì, ma non comprendano; affinché non si convertano, e i peccati non siano loro perdonati’”» (Marco 4:10–12).

Queste parole sembrano strane di primo acchito, ma un esame più attento rivela che Gesù sta citando il libro di Isaia. Queste parole, trovate in Isaia 6:9, 10, seguono immediatamente la chiamata di Isaia al suo ministero profetico. Dio avvertì Isaia che il popolo avrebbe rifiutato il messaggio che gli avrebbe dato. Questa reazione non era il desiderio di Dio ma rifletteva la triste realtà di ciò che sarebbe avvenuto. Dio voleva preparare Isaia per il difficile compito che aveva davanti. Allo stesso modo, Gesù stava spiegando ai discepoli che le sue parole e i suoi insegnamenti non sarebbero stati sempre ricevuti bene. La folla aveva sentito una parabola, ma la maggior parte della gente non avrebbe capito il suo vero significato.

Oggi Dio ci invita nella sua cerchia più intima così che la sua Parola possa portare frutto nella nostra vita. Quando leggiamo un brano della Scrittura, dovremmo cercare di comprendere sia l’interpretazione sia l’applicazione delle parole. Una volta che comprendiamo il significato del testo, dovremmo pregare perché lo Spirito Santo ci permetta di applicare nella nostra vita i princìpi contenuti. Riflettendo attentamente sul significato della Parola, apriamo le nostre menti alle influenze divine. In questo modo, il seme non è sprecato nel nostro cuore. Meditando sulla Scrittura e cercando la guida divina, il seme della Parola di Dio può fare le radici e portare frutto dentro di noi. Le parabole di Gesù trasformeranno tutte le persone che ricevono e custodiscono la Parola di Dio.

**Sul quaderno**

Torna al testo che hai scritto e studia il brano.

- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare con la memorizzazione.

` `

`Quali sono alcuni modi pratici in cui possiamo preparare i nostri cuori a ricevere la Parola di Dio?`

`Quali cose impediscono alla Parola di Dio di essere ricevuta e custodita pienamente nel tuo cuore?`