---
title:  L’unico giudice qualificato
date:   22/07/2024
---

#### inTerpret

Il nemico che sparge il seme del male è il diavolo (Matteo 13:39). Altre porzioni della Scrittura identificano questo nemico come un angelo di alto rango chiamato Lucifero che si ribellò contro il suo Creatore (Isaia 14:12–14; Ezechiele 28:12–15; Apocalisse 12:4, 7–9). Anche un terzo degli angeli del cielo si allearono con Lucifero nella sua ribellione, e finirono tutti per essere rimossi dal cielo. A questo punto, sorge una domanda seria: perché Dio creò un essere che avrebbe portato il peccato nell’universo? Troviamo la risposta nel carattere di Dio.

La Bibbia ci dice che «Dio è amore» (1 Giovanni 4:8). Perché l’amore sia genuino, deve ricevere la libertà di scelta. Dio non voleva l’amore di angeli e umani programmati. Non siamo commossi da un computer che è programmato per dire: «Ti amo». L’opportunità stessa di accettare l’amore necessita dell’opportunità di rifiutare l’amore. Gli esseri liberi devono scegliere di loro spontanea volontà se amare o meno. L’amore richiede la libertà, ma la libertà comporta dei rischi.

Questi concetti sono collegati indissolubilmente alle questioni centrali del gran conflitto. Il campo della parabola simboleggia il nostro mondo, perché viviamo in un mondo con il grano e la zizzania (Matteo 13:38). Mentre nel mondo esiste un grande potenziale per il bene, ciò è accompagnato da un grande potenziale per il male. Il mondo ha l’aspetto di un campo di battaglia perché lo è, e noi spesso ci chiediamo perché la sofferenza sembri continuare così a lungo. Nella parabola, il proprietario del campo dice a proposito del grano e della zizzania: «Lasciate che tutti e due crescano insieme fino alla mietitura» (Matteo 13:30). La mietitura arriverà alla «fine dell’età presente» (Matteo 13:39). Il giudizio finale non avviene finché tutti non avranno visto i pieni effetti del male. Il male deve svilupparsi pienamente e giungere a compimento perché la sua vera natura sia completamente esposta. Solo quando i veri risultati del peccato sono evidenti Dio può sradicare il male completamente. Quando lo fa, il male non sorgerà mai più. Il profeta Nahum promette: «la sventura non si abbatterà due volte» (Nahum 1:9).

La parabola descrive due gruppi di persone: «il buon seme sono i figli del regno; la zizzania sono i figli del maligno» (Matteo 13:38). Nel corso della vita, tutte le persone prendono decisioni che determinano da che lato stanno in questa battaglia tra il bene e il male.

Questa immagine non rappresenta solo il mondo, ma anche la chiesa di Cristo nel mondo. La parabola descrive l’opera della salvezza nei cuori dell’umanità. La chiesa, come il mondo, è formata da grano e zizzania. Non tutti quelli che si professano cristiani hanno permesso a Gesù di entrare nella loro vita. Dato che non possiamo leggere nei cuori delle persone, dobbiamo fare attenzione a non giudicarle. Solo Dio è qualificato per giudicare alla fine.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`Dio ti ha creato con il libero arbitrio. Questo cosa dice di Dio e della relazione che vuole con te?`