---
title:  Dio giudica il cuore
date:   25/07/2024
---

#### inSight

«Se cercassimo di allontanare dalla chiesa coloro che riteniamo falsi cristiani, commetteremmo sicuramente degli errori pesantissimi. Spesso giudichiamo gli altri in modo superficiale. A volte etichettiamo senza alcuna possibilità di speranza persone che Cristo stesso sta già chiamando a sé per altre vie. Valutando secondo i nostri parametri imperfetti non facciamo altro che spegnere anche l’ultimo barlume di speranza. Molti che si credono cristiani alla fine saranno trovati mancanti. Molti altri, al contrario, ritenuti da tutti inadeguati e immeritevoli, si troveranno in cielo. L’uomo giudica dall’apparenza, ma lo sguardo di Dio arriva fino al cuore. Le zizzanie e il grano devono crescere insieme fino al raccolto. E il tempo del raccolto segnerà la fine del tempo di grazia...

Dio stesso diede palese dimostrazione dell’insegnamento di questa parabola nel suo rapportarsi con gli uomini e con gli angeli. Satana fu evidentemente un abile ingannatore. Quando peccò in cielo, neanche gli angeli fedeli riconobbero pienamente il suo carattere malvagio. Fu per questo motivo che Dio non lo distrusse subito! Se lo avesse fatto, i santi angeli non avrebbero compreso la giustizia e l’amore divini. Il dubbio sulla bontà di Dio sarebbe stato come un seme maligno piantato nei pensieri degli angeli e avrebbe portato solo un frutto amaro di peccato e di dolore. L’origine e l’autore del male fu risparmiato affinché fosse manifesto a tutti, e pienamente, il suo carattere. Per lunghissimo tempo Dio ha assistito con dolore all’opera del male. Ha preferito donare suo figlio nell’immenso sacrificio del Calvario per evitare che qualcuno rimanesse ingannato dalle false rappresentazioni del male. Non è stato possibile eliminare la zizzania senza correre il pericolo di sradicare anche il buon grano. Allora, non siamo chiamati anche noi a essere tolleranti con i nostri simili come il Signore del cielo e della terra lo è stato con Satana?»

«Nessun giudizio e nessuna condanna. L’insegnamento contenuto nella parabola di Cristo ci esorta a essere umili e a diffidare, in primo luogo, di noi stessi. Non tutto quello che si semina nel campo è buon grano. E il fatto che gli uomini siano in chiesa, il loro semplice “stare”, non basta certo a renderli cristiani.

Nelle diverse fasi dello sviluppo, fino a che gli steli sono ancora verdi, la zizzania si confonde facilmente con il frumento. Ma tale somiglianza sparisce quando il campo inizia a cambiare colore diventando dorato, pronto per la mietitura. Le erbacce inutili, ora spiccano facilmente. La differenza con il buon grano, che si inchina sotto il peso delle spighe piene e mature, è ormai evidente. I peccatori, che fingono di essere religiosi, potranno confondersi per qualche tempo tra i veri seguaci di Cristo, ingannando molti sotto quella parvenza di cristianità. Ma, al momento del raccolto di questo mondo, ogni somiglianza sarà fugata, la differenza tra il bene e il male sarà netta. Coloro che si saranno uniti alla chiesa, ma non a Cristo, saranno manifesti.

Alla zizzania si permette di crescere in mezzo al grano e di godere i medesimi benefici del sole e della pioggia. Ma al tempo della raccolta si vedrà “di nuovo la differenza che c’è fra il giusto e l’empio, fra colui che serve Dio e colui che non lo serve” (Ml 3:18). Cristo stesso stabilirà chi è degno di vivere con la famiglia celeste e giudicherà ogni uomo secondo le sue parole e azioni. La mera professione di fede non avrà alcun valore. Sarà il proprio carattere a decidere del destino di ognuno».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `