---
title:  Il Figlio dell’uomo
date:   18/09/2024
---

#### inVite

La parabola delle vergini avvedute e stolte termina con l’avvertimento: «Vegliate dunque, perché non sapete né il giorno né l’ora in cui il Figlio dell’uomo verrà» (Matteo 25:13). Dobbiamo essere sempre pronti. Mentre aspettiamo, dobbiamo lasciare che le nostre lampade splendano in questo mondo oscuro. Abbiamo un bellissimo messaggio che il mondo ha bisogno di ascoltare: lo Sposo sta per arrivare! La Bibbia è piena di promesse che Gesù tornerà su questa terra. La sua seconda venuta sarà diversa dalla prima. Non verrà come un neonato a Betlemme, ma come il Re dei re e il Signor dei signori. La sua venuta sarà gloriosa: «Quando il Figlio dell’uomo verrà nella sua gloria con tutti gli angeli, prenderà posto sul suo trono glorioso» (Matteo 25:31). Tutti gli abitanti del pianeta vedranno la sua apparizione meravigliosa: «Ecco, egli viene con le nuvole e ogni occhio lo vedrà; lo vedranno anche quelli che lo trafissero» (Apocalisse 1:7). Il punto culminante della storia non sarà un segreto visto e sentito solo da pochi eletti.

La frase «Figlio dell’uomo», che Gesù usa in questa parabola, è il titolo più frequente che egli usò per parlare di se stesso nei vangeli. Compare anche nel libro profetico di Daniele, nell’Antico Testamento. In Daniele 7, il profeta vede quattro bestie che rappresentano quattro regni terreni. Queste potenze terrene sono raffigurate mentre conquistano e sottomettono i popoli. All’improvviso, la scena cambia e Daniele vede la sala del trono del cielo. Osserva un giudizio a favore di quelli che sono stati oppressi. Il Figlio d’uomo compare e riceve un regno.

«Io guardavo, nelle visioni notturne, ed ecco venire sulle nuvole del cielo uno simile a un figlio d’uomo. Egli giunse fino al vegliardo e fu fatto avvicinare a lui; gli furono dati dominio, gloria e regno, perché le genti di ogni popolo, nazione e lingua lo servissero. Il suo dominio è un dominio eterno che non passerà, e il suo regno è un regno che non sarà distrutto» (Daniele 7:13, 14).

Il Figlio dell’uomo istituirà un regno eterno che non sarà mai distrutto. Tutte le altre nazioni crolleranno davanti a lui. Il contrasto tra i regni temporanei del mondo e il regno eterno di Dio non potrebbe essere più forte.

Il Figlio d’uomo non è venuto per opprimere ma per sollevare chi è stanco. Egli non è venuto per essere servito ma per servire. La sua prima corona era fatta di spine. Egli ha vinto la nostra lealtà ed è l’unico che merita la nostra adorazione. Il Figlio dell’uomo si è unito con l’umanità. Ha lasciato la sua gloria per diventare uno di noi per vincere il peccato e la morte per conto nostro. Quando poniamo in lui la nostra fede, siamo collegati al suo regno eterno. Il Figlio dell’uomo è il conquistatore che condivide la sua vittoria con il suo popolo.

**Sul quaderno**

Medita ancora su Matteo 25:1-13 e cerca dov’è Gesù.

`Perché pensi che Gesù si sia definito il Figlio dell’uomo? Questo cosa ti comunica?`

`Come vedi Gesù diversamente o nuovamente?`

`Risposta alla preghiera:`