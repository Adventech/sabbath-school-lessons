---
title:  Quasi troppo tardi
date:   14/09/2024
---

#### inTro

**Quasi troppo tardi**

**Leggi il brano di questa settimana**: Matteo 25:1–13

Alcuni anni fa, dovevo parlare a un congresso dei giovani a Kuala Lumpur, in Malaysia. Arrivai di sera e il mio primo sermone era previsto per la mattina successiva. Sperando di riuscire a riposare un po’, andai a letto ma non riuscii a dormire. Per colpa del jet lag, il mio orologio biologico non corrispondeva alla mia nuova destinazione. Passarono molte ore in cui mi rigirai nel letto, sperando di assopirmi, ma invano. Quando arrivarono le prime ore del mattino, decisi che sarebbe stato meglio cercare di restare sveglio in modo da non perdermi il primo impegno. Probabilmente puoi immaginare cos’è successo.

All’improvviso, il telefono che squillava nella mia stanza mi svegliò di soprassalto da un sonno profondo. La voce dall’altra parte era insistente: «Pastore Daniel, venga immediatamente. Deve parlare tra quindici minuti!» Saltai giù dal letto e mi vestii a tempo di record. Per fortuna il centro congressi si trovava accanto all’hotel in cui alloggiavo. Corsi lungo i corridoi e quando arrivai più vicino all’auditorium dove dovevo parlare, il presentatore e i tecnici stavano già correndo verso di me. Mi sistemarono i cavi del microfono mentre stavo ancora camminando. Momenti dopo, ero sul palco e stavo iniziando il mio sermone. Non so se i partecipanti sapessero che mi ero appena svegliato da un sonno profondo. So che ero felice di essere arrivato appena in tempo!

Sei mai arrivato quasi troppo tardi per un appuntamento molto importante? Il «quasi» è quello che ha fatto accelerare il tuo battito cardiaco. Ti ha dato una scarica di adrenalina e ti ha fatto correre più veloce per arrivare appena in tempo. In questa lezione, studieremo una parabola che Gesù insegnò sull’essere svegli, presenti e preparati per la sua seconda venuta, il più grande appuntamento di tutti!

#### inScribe

**Sul quaderno**

Scrivi Matteo 25:1-13 con la traduzione di tua scelta. Puoi anche riscrivere il brano a parole tue, con uno schema o una mappa mentale del brano.

` `