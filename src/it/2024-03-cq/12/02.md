---
title:  Preparati per un ritardo
date:   15/09/2024
---

#### inGest

La parabola delle fanciulle stolte e avvedute riflette le tradizioni di nozze ebraiche ai tempi di Gesù. I festeggiamenti per i matrimoni duravano diversi giorni. Un momento importante era quando lo sposo arrivava alla casa della sposa per condurla a casa della sua famiglia. Molte cose potevano ritardare l’arrivo dello sposo alla casa della sposa. Anzi, un ritardo nella processione nuziale era comune. Nella parabola, il ritardo si estese così a lungo che tutte e dieci le fanciulle si addormentarono. Quando un messaggero annunciò l’arrivo dello sposo, le dieci ragazze si svegliarono di soprassalto, ma solo cinque avevano abbastanza olio per riaccendere le loro lampade. Le fanciulle avvedute si erano preparate per un ritardo. Anche quelle stolte avevano aspettato l’arrivo dello sposo, ma non si erano preparate per il ritardo. Non erano state lungimiranti, si erano preparate in maniera insufficiente e il loro olio era finito.

La parabola delle vergini avvedute e stolte è una storia all’interno di una serie di storie che riguardano un ritardo. Un’altra storia sul ritardo, dove Gesù descrive un gruppo di servi che aspettano il ritorno del loro padrone (Matteo 24:45-51), precede la storia della scena nuziale. Il servo avveduto si era dato da fare a servire gli altri, ma il servo malvagio aveva detto in cuor suo: «Il mio padrone tarda a venire» (Matteo 24:48). Si era rivoltato contro gli altri servi e li aveva picchiati. Con il modo in cui viveva, il servo malvagio negava che il suo padrone stesse tornando.

Un terza parabola che rafforza il bisogno di fedeltà durante questo periodo di attesa e incertezza (Matteo 25:14-30) segue la parabola delle vergini in attesa. Questa storia insegna che dovremmo investire tutti i nostri talenti per espandere il regno di Dio. Ogni parabola offre un’immagine del ritorno di Gesù in questo mondo. Alcuni sono preparati per la sua venuta mentre altri non lo sono. Queste storie consecutive rivelano due pericoli opposti per coloro che aspettano il ritorno di Gesù. Da una parte, non dobbiamo vivere con la supposizione che Gesù ritarderà la sua venuta per sempre, e dall’altra parte, dobbiamo resistere all’aspettativa che Gesù verrà così presto che non ci sia bisogno di pazienza costante.

Queste parabole vengono subito dopo che Gesù predicò il suo famoso sermone sui tempi della fine, dove i discepoli chiesero a Gesù quale sarebbe stato il segno della sua venuta (Matteo 24:3). Egli elencò i segni che aumenteranno in frequenza e intensità con l’avvicinarsi della fine. Il segno finale è anche una promessa: «E questo vangelo del regno sarà predicato in tutto il mondo, affinché ne sia resa testimonianza a tutte le genti; allora verrà la fine» (Matteo 24:14). Il vangelo di Gesù è la luce del mondo. Dobbiamo usare questo periodo di attesa per diffondere il messaggio del vangelo nel mondo. Siamo tutti responsabili di investire le nostre risorse, il nostro tempo e i nostri talenti per promuovere il vangelo.

**Sul quaderno**

Torna al testo che hai scritto e studia il brano.

- Cerchia le parole/frasi/idee ripetute
- Sottolinea le parole/frasi che sono importanti e hanno significato per te
- Disegna frecce per collegare parole/frasi ad altre parole/frasi associate o collegate

Impara a memoria il tuo versetto preferito. Scrivilo più volte per aiutare con la memorizzazione.

` `

`Come facciamo a essere pronti per il ritorno imminente di Gesù e allo stesso tempo essere pronti ad aspettare a lungo?`

`Quali sono i modi migliori per aiutare la gente a non perdere la speranza nella seconda venuta mentre aspettiamo?`