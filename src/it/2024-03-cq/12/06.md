---
title:  Tutte le risorse del cielo
date:   19/09/2024
---

#### inSight

«Il grande e inestimabile dono dello Spirito Santo contiene in sé tutte le ricchezze del cielo. Non è a causa di qualche restrizione voluta da Dio che la sua grazia non si riversa abbondantemente su tutti gli uomini. Se tutti fossero predisposti e volessero riceverne, tutti sarebbero riempiti del suo Spirito.

Ognuno di noi ha il privilegio di poter essere un mezzo vivente tramite il quale Dio trasmette al mondo i tesori della sua grazia e le insondabili ricchezze di Cristo. Non c’è niente che egli desideri di più che avere dei collaboratori che presentino al mondo il suo spirito e il suo carattere. Il più grande bisogno del mondo è quello di poter disporre di uomini che manifestino nella loro vita l’amore del Salvatore. Il cielo intero non vede l’ora di trovare dei canali per trasmettere il sacro olio dello Spirito che sia di gioia e di benedizione per i cuori dell’umanità.

Cristo ha adottato tutti i provvedimenti affinché la sua chiesa fosse trasformata nel corpo, illuminata dalla sua luce, riempita della gloria di Dio, l’Emmanuele. Il suo obiettivo è che ogni cristiano sia circondato da un’atmosfera spirituale di luce e di pace. Egli desidera che nella nostra vita quotidiana sia manifestata la sua gioia.

Chi è ripieno dello Spirito, traboccherà di amore divino. E questa abbondanza non potrà che riversarsi sugli altri.

Il “Sole di giustizia” porta “la guarigione... nelle sue ali” (Ml 4:2). Allo stesso modo, il vero cristiano emanerà un’influenza vivificante e porterà agli altri incoraggiamento, sostegno e vera guarigione.

La religione di Cristo comporta molto più del perdono dei peccati. Essa non solo cancella i nostri peccati, ma riempie il vuoto lasciato con la grazia dello Spirito Santo. Essa è luce e gioia di Dio in noi. Essa ci svuota il cuore dal nostro egoismo per inondarlo della continua presenza di Cristo. Quando Gesù regna nell’intimo c’è purezza e libertà dal peccato. La gloria, la pienezza e la totalità del piano del Vangelo si compiono nella vita. Accettare il Salvatore porta una pace perfetta, una sensazione di amore e sicurezza. Quando la bellezza e la fragranza del carattere di Cristo si manifestano nella vita di un uomo, ciò dimostra che Dio ha veramente inviato suo Figlio affinché fosse il Salvatore del mondo.

Cristo non chiede ai suoi seguaci di sforzarsi di brillare. Piuttosto dice “lasciate che la vostra luce brilli da sola”. Se abbiamo accettato la grazia di Dio, la luce sarà in noi. Rimuovendo gli ostacoli, la gloria del Signore si manifesterà in modo naturale! La luce splenderà e dissolverà le tenebre. Noi non possiamo risplendere se non nel campo della nostra influenza.

La rivelazione della sua gloria in forme umane ha avvicinato così tanto il cielo all’uomo che è possibile scorgere la bellezza del santuario divino in chiunque ha accettato Gesù come proprio Salvatore. Gli uomini saranno affascinati dalla gloria di Cristo che dimora nei cuori sinceri ed eleveranno un concerto di lodi e ringraziamenti a colui che per primo ha elargito ogni bene».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `