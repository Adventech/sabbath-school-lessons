---
title:  Padre nostro
date:   01/08/2024
---

#### inSight

«I sentimenti e la fede sono tanto distinti gli uni dall’altra come l’est dall’ovest. La fede non dipende dai sentimenti. Dovremmo consacrarci quotidianamente a Dio e credere che Cristo comprende e accetta il sacrificio, senza esaminare noi stessi per vedere se abbiamo quel livello di sentimento che pensiamo dovrebbe corrispondere alla nostra fede. Non abbiamo forse la garanzia che il nostro Padre celeste è più disponibile a dare lo Spirito Santo a coloro che glielo chiedono con fede di quanto i genitori sono disponibili a dare bei regali ai loro figli? Dovremmo andare avanti come se per ogni preghiera che mandiamo al trono di Dio avessimo sentito la risposta di colui le cui promesse non falliscono mai. Anche quando siamo depressi per la tristezza, è nostro privilegio salmeggiare a Dio nel nostro cuore. Quando lo facciamo, la nebbia e le nuvole si ritireranno e passeremo dall’ombra e le tenebre alla luce splendente della sua presenza».

«Per rafforzare la nostra fiducia in Dio, Cristo ci invita a rivolgerci a lui con un nome nuovo, un nome legato ai più cari legami del cuore: egli ci accorda, infatti, il privilegio di chiamare “Padre nostro” il Dio infinito. Sia che stiamo parlando con lui o di lui, questo nome è segno dell’amore e della fiducia che proviamo per il Signore, garanzia della sua cura e della relazione che vorrebbe instaurare con noi. Pronunciato nel momento in cui gli chiediamo un favore o qualche benedizione, l’appellativo “Padre nostro” diventa musica per le sue orecchie. Affinché nessuno pensi che chiamarlo per nome fosse un atto di umana presunzione, Dio ripeté più volte questo invito. Il suo desiderio è che questo termine diventi assolutamente familiare per noi.

Dio ci considera suoi figli. Egli ci ha redenti da questo mondo indifferente facendo di noi membri della famiglia reale, figli e figlie del Re celeste. Egli ci invita ad avere in lui una fiducia più salda e profonda di quella che si può riporre nel proprio padre terreno. I genitori amano i figli, eppure l’amore divino è più grande, vasto e profondo di quello umano. È immenso! Perciò, se i genitori terreni sanno dare dei buoni doni ai propri figli, quanto più il Padre celeste saprà dare lo Spirito Santo a quanti glielo chiedono...

La nostra missione nel mondo non consiste nel servire o compiacere noi stessi, bensì nel glorificare Dio co-operando con lui per la salvezza dei peccatori. Dobbiamo implorare le benedizioni divine per comunicarle al prossimo. Solo donando si può preservare la capacità e la predisposizione a ricevere. Non è possibile continuare a ricevere le ricchezze celesti senza condividerle con quanti ci circondano».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `