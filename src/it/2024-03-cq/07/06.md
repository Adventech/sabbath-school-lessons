---
title:  La trasformazione del carattere
date:   15/08/2024
---

#### inSight

«L’uomo che si è presentato al banchetto senza l’abito delle nozze rappresenta la condizione di molti del nostro mondo d’oggi. Dicono di essere cristiani e rivendicano i benefici e i privilegi del Vangelo; ma non sentono il bisogno di una trasformazione del carattere. Non hanno mai sperimentato il vero ravvedimento dal peccato. Non si rendono conto del bisogno che hanno di Cristo e di esercitare la loro fede in lui. Non hanno vinto la loro tendenza al male, ereditaria o acquisita. Eppure, pensano di essere abbastanza buoni, e confidano nei propri meriti invece di confidare in Cristo. Ascoltatori della Parola, vengono al banchetto ma non hanno indossato la veste della giustizia di Cristo».

«Il banchetto spirituale è apparecchiato davanti a noi in ricca abbondanza. L’abito di nozze, acquistato a caro prezzo, è gratuitamente offerto a tutti. I messaggeri del Signore ci presentano la giustizia di Cristo, la giustificazione per fede, le grandiose e preziose promesse della Parola di Dio, il libero accesso al Padre tramite Cristo, la consolazione dello Spirito Santo, la certezza ben fondata della vita eterna nel regno di Dio. Che cosa avrebbe potuto fare per noi Dio che non ha fatto nel preparare il gran convito, il banchetto celeste?»

«In cielo gli angeli, servi di Dio, esclamano: “Abbiamo compiuto il ministero che ci è stato affidato. Abbiamo respinto le schiere degli angeli del male. Abbiamo portato agli uomini luce e chiarezza, vivificando il loro ricordo dell’amore di Dio manifestato in Gesù. Abbiamo attirato i loro occhi sulla croce di Cristo. I loro cuori sono stati profondamente toccati dalla consapevolezza che il peccato ha crocifisso il Figlio di Dio. Erano condannati, ma hanno visto i passi da intraprendere per la conversione; hanno sentito la forza del Vangelo, i loro cuori si sono ammorbiditi quando hanno visto la dolcezza dell’amore di Dio. Hanno visto la bellezza del carattere di Cristo. Ma con molti è stato tutto inutile. Non hanno voluto abbandonare le loro abitudini e i loro difetti. Non intendevano togliere gli abiti terreni per indossare quelli celesti. Hanno votato il cuore all’avidità. Amano il mondo più di quanto amino Dio”».

**Sul quaderno**

`Dopo lo studio del brano di questa settimana, quali sono delle applicazioni personali per la tua vita?`

`Quali applicazioni pratiche puoi attuare nella tua scuola, famiglia, posto di lavoro e chiesa?`

Ripassa il versetto a memoria. Come si applica alla tua vita questa settimana?

` `