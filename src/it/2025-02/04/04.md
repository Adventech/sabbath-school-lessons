---
title:  Quello che avete chiesto
date:   22/04/2025
---

Come stabilito in origine, Israele non doveva avere un monarca umano, come avevano invece le altre nazioni. Con il tempo, però, la fede d’Israele vacillò e si trovò a desiderare le cose che avevano «le nazioni», i Gentili.

`Leggere 1 Samuele 8:4-18. Perché gli anziani trovavano attraente l’idea di un re? In che modo anche noi possiamo cadere in simili tentazioni?`

È importante notare che la richiesta di un re corrispondeva a un rifiuto del regno di Dio sul suo popolo. Come stabilito, la nazione doveva rispondere direttamente al Creatore e quel rapporto doveva manifestarsi, tra l’altro, attraverso il santuario e i suoi servizi. Chiedendo un re, avrebbero attirato su di loro lo stesso tipo di sofferenza conosciuto dagli altri regni: arruolamento militare nelle guerre del re, confisca, tassazione e altri mali. Avrebbero scoperto che i potenti umani tendono a governare per il proprio interesse, e non mossi dalla benevolenza, come fa Dio. Inoltre, il nuovo accordo avrebbe avuto carattere permanente: Israele avrebbe ricevuto ciò che aveva chiesto, ma una volta resosi conto che si trattava di un declassamento, sarebbe stato troppo tardi. «Allora griderete a causa del re che vi sarete scelto, ma in quel giorno il SIGNORE non vi risponderà» (1 S 8:18).

Dio conosceva la debolezza del suo popolo e aveva previsto fin dall’inizio che Israele avrebbe chiesto un re umano. Così accadde, e gran parte della storia sacra è il racconto delle conseguenze di quella scelta.

Leggendo Deuteronomio 17:14-20 si nota che Dio non dice: «Darò loro un re», piuttosto è il suo popolo a decidere di volerne uno. Dio mette in atto alcune difese per proteggere il suo popolo da alcuni dei mali del governo umano anche se, come la storia della nazione e dei suoi re ha dimostrato, quelle tutele furono spesso ignorate. Basta guardare la storia d’Israele dopo aver deciso di volere un re, per capire quanti danni ci furono sotto quei sovrani. Sebbene alcuni re siano stati migliori di altri, anche quelli «buoni» commisero degli errori (si pensi a Davide e Betsabea). In molti casi, la nazione saltò da un re all’altro e ciascuno fece «ciò che è male agli occhi del Signore» (1 R 11:6; cfr. 1 R 15:26; 16:30; 2 R 3:2).

`Ieri come oggi, tutti i governi umani hanno una cosa in comune: peccatori che governano su altri peccatori (anche la chiesa però è fatta di peccatori che governano su altri peccatori, ndt). Cosa potrebbe andare storto?`