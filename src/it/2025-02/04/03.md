---
title:  La chiamata di Abramo
date:   21/04/2025
---

Il decimo capitolo della Genesi presenta la nascita di diverse nazioni. La parola deriva generalmente da goyim, che può anche riferirsi ai Gentili. Il capitolo 10 ci dice che la specie umana si divise in terre, lingue, famiglie e «nazioni» (10:5; cfr. Ap:14:6). Quasi immediatamente dopo l’introduzione di questo concetto, Dio chiama Abramo da una di queste nazioni per distinguersi da esse e da ciò che rappresentano.

`Leggere Genesi 12:1-9. Perché Dio chiamò Abramo (in seguito Abraamo) dal suo paese d’origine?`

Dio intendeva servirsi di Abramo per fondare una nazione che si contrapponesse ai regni umani. Il popolo non doveva avere altro re che Dio. Il compito di Abramo era mostrare cosa sarebbe successo se il genere umano fosse tornato al suo Creatore. Israele era stato creato per essere una benedizione per «tutte le famiglie della terra» (Ge 12:3). Dio aveva riversato su di loro una luce e privilegi che non si vedevano nel mondo forse da prima del diluvio.

`Leggere Deuteronomio 4:5-9. Che cosa dice il Signore ai figli di Abramo, la nazione diventata il compimento della promessa fatta da Dio al patriarca?`

Non si trattava di un singolo individuo che portava una testimonianza in una singola comunità; si trattava di un’intera nazione che, lavorando insieme e in cooperazione con Dio, poteva esibire la gloria del suo carattere.

Da notare anche che nelle parole rivolte loro non erano solo le «leggi e le prescrizioni» che Dio aveva dato loro a renderli così speciali, ma sarebbe stata l’osservanza delle stesse a far dire alle altre nazioni «Questa grande nazione è il solo popolo savio e intelligente!» (De 4:6). Per quanto meravigliose fossero le verità date al popolo, il loro mancato rispetto e la loro mancata ubbidienza avrebbero portato maledizioni anziché benedizioni, e morte anziché vita.

`In che modo lo stesso principio, quello di non limitarsi a conoscere queste verità ma di rispettarle, si applica a noi avventisti nel presente?`