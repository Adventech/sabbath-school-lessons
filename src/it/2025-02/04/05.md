---
title:  I governanti delle nazioni
date:   23/04/2025
---

I rapporti di Dio con Israele forniscono una ricca visione dei suoi rapporti con la chiesa del Nuovo Testamento. In effetti, per molti versi, la nazione d’Israele è servita a prefigurare i suoi errori. Lungi dal rivendicare una qualche superiorità rispetto all’antico Israele, i cristiani sono stati, e sono tuttora, molto suscettibili alle stesse tentazioni.

`Leggere Matteo 20:25-28. Gesù da quale errore mise in guardia i suoi discepoli quando avrebbero dovuto avviare l’opera della chiesa cristiana?`

Israele aveva chiesto un re umano, una richiesta che avrebbe determinato la rovina morale della nazione. I sovrani divennero progressivamente più malvagi, finché Dio permise ai Babilonesi di fare prigioniero il suo popolo per consentire una correzione di rotta. Qualcosa di simile è accaduta nella storia della chiesa cristiana. Anche se il suo mandato non prevedeva un’organizzazione simile a quella di una nazione straniera, quando Costantino salì al potere professandosi cristiano, i credenti furono sollevati: la persecuzione era finita! Questo di per sé fu una benedizione, ma poi la chiesa pensò che avrebbe potuto sfruttare a proprio vantaggio il potere dell’imperatore.

Nel IV secolo scoppiarono diverse gravi dispute tra cristiani e quando la chiesa si scoprì incapace di risolverle, permise all’imperatore d’intervenire. Da questo momento in poi, il vescovo di Roma crebbe d’importanza, laddove prima era considerato un vescovo anziano tra pari. La chiesa permise allo Stato di intervenire nelle questioni religiose e, una volta che quest’ultimo ebbe messo piede al suo interno, le cose andarono di male in peggio. La storia cristiana è il risultato diretto del compromesso con il mondo. Nello stesso modo in cui Israele si è convertito al culto degli idoli e i suoi re sono stati corrotti dalla loro fame di potere - fino a offrire sacrifici di bambini - così la chiesa ha gradualmente adottato mezzi e metodi tipici di un impero pagano, al punto che diversi credenti fedeli sono stati martirizzati perché percepiti come minaccia per l’istituzione Chiesa-Stato.

`Nella tua cultura, nella tua società, sotto quale forma si presentano queste medesime tentazioni che possono mettere a rischio l’integrità della nostra fede?`