---
title:  Nimrod e Ninive
date:   20/04/2025
---

L’Eden era stato creato come dimora ideale per la razza umana. Una volta entrato il peccato, Dio non ebbe altra scelta che separare l’umanità dal giardino e dall’albero della vita, almeno per il momento. Al di fuori dell’Eden, gli esseri umani avrebbero dovuto lavorare duramente per provvedere alla propria esistenza. La vita divenne più faticosa e richiese tanto sudore della fronte (Ge 3:16-19). I nostri primi genitori confidavano che il legittimo Re avrebbe fornito un percorso per tornare nel giardino, e portarono sacrifici alle porte dell’Eden in fedele attesa della redenzione che Dio offrì fin dall’inizio al mondo decaduto.

«Lo splendido giardino dell’Eden rimase a lungo sulla terra dopo l’esilio dell’uomo. Gli esseri umani decaduti potevano così contemplare il luogo della loro innocenza ma gli angeli ne custodivano l’ingresso. […] Qui Adamo si recava con i suoi figli per adorare Dio. Qui essi rinnovarono la loro solenne promessa di fedeltà a quella legge, la cui trasgressione aveva significato per loro l’esilio dall’Eden. Quando la malvagità si diffuse in tutto il mondo, esso fu distrutto dal diluvio: la stessa mano che aveva creato l’Eden lo aveva rimosso dalla terra. Alla fine dei tempi, quando tutto sarà restituito alla sua bellezza originaria, l’Eden riapparirà in uno splendore ancora maggiore: allora vi sarà “un nuovo cielo e una nuova terra” (Ap 21:1)» - PP, cap. 3, 62 [p. 44]. Altri, invece, lavorarono a «soluzioni» di matrice umana per nuovi problemi e vediamo così la nascita delle città-Stato, un tentativo di creare una vita più facile e forse di recuperare ciò che era andato perduto nell’Eden.

`Leggere Genesi 10:1-12. Qui la Bibbia introduce una serie di attori politici chiave che si ritrovano nel resto della Bibbia, tra cui Ninive e Babilonia. Alla luce di quanto sappiamo sul ruolo di queste città in seguito, cosa possiamo dedurre da questi testi?`

Qualcuno, dopo aver letto di Nimrod, è arrivato alla conclusione che si tratta di un eroe nobile, come i conquistatori della mitologia pagana. Ma quando la Bibbia lo descrive un «potente sulla terra» e «un potente cacciatore davanti al SIGNORE», non è un complimento. Nimrod è grande nella sua autostima e si pone «davanti» al Signore nel senso che lo sfida. Da questi testi emerge la diffusione della ribellione contro Dio, che esisterà fino a quando, alla fine, verrà sradicata per sempre.

`Perché il peccato di ribellione contro Dio è più sottile di quanto si possa intuire? Come proteggerci da questa caratteristica molto umana?`