---
title:  Il prosciugamento dell’Eufrate
date:   25/06/2025
---

Uno dei punti di forza di Babilonia era il modo in cui il fiume Eufrate scorreva sotto le sue mura, garantendo alla città una riserva d’acqua illimitata. Ma si rivelò anche la sua debolezza. Nitocris, un’antica regina babilonese, aveva creato opere di terra lungo il fiume per svilupparlo come via di accesso alla città, e nel processo aveva deviato il suo corso in una palude per consentire alle squadre degli operai di lavorare comodamente. Ciro capì che poteva fare la stessa cosa, prosciugando l’Eufrate tanto da poter far marciare comodamente le sue truppe sotto le mura. Una volta dentro le mura della città, trovò solo i bastioni difensivi che affiancavano il fiume lungo l’attraversamento della città; ma non erano sorvegliati e Babilonia cadde in una sola notte.

L’antico storico greco Erodoto racconta che «quanti vivevano nel centro di Babilonia non avevano idea che i sobborghi fossero caduti, perché era un periodo di festa e tutti danzavano e si abbandonavano ai piaceri» - Erodoto, The Histories, Tom Holland, Penguin, New York 2015, p. 94. Abbiamo forse dei dubbi che si riferisse alla stessa festa descritta in Daniele 5?

`Leggere Daniele 5:18-31 e Apocalisse 16:12-19. Quali sono alcune analogie tra certe piaghe dell’Apocalisse e la storia della caduta di Babilonia?`

Volendo spiegare ai discepoli come discernere i segni dei tempi, Gesù li mise in guardia: «Vegliate, dunque, perché non sapete in quale giorno il vostro Signore verrà. Ma sappiate questo: che se il padrone di casa sapesse a quale ora della notte il ladro deve venire, veglierebbe e non lascerebbe scassinare la sua casa» (Mt 24:42,43). Proprio come per la caduta di Babilonia, l’apparizione improvvisa di Cristo coglierà di sorpresa la Babilonia moderna.

Ma non è detto che le cose andranno necessariamente così; ci sono state fornite ampie prove della prossima venuta di Gesù all’interno di molte, dettagliate profezie. Il mondo non sarà colto di sorpresa solo perché ignora ciò che Dio ha predetto; sarà sorpreso perché ha scelto di non credere a ciò che Dio ha predetto che accadrà.

`Leggere Apocalisse 16:15. Qual è il messaggio evangelico anche nel contesto degli avvertimenti relativi ai tempi finali? Che cosa significa «perché non cammini nudo»?`