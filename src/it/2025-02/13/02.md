---
title:  Il profeta riluttante
date:   22/06/2025
---

L’episodio di Giona (cfr. capp. 1-4), pur essendo breve, ha un impatto notevole. Molti credenti si sono ritrovati in parte in questo profeta riluttante. La storia contiene anche notevoli sfumature accostabili a eventi futuri.

`Leggere Matteo 12:38-42. Gesù, rivolgendosi a scribi e farisei, a quali particolari della storia di Giona fa riferimento? Quali spunti relativi al giudizio si trovano nella sua dichiarazione?`

Gesù dichiarò di essere più grande di Giona. Sapeva che il suo arrivo in questo mondo avrebbe significato la croce, eppure è «venuto per cercare e salvare ciò che era perduto» (Lu 19:10). Giona ha trascorso tre giorni nel grande pesce a causa dei suoi peccati; Gesù ha trascorso tre giorni nella tomba a causa dei nostri. Questo è stato necessario per salvare i perduti. Oggi consideriamo Giona un profeta riluttante, che non vuole andare a Ninive. Da un punto di vista umano, è più che comprensibile: gli Assiri gestivano un regime brutale. I murales che giungono da quella civiltà sono pieni di scene d’inusitata crudeltà: i popoli conquistati venivano messi a morte con metodi spietati. Chi mai sarebbe stato disposto a predicare il pentimento nella loro capitale? C’è un momento importante nell’evento che può far pensare al movimento del rimanente degli ultimi giorni: quando a Giona viene chiesto chi sia, risponde: «Sono Ebreo e temo il SIGNORE, Dio del cielo, che ha fatto il mare e la terraferma». Una dichiarazione che ricorda molto da vicino il messaggio del primo angelo (cfr. Ap 14:7).

In effetti, l’enfasi posta sul Signore, «che ha fatto il mare e la terraferma», è ovviamente rivolta al Dio Creatore. Questo dato è alla base della scelta di adorarlo, e l’adorazione sarà al centro degli eventi finali.

Contestualmente, anche noi siamo stati incaricati di predicare un messaggio potenzialmente impopolare nella Babilonia spirituale. Dire «Uscite da essa, o popolo mio» (18:4) significa annunciare al mondo che deve pentirsi - messaggio che ha sempre quasi provocato una risposta negativa da parte di tanti riceventi - anche quando è stato pronunciato nel modo più gentile possibile. Chi di noi, testimoniando, non ha mai ricevuto risposte negative o addirittura ostili? Fa parte del «gioco».

`Quanto di Giona ritrovi in te stesso? Come andare oltre quest’atteggiamento sbagliato?`