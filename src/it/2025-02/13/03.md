---
title:  L’opera di pentimento
date:   23/06/2025
---

Giona aveva un messaggio ben preciso per il popolo di Ninive. Cominciò a inoltrarsi nella città per una giornata di cammino proclamando: «Ancora quaranta giorni, e Ninive sarà distrutta!» (Gn 3:4).

Dopotutto, non si trattava forse dell’affermazione diretta di un profeta del Signore? Ma cosa accadde poi a Ninive?

`Leggere Giona 3:5-10. Perché questa profezia non si è avverata?`

Ebbene sì, l’intera città si pentì e il destino profetizzato fu scongiurato, almeno per un certo periodo. «La loro condanna fu dunque sospesa: il Dio d’Israele fu esaltato e onorato in tutto il mondo pagano e la sua legge fu rispettata. Solo molti anni dopo Ninive fu occupata dalle nazioni vicine perché aveva dimenticato Dio e manifestato un profondo orgoglio» - PK, cap. 22; 271 [p. 258].

Possiamo aspettarci qualcosa di simile negli ultimi giorni, con il messaggio finale al mondo caduto? Sì e no. Vale a dire, in tutto il mondo ci saranno molte persone che ascolteranno l’appello: «Uscite da essa, o popolo mio, affinché non siate complici dei suoi peccati e non siate coinvolti nei suoi castighi» (Ap 18:4). Queste si schiereranno e, sfidando la bestia, «osservano i comandamenti di Dio e la fede in Gesù» (14:12). Questa gente, come gli abitanti di Ninive, sarà risparmiata dal giudizio che riguarderà i perduti.

Allo stesso tempo, alcune profezie, come quella relativa alla distruzione di Ninive, sono condizionate: Ninive sarebbe stata distrutta a meno che il popolo non si fosse allontanato dalla sua malvagità (cfr. Gr 18:7-10). Altre, invece, non sono soggette a queste condizioni e si compiranno indipendentemente dalla risposta umana.

Le profezie messianiche della prima e della seconda venuta di Cristo, il marchio della bestia, le piaghe, le persecuzioni del tempo finale, non sono condizionate; avranno luogo a prescindere da ciò che gli uomini faranno. Le scelte di questi ultimi determineranno invece la parte dalla quale si schiereranno quando gli eventi predetti dai profeti si compiranno.

`Quali sono le tue scelte presenti che potrebbero indirizzare la tua decisione quando si presenteranno le grandi questioni relative all’adorazione?`