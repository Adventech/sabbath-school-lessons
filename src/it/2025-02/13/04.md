---
title:  La festa di Baldassar
date:   24/06/2025
---

Dopo l’umiliazione subita dalla città di Ninive (612 a.C.) a causa di un esercito alleato che comprendeva Medi e Babilonesi (guidati dal padre di Nabucodonosor), la città di Babilonia conobbe una rinascita che non si vedeva dai tempi di Hammurabi, il suo grande legislatore. Sotto il regno di Nabucodonosor, ormai libero dal problema delle incursioni assire, la città diventò ancora più ricca e influente, al punto che le nazioni vicine non ebbero altra scelta che riconoscere a malincuore il suo dominio. Era la regina del mondo e gli Stati che volevano prosperare le dichiaravano fedeltà. Nel frattempo, per quanto ne sappiamo, Nabucodonosor morì da credente, professando che il Dio di Daniele è quello vero, legittimo sovrano di tutte le nazioni (Da 4:34-37). Le successive informazioni forniteci da Daniele riguardano il suo successore, il vicereggente Baldassar.

`Leggere Daniele 5:1-31. Quali importanti messaggi spirituali possiamo trarre da questo racconto? Che cosa ha fatto inciampare Baldassar?`

Forse la parte più triste e tragica di questo racconto è quella narrata in Daniele 5:22. Dopo aver raccontato al re la caduta e poi la restaurazione di Nabucodonosor, l’autore dice: «E tu, Baldassar, suo figlio, non hai umiliato il tuo cuore, benché tu sapessi tutto questo». Cioè, pur avendo avuto l’opportunità di conoscere la verità, di assistere in prima persona a ciò che era accaduto a Nabucodonosor, scelse di ignorare quei fatti per intraprendere la stessa strada che aveva già causato tanti problemi al suo predecessore. Usando i vasi del tempio in modo profano, egli stava probabilmente sottolineando che Babilonia aveva conquistato i Giudei e ora possedeva gli articoli religiosi del loro Dio. In altre parole, Babilonia manteneva la supremazia su quel Dio che aveva predetto la loro fine.

Si trattò a tutti gli effetti di un atto di sfida totale, nonostante Baldassar avesse prove più che sufficienti. Le sue conoscenze bastavano per conoscere la verità; il problema, invece, era il suo cuore. Negli ultimi giorni, quando la crisi finale si abbatterà sul mondo, anche agli uomini sarà data l’opportunità di conoscere la verità. A determinare la loro scelta, come nel caso di Baldassar, sarà il loro cuore.