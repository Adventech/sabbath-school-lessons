---
title:  Ciro, l’unto
date:   26/06/2025
---

Quando Ciro saccheggiò la città di Babilonia, gli anni di cattività per il popolo di Dio erano finiti e i Persiani permisero loro di tornare nella terra promessa e di ricostruire il tempio. Sotto Ciro, l’Impero persiano divenne il più grande della storia, con quello che lo storico Tom Holland definisce «il più grande agglomerato di territori che il mondo abbia mai visto». Com’era consuetudine tra i Persiani, Ciro fu persino chiamato «il Grande Re» o «Re dei re». Il sovrano prefigura ciò che accadrà quando Cristo tornerà per la sua chiesa: è il re che viene dall’oriente (cfr. Mt 24:27), dichiara guerra a Babilonia e libera il suo popolo affinché possa fuggire definitivamente da quella città e tornare nella terra della promessa (cfr. Ap 19:11-16). È per questo che Dio si riferisce a Ciro definendolo «suo unto» (Is 45:1).

Questo famoso sovrano non solo liberò il popolo di Dio, ma la sua campagna contro Babilonia è un tipo del ritorno di Cristo.

`Leggere 2 Cronache 36:22,23. In che senso la storia di Ciro è paragonabile a quella di Nabucodonosor? In quali aspetti differisce? Qual è il significato del decreto? Che impatto ha avuto sulla prima venuta di Gesù, secoli dopo?`

L’ordine originale dei libri dell’Antico Testamento è stato cambiato ai nostri giorni e termina con Malachia, ma in origine finiva qui, con questa dichiarazione di Ciro. L’episodio successivo nel canone delle Scrittura era Matteo, che inizia con la nascita di Cristo, antitipo di Ciro. Ciro avrebbe sovrinteso alla ricostruzione del tempio terreno; Gesù avrebbe inaugurato il suo ministero nel santuario celeste, fino al suo ritorno e alla nostra liberazione. Naturalmente, Ciro non era una perfetta rappresentazione di Cristo; nessun tipo coincide perfettamente con l’antitipo e dobbiamo stare attenti a non voler leggere più del dovuto in ogni minimo dettaglio. Tuttavia, funge decisamente da tipo di un «Salvatore».

`È sorprendente che Dio si serva così apertamente di un re pagano per fare la sua volontà. Perché possiamo stare certi che, contro ogni apparenza, il Signore sta per realizzare gli eventi del tempo della fine così come profetizzato?`