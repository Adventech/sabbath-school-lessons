---
title:  Daniele 7
date:   29/04/2025
---

Il sogno di Daniele 2 fu presentato per la prima volta a un re babilonese. La visione di Daniele 7, invece, fu mostrata a un profeta ebreo, membro del popolo del patto. A Daniele viene mostrato lo stesso soggetto di Nabucodonosor, ma da una prospettiva diversa. Invece di una statua, vede una serie di nazioni che emergono dal mare per effetto del vento che agita le acque. Queste nazioni sono state in continuo conflitto, causando un cambiamento dei rapporti di potere tra di esse. Versetti come Salmo 65:5-8; Isaia 17:12,13 e Geremia 46:7,8 utilizzano l’analogia delle inondazioni e delle onde per descrivere il tumulto tra le nazioni. La terra promessa, al contrario, era stata, almeno per un certo periodo, un’isola di pace e sicurezza in mezzo a un mare di regni stranieri, una nazione sacra stabilita sulle solide fondamenta del governo di Dio che si distingueva dalle nazioni indisciplinate che la circondavano.

`Leggere Daniele 7:1-3. Questa scena è molto movimentata. Cosa significano immagini come quella della bestia che emerge dal mare?`

Daniele osserva dalla riva il caos provocato dalla guerra delle nazioni, quando all’improvviso le bestie cominciano a mettere piede sulla terraferma, nel suo territorio! I problemi delle nazioni sono ora diventati i problemi del suo popolo. Avevano scelto di vivere come gli stranieri, adesso sarebbero vissuti con (e sotto) di essi. A partire dalla dominazione babilonese, il popolo del patto non ha mai più goduto di un’autonomia completa o duratura. Tutto questo durerà sino alla fine dei tempi, quando Cristo finalmente occuperà il posto che gli spetta in quanto Re.

Nel Nuovo Testamento, il popolo di Dio ha continuato a soffrire sotto il dominio dell’Impero romano e poi a causa delle persecuzioni del piccolo corno, successore della Roma pagana. Anche se storicamente alcune nazioni si sono dimostrate migliori di altre e alcune epoche sono state più pacifiche di altre, la stragrande maggioranza della storia delle nazioni, dei popoli e degli imperi è semplicemente passata da una tragedia all’altra, da un oppressore all’altro. E spesso tutto questo è avvenuto sotto governanti che avevano dichiarato le migliori intenzioni per la loro gente. Che differenza con il governo che Dio avrebbe voluto per il suo popolo, se solo questi lo avesse scelto!

`Perché Romani 3:10-19 aiuta a spiegare molte cose del nostro mondo? In che modo, al v. 19 in particolare, s’intuisce il motivo per cui abbiamo così disperatamente bisogno del vangelo nella nostra vita?`