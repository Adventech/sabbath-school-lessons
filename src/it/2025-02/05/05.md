---
title:  Tra terra e mare
date:   30/04/2025
---

Le immagini della terra e del mare nella Bibbia, soprattutto per quanto riguarda la profezia, possono essere molto istruttive. Consideriamo il caso dei simboli di terra e mare nella profezia biblica, in netta contrapposizione tra di loro.

«Simbolicamente, quando terra e mare vengono accostati, la terra rappresenta spesso il mondo ordinato, o anche la terra d’Israele, mentre il mare si riferisce alle nazioni pagane che la minacciano, così come il mare minaccia la terra» - B.S. NEALL, “Sealed Saints and the Tribulation,” in Symposium on Revelation, Book 1, ed. F.B. Holbrook, Biblical Research Institute, General Conference of SdA, Silver Spring, MD, 1992, p. 260.

Secondo questo ragionamento, la terra è un luogo di stabilità, fondato sul governo di Dio; il mare rappresenta invece il tumulto instabile delle nazioni che si fondono sull’orgoglio umano.

`Partendo dal concetto appena espresso, leggere Apocalisse 12:15,16 e 13:1,11. Notare l’accostamento tra acqua e terra. Come vengono utilizzati questi simboli e come utilizzarli per comprendere la profezia?`

Si veda come il dragone utilizzi l’acqua per perseguitare la donna (la chiesa). Come abbiamo visto, nella profezia quell’elemento simboleggia spesso i governi secolari, ma anche il disordine e il caos che spesso li accompagna. Possiamo vedere come Satana sia stato in grado di usare le masse, incitate dai loro leader, per perseguitare il popolo di Dio in gran parte della storia della chiesa. Inoltre, gli avventisti del settimo giorno hanno compreso che Apocalisse 12:16 si riferisce alla migrazione dei credenti perseguitati verso il Nuovo mondo. Se la nostra comprensione della terra e del mare è corretta, cosa dobbiamo dedurre in merito alla fondazione della Repubblica americana? Possiamo prendere in considerazione l’ipotesi che «la terra» coincida con quello che rappresentava la terra promessa, vale a dire un luogo riservato al popolo di Dio? Potrebbe essere questo il motivo per cui la bestia terrestre appare per la prima volta con sembianze di agnello? Anche se l’America non è mai stata il «nuovo Israele», come alcuni dei suoi primi fondatori amavano vederla, per molto tempo è stata una terra di libertà religiosa per milioni di oppressi di tutto il mondo.

Purtroppo, questa bestia simile a un agnello un giorno parlerà «come un dragone» (Ap 13:11). Gli Stati Uniti, a lungo un faro della libertà religiosa per i perseguitati, diventeranno l’oppressore religioso dominante! Ecco un altro esempio di ciò che accade quando l’umanità sceglie di autogovernarsi invece di essere governata da Dio.