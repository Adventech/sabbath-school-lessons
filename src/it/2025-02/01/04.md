---
title:  Daniele, tieni nascoste queste parole
date:   01/04/2025
---

`Leggere Daniele 12:4. Che cosa stava dicendo il Signore al suo profeta? (cfr. Ap 22:10)`

Non è raro ascoltare predicatori che ricorrono a Daniele 12:4 per presagire l’aumento delle conoscenze tecnologiche e scientifiche poco prima dell’avvento di Cristo. Altri utilizzano quel passo anche per descrivere i progressi degli spostamenti rapidi che hanno preso piede nell’ultimo secolo o giù di lì. Molti dei nostri libri hanno adottato quest’approccio. Anche se le interpretazioni sono certamente ragionevoli, potrebbero esserci anche altri significati. Rileggiamo il versetto. Le istruzioni dell’angelo a Daniele iniziano con la seguente ingiunzione: «tieni nascoste queste parole e sigilla il libro sino al tempo della fine». L’argomento in discussione è il libro stesso di Daniele. Forse, allora, la conoscenza che aumenterà improvvisamente alla fine dei tempi potrebbe derivare proprio dalla corretta interpretazione di quel libro? Ciò rende Daniele in qualche modo diverso dall’Apocalisse, in quanto a Giovanni fu detto di non sigillare il suo libro (22:10). L’Apocalisse doveva essere compresa fin dal primo momento, perché «il tempo era vicino». Il libro di Daniele, viceversa, sarebbe stato compreso più chiaramente in un futuro lontano. Nel corso dei secoli, molti fini pensatori cristiani hanno tentato di spiegare il libro di Daniele, qualcuno facendo grandi progressi. La sua comprensione è tuttavia aumentata rapidamente dopo la fine della profezia dei 1.260 anni, conclusasi nel 1798, quando diversi commentatori in tutto il mondo hanno iniziato a giungere alla conclusione che intorno al 1843 sarebbe accaduto qualcosa di spettacolare. Il più importante di questi, nel XIX secolo, fu William Miller, la cui predicazione diede il via al Movimento del grande avvento e avviò una catena di eventi che avrebbe dato vita alla chiesa «del rimanente» e a una chiara comprensione del messaggio dei tre angeli. In altre parole, la nascita del nostro movimento globale rappresenta un compimento della predizione di Daniele, secondo cui «la conoscenza aumenterà» al «tempo della fine». Senza voler giudicare la salvezza delle persone, pensiamo invece alle «tenebre» che affliggono gran parte della cristianità. Viene ignorata, persino respinta, una verità fondamentale stabilita nell’Eden, il sabato come settimo giorno da santificare, a beneficio della domenica, giorno che affonda le radici nel paganesimo romano. Oppure, pensiamo alla totale ignoranza sulla morte, con la stragrande maggioranza dei cristiani che crede all’idea pagana secondo cui i defunti sono immediatamente diretti verso un’altra esistenza, che per alcuni significa un inferno eternamente in fiamme. Dal canto nostro, dovremmo essere solo grati - e umili - per avere ricevuto la conoscenza della verità.