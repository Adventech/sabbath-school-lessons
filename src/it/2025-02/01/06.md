---
title:  Figurato o letterale?
date:   03/04/2025
---

Una delle questioni chiave da affrontare per chi studia la profezia è come determinare se il linguaggio della Bibbia debba essere preso alla lettera o in senso figurato. Come si fa a stabilire se l’autore ha usato un linguaggio simbolico e cosa rappresenta il simbolo? Il segreto sta nel verificare come quella figura, il simbolo, sia stato usato in tutta la Bibbia, piuttosto che cercare di capire cosa rappresenti in tempi contemporanei. Per esempio, secondo alcuni il simbolo dell’orso di Daniele 7 indicherebbe la Russia, perché è un’immagine spesso usata oggi come simbolo di quella nazione. Questo non è un metodo sano o sicuro di interpretare il simbolismo profetico.

**Leggere i seguenti testi, lasciando che sia la Bibbia a esporre se stessa. Qual è il simbolo profetico comune al testo in ciascun caso e che cosa rappresenta secondo la Bibbia?**

`Daniele 7:7,24; 8:3`

`Apocalisse 1:16; Efesini 6:17; Ebrei 4:12`

`Apocalisse 12:1; 21:2; Efesini 5:31; Geremia 6:2`

Seguendo la semplice regola secondo cui la Bibbia deve essere lasciata libera di definire i propri termini, la maggior parte del mistero che si cela dietro il simbolismo profetico scompare. Per esempio, vediamo che un corno può simboleggiare un potere politico o una nazione. Una spada può significare la Parola di Dio. E, sì, una donna può simboleggiare la Chiesa. Questi esempi ci dimostrano inequivocabilmente che la Bibbia si spiega da sola.

Rimane tuttavia un quesito inevaso: perché Dio ha parlato tramite i simboli, invece di essere schietto? Perché, per esempio, in 1 Pietro 5:13 l’autore fa un riferimento criptico alla città di Roma identificandola con Babilonia?

Ci possono essere molte ragioni per cui Dio ha scelto di comunicare simbolicamente nella profezia. Nel caso della chiesa neotestamentaria, per esempio, se il libro dell’Apocalisse avesse nominato chiaramente Roma come artefice di tanto male, la persecuzione, già aspra, subita dalla chiesa avrebbe potuto diventare ancora più feroce. Quali che siano le ragioni, possiamo confidare nel fatto che Dio desidera che si comprenda il significato dei simboli.

`Nonostante alcuni simboli e profezie restino misteriosi, perché occorre concentrarsi su ciò che comprendiamo per consolidare la nostra fede?`