---
title:  Dio desidera essere compreso
date:   31/03/2025
---

Non c’è niente di tanto frustrante quanto la necessità di comunicare urgentemente, magari mentre ci troviamo in una clinica o in una farmacia di un paese straniero dove si parla a malapena la lingua. Sapete cosa dovete dire, ma non avete un vocabolario adeguato a farlo. Con Dio, il problema è diverso. «Come i cieli sono alti al di sopra della terra, così sono le mie vie più alte delle vostre vie, e i miei pensieri più alti dei vostri pensieri» (Is 55:9). A Dio non manca il vocabolario per comunicare con noi; il punto è che noi abbiamo un vocabolario e una capacità di comprensione limitati.

**Che cosa suggeriscono i seguenti passi sulla comprensione di Dio rispetto alla nostra?**

`Salmo 139:16`

`Salmo 147:5`

`Romani 11:33`

`1 Giovanni 3:20`

Non potremo mai comprendere appieno la mente di Dio perché egli è infinito e onnisciente. Riusciamo a malapena ad afferrare qualcosa del creato; come possiamo pensare di comprendere appieno il Creatore? È impossibile. Anche se non afferreremo mai tutto, possiamo però assimilare ciò che è necessario per la nostra salvezza (cfr. 2 Ti 3:14,15). Quando gli apostoli spiegavano il vangelo, facevano spesso riferimento alla profezia adempiuta, da cui si deduce che uno degli scopi principali della profezia è di illustrare il piano di salvezza. La profezia biblica deve condurci, in un modo o nell’altro, a Gesù e alla promessa di salvezza che egli offre a tutta l’umanità.

In definitiva, il Signore, per mezzo del quale sono state create tutte le cose (cfr. Cl 1:16; Gv 1:1-3), scende su questa terra e si offre in sacrificio sulla croce per i peccati di ogni essere umano, anche il più miserabile. Ecco fino a che punto ci ama Dio. Dopo averci fatto questo dono, il Signore vuole ovviamente che tutti, abietti compresi, sappiano cosa ci offre in Gesù. E la profezia può assolvere proprio a questa funzione.

`Pur essendo tante le cose che non conosciamo, perché ora è fondamentale concentrarsi su quello che invece sappiamo senza lasciarsi ossessionare dalle informazioni mancanti?`