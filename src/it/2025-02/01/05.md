---
title:  Studiare la Parola
date:   02/04/2025
---

Gli avventisti del settimo giorno devono molto a William Miller per la comprensione della profezia biblica. Anche se la sua interpretazione relativa ad alcuni passi chiave (come Daniele 8:14) non era perfetta, la metodologia di Miller è stata importante, perché ha aperto la strada alla nascita del movimento del rimanente degli ultimi giorni.

`Leggere Matteo 5:18; 2 Timoteo 3:15-17 e Luca 24:27. Secondo questi versetti, come dovremmo porci di fronte alla profezia biblica?`

Studiare la Bibbia non è così dissimile dall’assemblare un grande puzzle. Se si mettono insieme solo due o tre pezzi, è quasi impossibile distinguere l’intero quadro. Forse in quei due o tre pezzi si vede un cavallo e si arriva alla conclusione che stiamo unendo un dipinto equino. Qualche altro pezzo rivela però una gallina e una mucca e, dopo averne assemblati centinaia, si può finalmente vedere che si sta lavorando all’immagine di un paesaggio, che comprende una città, una fattoria e una catena montuosa sullo sfondo.

Uno degli errori principali e più comuni commessi da alcuni cristiani nello studio della Bibbia, è quello di trattare la Scrittura come una raccolta di detti o proverbi da usare per fare fronte a una specifica situazione. Certi si rivolgono alla semplice guida di studio che si trova nella parte anteriore della Bibbia de I Gedeoni, dove si possono trovare versetti utili su una serie di argomenti, convinti che rappresentino la summa degli insegnamenti della Scrittura su una determinata tematica.

Purtroppo, adottano lo stesso approccio per quanto riguarda la profezia, estraendo un singolo testo dal suo contesto e confrontandolo con gli eventi attuali, invece che con il resto della Bibbia. Questo, in parte, ha portato al flusso costante di libri moderni sulla profezia che devono essere aggiornati ogni pochi anni, perché fallaci su ciò che dicevano sarebbe accaduto e sui tempi. Ecco perché diventa fondamentale non limitarsi a selezionare alcuni testi specifici su un determinato argomento, ma studiare attentamente tutto ciò che la Bibbia dice su quel tema e prendere in considerazione anche il contesto. È molto semplice estrarre un singolo passaggio dal contesto e fargli dire quello che vogliamo.

`Hai avuto a che fare con chi usa solo certi testi selezionati per cercare di far valere le proprie ragioni, per esempio, sullo stato dei morti? O magari sul sabato? Qual è il modo migliore di rispondere?`