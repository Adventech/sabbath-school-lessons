---
title:  Chi legge, capisca
date:   30/03/2025
---

Provate a entrare in una qualsiasi libreria cristiana e a sfogliare i titoli sulla profezia biblica. Scoprirete subito che c’è un’incredibile varietà di punti di vista e interpretazioni, e che si può essere tentati di credere che nessuno sia davvero in grado di comprendere cosa dicono libri come l’Apocalisse. Per esempio, un autore sostiene che l’anticristo non sia altro che una metafora; un altro dice che ritornerà nel futuro, e un altro ancora che era un riferimento a qualcosa o qualcuno ai tempi dell’Impero romano. Come ha detto un vecchio predicatore: «Forse la Bibbia è come un vecchio violino: ci si può suonare qualsiasi melodia si desideri».

La Bibbia, tuttavia, non suggerisce nulla di simile. Al contrario, ci invita a leggere, partendo dal presupposto che Dio non parla invano e che è possibile conoscere la verità di ciò che dice attraverso la sua Parola.

`Leggere Matteo 24:15; Apocalisse 1:3; Matteo 11:29; Geremia 9:23,24. Cosa dicono questi testi sull’intenzione di Dio di farsi capire?`

Diverse università offrono corsi su «la Bibbia intesa come letteratura» o qualcosa di simile. Per un credente può essere sorprendente assistere a innumerevoli lezioni, finendo per scoprire che il professore legge la Bibbia nello stesso modo in cui si potrebbe disquisire di mitologia pagana. L’idea di fondo è che possa esserci un nocciolo di «verità» morale nei racconti, ma che si possa fare di essi ciò che si vuole. Questi docenti considerano ridicola l’ipotesi che questo libro sia stato ispirato da Dio.

Così, chi è chiamato a istruire legge la Bibbia ma non sente la voce di Dio che parla. Altri giungono a conclusioni chiaramente contrastanti con il messaggio biblico. Senza abbandonarsi al Signore e senza un cuore aperto ad apprendere la verità, chi legge la Bibbia probabilmente non solo non ne coglierà il messaggio, ma fraintenderà il carattere amorevole e santo del Dio rivelato nelle sue pagine. Questa cosa può verificarsi molto più facilmente di quanto si pensi, ed è per questo che la semplice lettura della Parola, senza gli strumenti adeguati e (soprattutto) il giusto atteggiamento, privi della guida dello Spirito Santo, può essere nociva.

`Una persona non nota per la sua devozione fu trovata a leggere la Bibbia. Quando gli fu chiesto cosa stesse facendo, rispose: «Cerco scappatoie». Perché è proprio questo l’atteggiamento sbagliato quando si legge la Parola di Dio?`