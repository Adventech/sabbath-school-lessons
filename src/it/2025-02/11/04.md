---
title:  Boaz, colui che riscatta
date:   10/06/2025
---

Boaz s’innamora profondamente di Rut e vorrebbe sposarla, ma c’è un ostacolo non indifferente: un parente più prossimo della donna vanta e reclama gli stessi diritti. Se consideriamo Boaz come un tipo di Cristo, questa situazione mette in risalto una delle questioni in gioco nel gran conflitto: Cristo ci ama, ma c’è un «parente più prossimo» che ha anch’esso delle pretese: si chiama Satana.

`Che cosa ci dicono i passi seguenti circa la pretesa di Satana nei confronti dell’umanità? (Giobbe 1:6-11; Matteo 4:8,9; Giuda 9; Luca 22:31).`

Quando Satana apparve nel consiglio celeste disse a Dio che aveva percorso e passeggiato per la terra (Gb 1:7) e a seguito della domanda riguardante il giusto Giobbe, Satana lo rivendicò come uno dei suoi, lasciando intendere che il cuore di Giobbe non apparteneva davvero a Dio. Cioè, disse, che Giobbe lo seguiva davvero solo perché Dio era buono con lui. Se avesse smesso di essere buono con lui, probabilmente la sua fede non sarebbe stata la stessa.

In Giuda 9 vediamo un breve riferimento a una storia ben conosciuta in Israele: dopo essere stato sepolto da Dio (De 34:6), Mosè era poi risorto. Anche se non siamo a conoscenza dei dettagli, il testo dice che si disputavano il corpo di Mosè, implicando quindi una qualche pretesa di Satana su di esso.

«Cristo però, per la prima volta, avrebbe ridato la vita a un morto. Quando il Principe della vita si avvicinò alla tomba, insieme agli angeli, Satana temette che la sua supremazia fosse in pericolo. Si mise a protestare, sostenuto dai suoi seguaci, per un’invasione di territorio che rivendicava come suo. Si era vantato di aver reso prigionieri i figli di Dio e aveva dichiarato che perfino Mosè non aveva potuto osservare la legge divina. Quest’ultimo, infatti, si era attribuito la gloria dovuta al Signore - proprio lo stesso peccato che era costato a Satana il suo allontanamento dal cielo - cadendo, per questa trasgressione, sotto il suo dominio» - PP, cap. 43; 478 [p. 397].

Cristo, naturalmente, controbatté la pretesa di Satana e Mosè fu risuscitato (cfr. Mt 17:3). In Rut 4:1-12, Boaz si reca alla porta di Betlemme, la città dove Cristo è giunto nel mondo come nostro parente stretto. Gli anziani si riuniscono e alla fine viene scambiato un sandalo (simbolo di proprietà). La porta di un villaggio era il luogo in cui si decidevano le cause: è un esempio della scena del giudizio e rimanda a quelle di Daniele 7:13,14,22,26,27. Dobbiamo cogliere quest’aspetto critico del giudizio: esso è in «favore dei santi», ma solo perché Cristo si è fatto carico per noi del prezzo da pagare, proprio come Boaz per la sua sposa.