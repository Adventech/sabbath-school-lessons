---
title:  Per un tempo come questo
date:   12/06/2025
---

C’è la spiacevole tendenza tra alcuni cristiani a soffermarsi sugli aspetti più complessi della profezia biblica. Leggiamo che ci aspettano tempi difficili e lo studio della profezia può essere condizionato dalla paura, concentrandosi sulle difficoltà piuttosto che sulla soluzione promessa. Sebbene Dio non indori il futuro e sia onesto riguardo agli eventi che si verificheranno da qui alla fine del gran conflitto, è importante leggere sempre la storia fino alla fine. Nella profezia è presente uno schema generale in cui Dio rivela la verità sul caos creato dalla nostra ribellione e ce ne mostra le conseguenze. Ma poi ci riserva sempre una speranza. Qualcuno si è accostato alle previsioni di una crisi finale - il «tempo dei guai di Giacobbe» - con timore e tremore.

Senza dubbio, gli ultimi momenti non saranno facili per il popolo di Dio. Così com’è attendibile la previsione di tempi difficili, lo è altrettanto quella della liberazione.

In Apocalisse 12, il diavolo insegue la sposa di Cristo con spirito odioso di vendetta, ma Dio interviene per salvarla. Anche la storia di Ester mostra una bellissima regina che svolge una parte centrale nella vicenda, e Dio se ne serve potentemente per salvare il suo popolo.

`Leggere Ester 4:13,14; 5:1-3 e 9:20-28. Cosa possono rivelarci questi passi riguardo alla nostra situazione negli ultimi momenti della storia della Terra?`

Dio ha suscitato la chiesa del rimanente in vista di un periodo specifico della storia. Quando i 1.260 giorni dell’età buia stavano per concludersi, il Signore fece uscire la sua sposa dal nascondiglio (cfr. Ap 12:14) per portare al mondo il suo ultimo messaggio di misericordia: il messaggio dei tre angeli. Siamo qui «per un tempo come questo» (Et 4:14). Ester scoprì di non essere sola ad affrontare la persecuzione scatenata da Aman contro il suo popolo: incontrò il favore del re e la sua gente fu infine liberata. Nemmeno noi saremo soli negli ultimi momenti della storia della terra: il Re è dalla nostra parte e anche in quel caso il popolo di Dio sarà liberato.

`Per il popolo di Dio, riguardo a questa vicenda, le cose sono andate bene. Ma non è sempre così. Perché, allora, occorre avere una visione a lungo termine delle cose per conservare la speranza in Cristo?`