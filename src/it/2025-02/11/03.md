---
title:  Rut e Boaz
date:   09/06/2025
---

Naomi chiese che il suo nome fosse cambiato in Mara, a causa dell’amarezza che aveva pervaso la sua vita (cfr. Ru 1:20). Il rapporto con il nostro Creatore è stato irrimediabilmente danneggiato dal peccato, costringendoci alla povertà spirituale. Le prospettive che abbiamo sono vaghe e trascorriamo la vita raccogliendo ciò che possiamo ai margini del campo, vivendo degli avanzi di gioia che si possono ancora trovare in un mondo deturpato. Ma tutto cambia nel momento in cui facciamo una scoperta straordinaria: Dio non ci ha dimenticati.

`Leggere Rut 2:5-20. Perché si tratta di un momento così cruciale della storia? Come mai la scoperta da parte di Naomi dell’identità del loro benefattore era stata una notizia positiva?`

Naomi non poteva riprendere possesso della terra di suo marito Elimelec senza l’aiuto della famiglia di lui. Spera che Rut possa sposare un parente stretto del suo defunto marito e avere un figlio che porti il nome di Elimelech. Dio aveva già dato indicazioni precise per simili situazioni: era necessario un parente stretto per riscattare l’eredità di Elimelech. Boaz non era solo una brava persona: era un parente di Elimelech che poteva riscattare la sua terra. La scoperta che Boaz non fosse solo una persona gentile e generosa, ma anche un parente, era la migliore notizia possibile: la condizione di povertà in cui vivevano queste donne non sarebbe durata per sempre. I cristiani ritengono da tempo che Boaz sia un tipo di Cristo, il quale non solo è nostro Creatore, ma ha scelto di diventare nostro parente, un essere umano in carne e ossa, motivo per cui si definisce ripetutamente «Figlio dell’uomo» (Mt 12:8; Mr 8:31; Lu 22:22: Gv 3:14).

Troppi pensano a Dio in termini aspri: forse ci lascerà entrare in paradiso se controlliamo tutte le caselle corrette di un inventario morale, ma lo farà a malincuore perché ci saremo salvati grazie a un cavillo. L’immagine di Cristo che si rivela in Boaz scardina completamente queste nozioni. Dio non solo si accorge di noi, nonostante la profonda povertà spirituale che ci contraddistingue, ma ci vuole come sua sposa.

`Pensiamoci bene: il Creatore è diventato parte della sua creazione, ed è stato addirittura disposto a morire per essa. In che modo questa verità dovrebbe condizionare la nostra visione dell’esistenza?`