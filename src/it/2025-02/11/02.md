---
title:  Carestia nella «casa del pane»
date:   08/06/2025
---

I critici della fede cristiana hanno spesso presentato la brutale realtà del vivere in questo mondo per provare che: 1. Dio non esiste; 2. Non ha la possibilità di intervenire quando accadono cose orribili; 3. Non è interessato alla nostra sofferenza. Ci sono però tanti episodi biblici, sorretti da abbondanti dimostrazioni, a confutare la correttezza di queste ipotesi. È vero, Dio sta consentendo che l’umanità raccolga le conseguenze della sua ribellione. Ma, pur senza violare il nostro libero arbitrio, egli è sempre presente, costantemente all’opera nella storia umana, impegnato verso la risoluzione finale dei problemi del peccato e della sofferenza. La storia di Rut ce lo conferma.

`Leggere Rut 1:1-5. Quali furono le difficoltà che colpirono Naomi e Rut e da cosa furono provocate? Perché siamo di fronte a una fotografia che riflette la situazione che il genere umano si trova ad affrontare oggi?`

C’è dell’ironia nell’incipit di questa storia: ci fu una carestia che colpì Betlemme, città il cui nome significa «casa del pane». Torna alla mente l’abbondanza dell’Eden, dove Dio disse ad Adamo ed Eva: «Mangia pure da ogni albero del giardino» (Ge 2:16). Il genere umano ha cominciato l’esistenza conoscendo l’abbondanza, grazie alla cura di un Creatore generoso, ma poi ha scambiato il suo ruolo di custode del creato per diventare schiavo del peccato. «Mangerai il pane con il sudore del tuo volto, finché tu ritorni nella terra da cui fosti tratto; perché sei polvere e in polvere ritornerai» (3:19), disse Dio ad Adamo. Come Naomi, anche noi siamo stati espropriati di quell’eredità che Dio aveva originariamente previsto e la nostra vita è diventata una sofferenza. L’Eden fu dato come dono, ma non incondizionatamente: gli esseri umani erano liberi di ribellarsi, ma assumendosi la responsabilità del proprio benessere. In origine, avremmo dovuto «dominare» l’intero mondo non caduto sotto la benedizione di Dio, ma ora ci troviamo di fronte al compito di assoggettare un mondo caduto. Gli esseri umani egoisti che competono per le scarse risorse provocano molti dolori e sofferenze. La tragedia è indicibile: la terra produce ancora in abbondanza, a potente testimonianza dell’amore di Dio, ma tra l’avidità umana e le devastazioni del peccato, a volte sembra che sia il mondo a dominarci e non viceversa. Un giorno, però, tutto questo finirà.

`Nonostante seimila anni di peccato e di morte, in che modo la terra continua a rivelare le meraviglie dell’amore e del potere creativo di Dio?`