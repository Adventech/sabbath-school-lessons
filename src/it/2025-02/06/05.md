---
title:  Gesù al tempio
date:   07/05/2025
---

Si respira una tensione in tutta la storia della salvezza. Dio desidera ripristinare la comunione che un tempo godevamo con lui e riavvicinarsi a noi. Ma condurre i peccatori alla sua presenza significherebbe distruggerli. «Poiché tu non sei un Dio che prenda piacere nell’empietà», scrive Davide, «presso di te il male non trova dimora» (Sl 5:4). Poi aggiunge: «Ma io, per la tua grande bontà, potrò entrare nella tua casa; rivolto al tuo tempio santo, adorerò con timore» (v. 7).

`Leggere Aggeo 2:7-9. Mentre veniva costruito il secondo tempio, il profeta Aggeo fece una promessa sorprendente: il nuovo tempio sarebbe stato più glorioso del precedente. Che cosa significava questa profezia?`

Quando il primo tempio fu consacrato da Salomone, la Shekinah, ovvero la presenza di Dio che aveva accompagnato i figli d’Israele nel viaggio verso Canaan, riempì quel luogo, e così i sacerdoti non poterono rimanere per completare il compito previsto dal loro ministero (1 R 8:10,11). Quando fu consacrato il secondo tempio, l’arca dell’alleanza, cioè il trono di Dio, non c’era perché Geremia l’aveva nascosta. In questa circostanza la presenza letterale di Dio non riempì il tempio. Fu straziante. Come poteva avverarsi la promessa di Aggeo?

Fu nel secondo tempio che Gesù, l’incarnazione di Dio, apparve di persona, in carne e ossa. Dio fece un passo avanti da dietro il velo per diventare uno di noi e unirsi a noi in questo mondo distrutto. Poiché il Figlio di Dio era ora il Figlio dell’uomo, era possibile vedere il suo volto, ascoltare la sua voce ed essere testimoni, per esempio, della guarigione di un lebbroso (Mt 8:3).

Invece di avvicinarci nella sua direzione, Dio ci ha chiamati a sé muovendosi nella nostra direzione. È venuto personalmente da noi. Non c’è da stupirsi di queste parole: «“La vergine sarà incinta e partorirà un figlio, al quale sarà posto nome Emmanuele”, che tradotto vuol dire: “Dio con noi”» (Mt 1:23). Pensate alle implicazioni: il Creatore del cosmo non solo ha accettato di vivere in mezzo a noi, ma anche di morire per noi.

`La croce è di gran lunga la più grande manifestazione dell’amore di Dio. Quali sono gli altri modi grazie ai quali cogli e sperimenti la realtà dell’amore di Dio?`