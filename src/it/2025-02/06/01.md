---
title:  Capire il sacrificio
date:   03/05/2025
---

### Letture

Isaia 1:2-15; 6:1-5; Ebrei 10:3-10; Esodo 12:1-11; 1 Corinzi 5:7; Aggeo 2:7-9; Apocalisse 4:7-11

> <p></p>
> «Essi cantavano un cantico nuovo, dicendo: “Tu sei degno di prendere il libro e di aprirne i sigilli, perché sei stato immolato e hai acquistato a Dio, con il tuo sangue, gente di ogni tribù, lingua, popolo e nazione”» Apocalisse 5:9

Quando Gesù gli si avvicinò, Giovanni il battista dichiarò: «Ecco l’agnello di Dio che toglie i peccati del mondo!» (Gv 1:29). Si trattava di un riferimento inequivocabile all’idea del sacrificio animale, che indicava la morte sostitutiva di Cristo a beneficio di tutta l’umanità. Nella Bibbia non si può sfuggire al tema del sacrificio animale, che percorre come un filo scarlatto tutte le sue pagine e svolge un ruolo centrale nella grandiosa scena dell’Apocalisse, dove Giovanni viene accompagnato nella sala del trono di Dio (capp. 4 e 5). Il fatto che Gesù appaia in questa scena fondamentale, avendo le sembianze di un agnello immolato (Ap 5:6), è una chiave importante per comprendere l’intero episodio profetico.

Questa settimana esamineremo alcuni dei temi del sacrificio che contribuiscono alla comprensione di Gesù: l’Agnello immolato, il protagonista della scena della sala del trono. Egli è definito «degno», dove nessun altro lo è, e la sua dignità unica la dice lunga sul significato complessivo del sistema sacrificale istituito dal Signore. Tale sistema ce lo rivela come un Dio d’amore infinito che ha compiuto l’estremo sacrificio, un atto di cui noi e le altre intelligenze dell’universo ci stupiremo per l’eternità.