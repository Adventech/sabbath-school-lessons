---
title:  Perché tu hai creato tutte le cose
date:   08/05/2025
---

In alcune, rare occasioni, i profeti sono stati trasportati in visione abbastanza vicino a Dio da poterne ammirare il trono. Ezechiele lo vide al di sopra della volta celeste (Ez 1:26); Isaia visitò il tempio in cielo per vederlo (Is 6:1), e in una delle descrizioni più esplicite che ci siano pervenute, Giovanni, in Apocalisse 4 e 5, vi fu accompagnato in visione. I tipi dell’Antico Testamento nel servizio del santuario indicavano che c’era una sola via grazie alla quale l’umanità poteva entrare alla presenza di Dio: il sangue di Cristo (cfr. Le 16:2,14).

`Leggere Isaia 6:1-5 e Apocalisse 4:7-11. Quali elementi di queste due visioni si somigliano? Facciamo attenzione all’ordine degli eventi: qual è l’argomento presentato per primo? Da cosa è seguito? Quale verità su Dio viene sottolineata in queste visioni?`

Ciascuna di queste visioni ambientate nella sala del trono inizia mostrando gli esseri celesti mentre sottolineano la santità di Dio. Nella visione d’Isaia, la scena è impressionante: il tempio si riempie di fumo e i «pali della porta» vengono scossi mentre i serafini proclamano la santità di Dio. Nella visione di Giovanni, i cherubini fanno il medesimo annuncio: «Santo, santo, santo» (cfr. Ez 10:14,15 per trovare le creature viventi descritte come «cherubini»). A ognuno di questi profeti è stata fatta vedere una scena abbagliante della gloria di Dio.

Osserviamo poi la diversa reazione dei profeti: Isaia grida dicendo di essere un uomo dalle labbra impure (Is 6:5), mentre Giovanni piange perché è posto di fronte alla tragica verità che non c’è nessuno degno di aprire il libro (Ap 5:4). Quando siamo messi di fronte alla dignità di Dio, cominciamo finalmente a comprendere la situazione umana: non siamo assolutamente degni, per questo abbiamo bisogno di Cristo come nostro redentore.

Satana ha lanciato molte accuse contro Dio, sostenendo che è arbitrario, egoista e severo, ma è sufficiente trascorrere anche un breve momento nella sala del trono di Dio per vedere smascherate le sue bugie. Solo vedendo Cristo per quello che è veramente, «l’Agnello immolato» (v. 12) possiamo vedere il Padre per com’è davvero. È confortante sapere che guardando Gesù vediamo il Padre (Gv 14:9). In questo contesto, la più grande rivelazione che si può cogliere è Gesù che muore sulla croce per noi. Croce che dovrebbe rivelarci due cose: la portata dell’amore di Dio, disposto a tutto, a sacrificare se stesso per noi; e quanto siamo peccatori e corrotti, a tal punto da rendere obbligatorio il passaggio della croce per essere salvati.