---
title:  Il sangue dei tori e dei capri
date:   05/05/2025
---

C’è chi ha criticato il concetto complessivo di sacrificio, sostenendo che si tratta di qualcosa di crudele, duro e, per tanti versi, ingiusto. Eppure, è proprio questo il punto. La morte di Cristo è stata crudele, dura e ingiusta: l’innocente che muore per il colpevole. È quello che ci voleva per risolvere il problema del peccato. E tutti quei sacrifici duri, crudeli e ingiusti rimandavano esattamente a quella morte.

`Leggere Ebrei 10:3-10. Cosa ci spiegano questi passi sui sacrifici che il popolo di Dio offriva nell’Antico Testamento? Se i peccatori non potevano essere salvati per mezzo di essi, perché offrirli?`

Gli agnelli e gli altri animali sacrificali erano simboli che indicavano il sacrificio espiatorio dell’Agnello di Dio. Si trattava di atti di fede, che offrivano ai peccatori un modo tangibile per esprimere la loro fede nell’opera del Messia che sarebbe venuto. Spesso definiamo questo tipo di simboli dei tipi, che si realizzano per mezzo di un antitipo, ovvero con l’apparizione della cosa o dell’evento che prefigurano. Alcuni hanno persino parlato dei sacrifici definendoli «mini-profezie» della morte di Gesù sulla croce. I rituali associati al sacrificio si potrebbero paragonare al pagamento di un viaggio. Quando si acquista un biglietto del treno, dell’autobus o dell’aereo non è detto che il viaggio prenotato venga effettuato immediatamente. In cambio otteniamo piuttosto un biglietto o una carta d’imbarco: un simbolo o una promessa del viaggio che verrà. Potrete sedervi su quel pezzo di carta quanto volete, ma non vi porterà a nessuna destinazione. Una volta saliti a bordo, però, si riceve ciò per cui si è pagato: a quel punto il biglietto di carta diventa superfluo. Così fu per gli animali sacrificali. Avevano un ruolo importante, ma una volta compiuto il vero sacrificio perdevano di significato - una realtà che prefigura il momento in cui alla morte di Gesù fu squarciato il velo che separava luogo Santo e luogo Santissimo nel santuario terreno. «E la cortina del tempio si squarciò in due, da cima a fondo» (Mr 15:38). L’intero sistema sacrificale, tempio e non solo, indicava la morte di Gesù sulla croce. Una volta adempiuta la sua promessa sulla croce per poi risorgere vittorioso sulla morte, i tipi sono diventati superflui.

`Riflettiamo sulla gravità e le implicazioni del peccato, che solo la morte di Gesù, il Verbo incarnato (cfr. Gv 1:1-3,14), ha potuto espiare. Che reazione dovrebbe provocarci nei confronti del male?`