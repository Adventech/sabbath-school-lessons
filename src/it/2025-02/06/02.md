---
title:  Sacriﬁci futili?
date:   04/05/2025
---

A volte il contrasto tra due idee può essere molto istruttivo. Si può imparare molto sulla natura del sacrificio nella prospettiva biblica, nel momento in cui Dio ha effettivamente rifiutato i sacrifici del suo popolo.

`Confrontare Isaia 1:2-15 con il cap. 56:6,7 e Salmo 51:17. Quali lezioni sul sacrificio ci vengono qui insegnate?`

Questo tragico episodio nella storia d’Israele non fu il primo in cui Dio rifiuta un sacrificio; qualcosa di simile accadde all’inizio della storia della salvezza, quando il sacrificio di Abele fu approvato e riconosciuto da Dio, contrariamente a quello di Caino. Quest’episodio iniziale ci offre un’altra opportunità di contrapporre sacrifici accettabili e inaccettabili (cfr. Ge 4:3-7 ed Eb 11:4). Al tempo d’Isaia, Israele si limitava a fare le cose come doveva, spuntando mentalmente tutte le caselle religiose nel tentativo minimo di placare Dio, ma vivendo nel frattempo a proprio piacimento. I sacrifici erano motivati dal loro ego, esattamente come quelli di Caino, e non da un atteggiamento di resa e sottomissione a Dio. È lo stesso spirito che anima i regni di questo mondo: quello di autosufficienza. Caino voleva vivere a suo piacimento e rendere a Dio un mero rito alle proprie condizioni. Non si può fare a meno di presumere che considerasse Dio un inconveniente, un ostacolo alla propria strada, e che lo temesse quanto bastava per eseguire le normative.

Abele, invece, offrì il sacrificio richiesto da Dio, quello che rivelava la promessa di un Messia che sarebbe arrivato (Ge 3:15): un agnello, ad anticipare l’atto salvifico compiuto da Cristo al Calvario.

«Abele aveva compreso i grandi princìpi della salvezza. Riconosceva di essere un peccatore: era cosciente della natura del male e della sua conseguenza più tragica, la morte. Capiva che tutto questo aveva creato una barriera fra lui e Dio. Uccise una vittima, sacrificò una vita: con quest’atto Abele riconosceva la validità della legge che era stata trasgredita. Nel sangue dell’agnello egli vide il sacrificio futuro, Cristo che moriva in croce, sul Calvario. Manifestò la sua fede nella liberazione che il Messia avrebbe compiuto e questa, per lui, rappresentava la testimonianza più certa del fatto che era stato considerato giusto e che la sua offerta era stata accettata» - PP, cap. 5; 72 [p. 54].

`Perché è fondamentale non cedere alla tentazione di fare le cose senza convinzione? Come sperimentare personalmente cosa significa dipendere solo dalla morte di Gesù come unica speranza di salvezza?`