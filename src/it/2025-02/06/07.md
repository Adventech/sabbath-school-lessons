---
title:  Approfondimento
date:   09/05/2025
---

La Scrittura chiarisce che Cristo è l’unico degno di garantire la nostra salvezza. La sua vita è stata l’unica esistenza umana priva di peccato, l’unico esempio di una vita che ha reso perfetta soddisfazione alla gloria del Padre. Egli è l’Agnello di Dio senza macchia e ora è a capo del genere umano come nostra certezza eterna. Allo stesso tempo ha assunto su di sé la nostra colpa, ottemperando al giudizio che è la risposta di Dio alla malvagità.

Quando Giovanni assiste all’incredibile scena degli esseri celesti riuniti intorno al trono di Dio, gli viene detto di smettere di piangere perché «il leone della tribù di Giuda... ha vinto» (Ap 5:5). Pensiamo anche quanto sia grave il peccato e il grado di decadenza raggiunto dal genere umano, tanto che solo la morte di Gesù, quindi di Dio, poteva risolvere il dramma del male. Senza dubbio, se ci fosse stato un altro modo per salvarci, senza violare i principi del suo governo divino, Dio lo avrebbe certamente attuato.

«La trasgressione della legge divina richiedeva la morte del peccatore. Poiché essa è santa come Dio stesso, in tutto l’universo solo un essere uguale a Dio avrebbe potuto riparare all’errore dell’uomo. Cristo si sarebbe assunto la colpa e la vergogna del peccato: esso costituisce un’offesa così grande per un Dio santo, da separare perfino il Padre dal Figlio. Gesù avrebbe conosciuto le estreme profondità della miseria per liberare l’umanità condannata» - PP, cap. 4; 63 [p. 45].

**Domande per la condivisione**

`Giovanni vede l’Agnello entrare nella sala del trono come se fosse stato «ucciso». Apocalisse 13:8 ci spiega che Gesù è stato «ucciso» fin dalla fondazione del mondo. Cosa ci dimostra Dio, sapendo che il piano della salvezza era già in atto prima che ne avessimo bisogno?`

`Secondo tanti atei l’uomo è solo in un universo freddo e passivo. Al contrario, la Bibbia parla non solo di Dio, ma ci dice anche che ha amato così tanto il mondo da scendere su di esso e morire per esso. Perché la nostra visione del mondo e del nostro ruolo al suo interno si distingue totalmente rispetto a chi non crede affatto in Dio? In altre parole, la realtà della croce come dovrebbe condizionare tutto ciò che facciamo?`

`Perché la vita, la morte e la risurrezione di Cristo erano l’unico mezzo per salvare l’umanità?`