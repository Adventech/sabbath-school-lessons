---
title:  L’agnello pasquale
date:   06/05/2025
---

Il libro dell’Apocalisse si riferisce per circa trenta volte a Gesù definendolo «l’Agnello». Fin dai primi giorni del piano di redenzione, il popolo di Dio ha usato gli agnelli come simbolo del Messia che sarebbe venuto. Abele offrì «dei primogeniti del suo gregge» (Ge 4:4), e prima che Israele partisse dall’Egitto per la terra promessa, ricevette l’ordine di riscattare ogni primogenito umano o animale con un agnello di un anno (Es 12:5).

`Leggere Esodo 12:1-11; Isaia 53:7,8; 1 Corinzi 5:7 e Apocalisse 5:6. Che cosa ci spiegano questi versetti rispetto a Gesù inteso come sacrificio pasquale? Che cosa implica per ciascuno di noi?`

Anni dopo la morte, la risurrezione e l’ascensione di Cristo, Pietro, riflettendo su ciò che era accaduto, scrisse: «sapendo che non con cose corruttibili, con argento o con oro, siete stati riscattati dal vano modo di vivere tramandatovi dai vostri padri, ma con il prezioso sangue di Cristo, come quello di un agnello senza difetto né macchia» (1 P 1:18,19).

Gesù ha vissuto una vita da uomo che ha reso onore alla santità di Dio; tutti gli altri hanno peccato e il nostro modo di vivere getta un’onta, mentendo circa la natura del nostro Creatore. Gesù, tuttavia, è diventato «l’ultimo Adamo» (1 Co 15:45). Se noi abbiamo fallito, egli ha vissuto perfettamente. Nella sua umanità ha incarnato tutto ciò che il genere umano avrebbe dovuto essere: riflettere integralmente la gloria di Dio. «Chi ha visto me», dice a Filippo, «ha visto il Padre» (Gv 14:9).

Gesù fu crocifisso il giorno di Pasqua, dimostrando ulteriormente che egli è l’Agnello antitipico. In Giovanni 18:19,20, si legge: «ho parlato apertamente al mondo» della dottrina. Parallelamente, per quanto riguarda l’agnello pasquale, in Esodo 12:5,6, i figli d’Israele furono istruiti a scegliere un agnello per la Pasqua e a «conservarlo», ovvero a metterlo in mostra durante i giorni che precedevano il sacrificio.

Quando il sommo sacerdote interrogò Gesù in merito alle cose che insegnava, fece riferimento al fatto che lui stesso era stato esposto nel tempio perché tutti lo considerassero. La sua vita, le sue opere, il suo insegnamento, ogni cosa rivelava chi fosse veramente: l’Agnello senza macchia, l’espressione più potente della giustizia e della gloria di Dio.

`In che modo è possibile riflettere al meglio il carattere perfetto di Gesù nella nostra vita?`