---
title:  Dov’è l’Agnello?
date:   08/04/2025
---

La prima menzione nella Bibbia di un seh (in ebraico «agnello») avviene nello stesso racconto in cui si parla per la prima volta dell’amore (Ge 22). L’agnello, naturalmente, è uno dei simboli più ricorrenti dell’Apocalisse: Gesù viene definito «l’Agnello» più di trenta volte. In una delle scene più eclatanti di questo libro - la visita di Giovanni alla sala del trono di Dio ai capitoli 4 e 5 - l’Agnello riveste il ruolo di protagonista.

`Leggere Genesi 22:7,8; Esodo 12:3-13; Apocalisse 5:5-10. In che modo la storia del sacrificio di Isacco ci aiuta a comprendere l’uso simbolico degli agnelli? Perché la vicenda si collega a ciò che Giovanni vede in Apocalisse 5?`

La prima menzione di un seh (agnello) avviene sotto forma di domanda da parte di Isacco: «Dov’è l’agnello?» (Ge 22:7). È interessante notare come in altre parti, la Bibbia risponda a questa domanda in modo molto dettagliato. Gli altri 38 libri dell’Antico Testamento guidano il lettore lungo un percorso in cui la domanda di Isacco trova progressivamente risposta, arricchita di ulteriori dettagli, dai rituali della Pasqua ebraica alla prima occupazione di Davide e oltre. L’intera storia è costellata da innumerevoli profezie messianiche che anticipano la risposta alla domanda di Isacco.

Poi, nel Nuovo Testamento, la domanda trova risposta quando Gesù si fa uomo, svolge il suo ministero in mezzo al suo popolo e infine sacrifica la sua vita sulla croce. Nel frattempo, osservate la prima menzione di un agnello nel Vangelo di Giovanni 1:29-34. Parrebbe quasi che Giovanni il battista stia rispondendo personalmente alla domanda di Isacco, e l’ambientazione non potrebbe essere più appropriata. I peccatori si pentono e vengono immersi nell’acqua del battesimo, che simboleggia la morte del peccatore e l’inizio di una nuova vita. In questo contesto, Gesù, l’Agnello di Dio, compare improvvisamente e, secondo il racconto di Matteo, i cieli si aprono per annunciarlo: «Questo è il mio diletto Figlio, nel quale mi sono compiaciuto» (Mt 3:17). Si noti che una voce, l’angelo del SIGNORE, annuncia dal cielo la soluzione alla domanda di Abramo e Isacco (Ge 22:11-14). Quando si tessono tutti i fili, diventa chiaro che Gesù, l’Agnello di Dio, è il nostro sostituto; e questo è un grande sussidio per l’interpretazione dell’Agnello ucciso nella visione di Giovanni.

`Perché la consapevolezza che Gesù è il nostro sostituto è fondamentale per la nostra salvezza? Quale speranza avremmo in caso contrario?`