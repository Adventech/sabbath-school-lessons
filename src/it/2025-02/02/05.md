---
title:  Il tema della morte
date:   09/04/2025
---

Forse l’aspetto più crudele del vivere in un mondo separato dal suo Creatore è il modo in cui la morte si aggira sullo sfondo di ogni esistenza, pronta a colpire in qualsiasi momento. È il «salario del peccato», la pena che paghiamo per essere stati scollegati dall’unica fonte di vita dell’universo: il Creatore. Per questo la morte gioca un ruolo importante nella profezia biblica, sia per quanto riguarda la sua realtà sia, cosa ancora più importante, per quanto riguarda la sua soluzione, disponibile solo in Gesù - nella sua morte e risurrezione. Tanto la prima menzione della morte nella Bibbia quanto la sua prima apparizione svelano diversi particolari sul tema della profezia, aiutandoci a comprendere la gravità del peccato e fornendoci importanti strumenti per capire la soluzione di Dio.

`Leggere Genesi 2:15-17; 4:8-15; 1 Corinzi 15:15-19 e Apocalisse 1:18. Che cosa ci dicono questi passi - nei quali si trova la prima menzione e il primo evento di morte - sul motivo di questa realtà introdotta dal peccato, sulla visione divina dell’argomento e sulla soluzione a questo problema?`

Si dice spesso che «la morte fa parte della vita». È una bugia. La morte è l’esatto opposto, è la disfatta della vita; è un intruso alieno che non avrebbe mai dovuto far parte della nostra esperienza su questa terra. Anche se ci siamo abituati a essa, i nostri cuori protestano ancora con forza quando la incontriamo, come se la razza umana si rendesse conto collettivamente che c’è qualcosa di fondamentalmente sbagliato in essa. Per quanto sempre penosa, ci sono alcuni casi che appaiono più tragici di altri, come la morte di un bambino. Ci aspettiamo che siano i genitori a precedere i figli e siamo arrivati ad accettarlo come ordine normale delle cose.

Il primo decesso di cui parla la Scrittura, tuttavia, va contro quest’ordine. Prima che Adamo ed Eva la conoscessero di persona, sperimentarono la tragedia della morte quando il loro figlio giusto fu assassinato dal fratello iniquo. Fu una morte particolarmente ingiusta. Pensate a Gesù, il giusto ucciso dal malvagio, come Abele. Poteva esserci morte più ingiusta di quella di Cristo? Quali altri analogie si possono trovare tra la fine di Abele e quella di Cristo sulla croce? In che modo la natura della morte di Abele può aiutarci a capire perché Gesù ha «le chiavi dell’Ade [la tomba] e della morte» e quello che Dio ci offre per mezzo di lui?

`Fin quando ci sarà la morte, perché le nostre vite sono da considerare sostanzialmente inutili e prive di significato? Quanto dovremmo essere grati per ciò che Gesù ha fatto per amore nostro?`