---
title:  Comprendere l’amore di Dio
date:   07/04/2025
---

Avere ereditato una natura peccaminosa significa che la nostra percezione dell’universo è stata contaminata da una propensione all’egoismo e all’orgoglio. Osserviamo il mondo dalla nostra prospettiva limitata, piuttosto che da quella onnisciente di Dio. Forse nessun altro concetto è stato più distorto dal genere umano come quello di «amore». La cultura popolare tende a promuovere una concezione dell’amore basata sulla realizzazione del proprio io e non proiettata sugli altri. Quest’approccio egocentrico al tema ci rende difficile capire come Dio consideri l’argomento. Comprendere la natura dell’amore è una chiave importante per capire la profezia biblica. Uno dei temi centrali del gran conflitto è l’esistenza di un sostanziale malinteso sul carattere di Dio. Ellen G. White, del resto, nel suo libro Il gran conflitto, termina scrivendo: «L’intero universo è purificato. Tutto il creato palpita di armonia e di gioia. Da colui che ha creato tutte le cose fluiscono la vita, la luce e la gioia che inondano lo spazio infinito. Dall’atomo più impercettibile al più grande dei mondi, tutte le cose, quelle animate e quelle inanimate, nella loro bellezza e nella loro perfezione, dichiarano con gioia che Dio è amore» - cap. 42; 678 [p. 530].

`Leggere Genesi 22:1-13. Il termine «amore» compare la prima volta nella Bibbia in Genesi 22:2. Cosa ci insegna questa vicenda circa la natura dell’amore di Dio?`

A volte, oltre a trovare la prima ricorrenza di un concetto nella Bibbia, può essere utile individuarne la prima menzione nei singoli libri, soprattutto nei Vangeli. Matteo 3:17; Marco 1:11; Luca 3:22 e Giovanni 3:16 presentano la prima menzione di «amore» in ciascuno dei quattro Vangeli.

Per esempio, la prima citazione di «amore» in Giovanni 3:16 è particolarmente illuminante: sembra alludere alla storia di Isacco sull’altare. La fede di Abramo in Dio fu tale che egli si fidò di lui, scegliendo di credere che avrebbe potuto risuscitare suo figlio nel caso avesse portato a termine il sacrificio (Eb 11:19). Ciò prefigura l’amore di Dio per il genere umano. Egli ci ha amati al punto da «dare il suo unigenito Figlio» (cfr. Ge 22:2,12,16) per poi risuscitarlo dai morti. In questo modo, ci viene rivelato il tipo di amore, quello disposto al sacrificio, che Dio nutre per noi.

`Come iniziare a manifestare agli altri quel tipo di amore disposto al sacrificio che Dio ha per noi? Perché la maggior parte degli individui non lo ritiene fondamentale?`