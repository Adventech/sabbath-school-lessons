---
title:  Il principio della «prima citazione»
date:   06/04/2025
---

La maggior parte dei programmi accademici inizia con un corso d’inquadramento generale (spesso indicato con il numero 101), corso che copre principi ampi e basilari che costituiranno la base per ulteriori studi via via che verrà approfondito l’argomento. Così, quando si legge la Bibbia nel suo complesso, si scopre subito che anche Dio prepara un corso generale nel libro della Genesi, dove introduce idee che saranno esaminate in modo più dettagliato nel resto della Scrittura. In generale, la prima volta che un concetto o un simbolo viene menzionato nella Bibbia - soprattutto se capita nei capitoli iniziali della Genesi - si scopre che stabilisce una comprensione generale di quel concetto che aiuterà a capire il suo utilizzo futuro. Alcuni studiosi la definiscono «legge della prima menzione», anche se sarebbe più appropriato definirla un principio (o un modello) piuttosto che una legge, perché non è certamente ferrea e ci sono molte eccezioni alla regola. Lo schema che sembra emergere, sia nello studio generale della Bibbia sia nella profezia biblica, presenta un Dio che nutre lentamente i suoi figli d’informazioni nel corso del tempo, partendo da un concetto di base e poi ampliandolo più volte nel corso degli anni, o addirittura dei secoli.

`Leggere Isaia 40:7,8; Malachia 3:6 ed Ebrei 13:8. Quale principio è possibile trarre da questi testi per aiutarci ad ancorare correttamente lo studio della profezia?`

Buona parte del mondo contemporaneo parla di «veridicità» anziché di «verità», perché si presume che la «verità» sia una cosa malleabile che può cambiare nel tempo. Oppure, in alcuni casi, il concetto stesso di «verità» è considerato sospetto.

Tuttavia, quando Dio stabilisce la verità non cambia idea. Quando inizia a insegnarla al suo popolo, possiamo essere certi che le ripetizioni di uno stesso principio o tema biblico non ne cambieranno il significato ma, al contrario, lo chiariranno ulteriormente. Nello studio della profezia, quindi, è molto sensato sviluppare una buona comprensione del libro della Genesi, dove si trovano vari concetti chiave spiegati per la prima volta; questa comprensione essenziale ci accompagnerà in seguito durante l’esplorazione del resto della Bibbia.

`Perché è importante non permettere a nulla e nessuno di indebolire la nostra fede nella Bibbia e nelle verità infallibili che essa insegna? Con quali modalità, anche subdole, può insinuarsi questo rischio di indebolimento?`