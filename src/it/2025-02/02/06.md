---
title:  Il serpente
date:   10/04/2025
---

Il tema dell’adorazione è un argomento chiave nel libro dell’Apocalisse. L’artefice e il promotore dei falsi sistemi di adorazione viene identificato nel «dragone» (13:2-4), e la descrizione subdola di questo cherubino decaduto non è casuale. Ci riporta chiaramente al giardino dell’Eden, dove un serpente entrò nel paradiso e convinse Adamo ed Eva a seguirlo nella ribellione contro il Creatore.

`Confrontare Genesi 3:1-5 con Apocalisse 12:1-9. Quali sono alcuni temi comuni ai due brani? In che modo i dettagli presenti nella presentazione del serpente in Genesi ci aiutano a comprendere alcune delle questioni che avevano precedentemente portato alla battaglia nel cielo menzionata in Apocalisse?`

Nella Scrittura ci sono due racconti in cui Satana porta fuori strada il mondo. Nella Genesi, in un momento in cui esistevano solo due persone; e poi nel racconto riportato in Apocalisse 12 e 13, dove Satana viene definito come «il seduttore di tutto il mondo» (12:9), che permette alla bestia marina di avere potere, portando «tutta la terra» alla sua adorazione (13:2,3). Uno dei temi presenti nella profezia biblica è la natura immutabile del gran conflitto. Il carattere e la Parola di Dio non cambiano, e nemmeno le ambizioni del diavolo.

Fortunatamente, poiché la natura del gran conflitto non cambia, avendo chiari punti di riferimento negli scritti profetici, i cristiani sono in grado di esaminare le tendenze e iniziare a riconoscere le insidie spirituali. Dio sarà sempre quello che è, e lo stesso vale per il diavolo. Satana può usare mille travestimenti ma millenni di storia umana caduta, unitamente allo scenario profetico dipinto nell’Apocalisse, dimostrano che egli non si allontana mai dallo schema che ha usato nell’Eden.

Dio ci ha promesso saggezza e discernimento (Gm 1:5), e corroborati dalle certezze della Bibbia non dobbiamo lasciarci abbindolare dalle menzogne del diavolo. Purtroppo, però, molti ci sono caduti e molti ci cadranno.

`Consideriamo come la cultura cambia nel tempo. Le norme sociali mutano; cose che un tempo erano ammissibili diventano inaccettabili e viceversa. Dato che le questioni di fondo e gli attori del gran conflitto non cambiano, quali sono le cose che un cristiano dovrebbe tenere presente nell’esaminare il mutevole panorama culturale? Per esempio, le bugie originali che il diavolo ha raccontato, tipo «non morirete» e «sarete come dei», dove possiamo ritrovarle nella nostra cultura?`