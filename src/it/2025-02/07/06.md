---
title:  La caduta di Lucifero
date:   15/05/2025
---

Pare inconcepibile che Lucifero abbia ricoperto un tempo il ruolo di cherubino, occupando una posizione elevata accanto al trono di Dio. Sicuramente la sua esistenza avrebbe contribuito a rivelarne la gloria all’universo. Invece, iniziò a considerare solo la propria gloria, non quella del suo Creatore; o, per essere più precisi, iniziò a immaginare che non gli venisse concessa la deferenza che gli era dovuta.

`Leggere Ezechiele 28:11-17 e Isaia 14:12-14. Da cosa è stata determinata la caduta di Lucifero? Confrontare questi passi con Apocalisse 14:1-12. Perché lo stridente contrasto tra la caduta di Lucifero e l’elevato status dell’umanità in Cristo ci aiuta a comprendere ciò che avviene in Apocalisse 14?`

Da notare come Lucifero sia stato allontanato dal monte santo, mentre i redenti rimangono sul monte Sion, con l’Agnello di Dio. Si dice che Lucifero fosse nell’Eden; anche il genere umano era lì un tempo, ma a differenza del destino di Satana, l’umanità viene restaurata nel paradiso attraverso Cristo (cfr. Ap 22:1-3).

Rispetto a quanto detto, la seguente citazione di Ellen G. White è molto istruttiva: «Il cielo trionferà, perché i posti vacanti creati in cielo dalla caduta di Satana e dei suoi angeli saranno riempiti dai redenti del Signore» - The Advent Review and Sabbath Herald, 29 maggio 1900.

Ed eccoli lì nel cielo, solo grazie al vangelo. Questo tema, infatti, quello del Vangelo e della redenzione, si ritrova in modo pittorico nella sala del trono in Apocalisse 4 e 5. Per esempio, gli angeli gridano: «Tu sei degno di prendere il libro e di aprirne i sigilli, perché sei stato immolato e hai acquistato a Dio, con il tuo sangue, persone di ogni tribù, lingua, popolo e nazione» (5:9). Un’immagine evocativa del Vangelo: la morte di Gesù per la redenzione dell’umanità!

Si noti inoltre come il linguaggio riflette il messaggio del primo angelo, in cui siamo chiamati a predicare «il vangelo eterno... a tutti quelli che abitano sulla terra, a ogni nazione, tribù, lingua e popolo» (14:6). Una rappresentazione potente della compiutezza di ciò che Cristo ha fatto per il mondo. Non c’è essere umano in tutta la storia della terra per il quale Cristo non sia morto. Occorre solo imparare a conoscerlo e scegliere di accettarlo.

`In quanto chiesa, ma anche come singoli, cosa siamo chiamati a fare per presentare alle persone quello che Cristo ha fatto anche per loro?`