---
title:  I cherubini
date:   12/05/2025
---

Appena i nostri progenitori furono espulsi dal giardino, Dio offrì la speranza del Messia (Ge 3:15), poi stabilì un simbolo potente alle porte dell’Eden: «i cherubini, che vibravano da ogni parte una spada fiammeggiante» (v. 24). Non deve sfuggirci il particolare che questa scena ricorda da vicino l’arca del patto, simbolo del trono di Dio (Es 25:18).

`Leggere Genesi 3:21-24. Quale compito avevano i cherubini e perché?`

Se i cherubini avevano certamente la responsabilità d’impedire ai peccatori l’accesso all’albero della vita (v. 22), erano anche un simbolo di speranza: la promessa che un giorno gli uomini sarebbero stati riportati in paradiso.

«Lo splendido giardino dell’Eden rimase a lungo sulla terra, dopo l’esilio dell’uomo. Gli esseri umani decaduti potevano così contemplare il luogo della loro innocenza ma gli angeli ne custodivano l’ingresso. Proprio all’ingresso di quel luogo si rivelava la gloria di Dio. Qui Adamo si recava con i suoi figli per adorare Dio. Qui essi rinnovarono la loro solenne promessa di fedeltà a quella legge, la cui trasgressione aveva significato per loro l’esilio dall’Eden. Quando la malvagità si diffuse in tutto il mondo, esso fu distrutto dal diluvio: la stessa mano che aveva creato l’Eden lo aveva rimosso dalla terra. Alla fine dei tempi, quando tutto sarà restituito alla sua bellezza originaria, l’Eden riapparirà in uno splendore ancora maggiore: allora vi sarà “un nuovo cielo e una nuova terra”» (Ap 21:1) - PP, cap. 3, 62 [p. 44].

Anche la formulazione di Genesi 3:24 è interessante: la Bibbia dice che Dio «pose» i cherubini a est dell’Eden, e la parola originale ebraica utilizzata è shakan, la stessa radice del «tabernacolo» sacro (cfr. Es 25:9; Nu 3:26), dove con la sua presenza Dio dimorava in mezzo al suo popolo.

Sebbene il termine comune Shekinah, per indicare la presenza di Dio, non compaia nella Bibbia, anch’esso si basa su questa parola spesso tradotta «tabernacolo». Una traduzione letterale di shakan potrebbe recitare: «Dio si è seduto con i cherubini a est del giardino dell’Eden».

Nella Bibbia, i cherubini sono associati alla presenza di Dio (cfr. 1 Cr 13:6; Sl 80:1 e Is 37:16), in particolare presso il suo trono, il luogo in cui il suo nome viene proclamato. Non possiamo fare a meno di notare che i ventiquattro anziani che assistono al trono di Dio in Apocalisse 4 e 5 cantano le sue lodi e dichiarano il suo diritto di governare in quanto Creatore di tutte le cose (4:11). Questo può aiutarci a comprendere la scena della sala del trono e il nostro ruolo di peccatori perdonati in relazione al Creatore.