---
title:  Come carboni ardenti
date:   13/05/2025
---

I cherubini, tanto in qualità di esseri viventi (Ez 10:8) quanto in quella di simboli dorati (Es 25:18), compaiono in tutto l’Antico Testamento. Spesso sono raffigurati in piedi accanto al trono di Dio, mentre irradiano la sua gloria nell’universo. Sono anche ricamati nella tenda davanti al Santo dei Santi (Es 26:1).

Nel libro dei Salmi, il potere supremo di Dio sulla creazione è poeticamente rappresentato come se egli fosse trasportato in aria dai cherubini (Sl 18:10). Dio ordinò che l’arca dell’alleanza fosse sormontata da due cherubini d’oro massiccio con le ali spiegate l’una verso l’altra (Es 25:18-20).

`Leggere Ezechiele 1:4-14. Quali analogie riesci a cogliere tra questo brano e le scene rappresentate in Isaia 6:1-6 e Apocalisse 4:1-11?`

A Ezechiele viene presentata un’eclatante dimostrazione della potenza di Dio. All’inizio è una scena confusa, corrispondente alla condizione del popolo di Dio in quel momento: il popolo eletto che non si trovava nella terra promessa, ma era schiavo dei Babilonesi. Mentre Ezechiele studia la scena che gli si presenta davanti, alza lo sguardo e vede il trono di Dio che sovrasta ogni cosa. Si noti l’importante somiglianza con altre visioni del «trono». Le creature viventi di cui Ezechiele è testimone hanno gli stessi volti delle creature viventi della visione di Giovanni: un leone, un’aquila, un bue e un uomo. Le misteriose creature con quattro volti non vengono nominate specificatamente nella descrizione iniziale di Ezechiele, ma più tardi, in un’altra scena della sala del trono (cfr. 10:1-21), sono chiamate «cherubini» e troviamo anche i carboni ardenti della visione dei serafini d’Isaia. Essi condividono i volti delle creature viventi menzionate nella visione di Giovanni.

Ogni volta che vediamo il trono di Dio - sia nella tipica arca del patto, luogo deputato di incontro tra Dio e Mosè (Es 25:22), sia nelle visioni mozzafiato dei profeti - i cherubini sono sempre presenti, intimamente legati al trono di Dio. Tutte le sue creature sono state progettate per riflettere la sua gloria, sia che si tratti della razza umana fatta a sua immagine e somiglianza sia esseri angelici che si trovano immediatamente accanto al suo trono glorioso.

`«Santo, santo, santo è il Signore, il Dio onnipotente» (Ap 4:8). Come ci poniamo rispetto alla santità di cui Ezechiele è testimone?`