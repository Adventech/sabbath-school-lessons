---
title:  Dio in mezzo al suo popolo
date:   14/05/2025
---

Gli Israeliti, lasciandosi guidare dalla presenza di Dio nella nube, facevano delle soste lungo il viaggio verso la terra promessa, allestivano il tabernacolo e poi le tribù si accampavano intorno a esso, tre per lato. La presenza di Dio sarebbe scesa nel luogo santissimo e avrebbe preso dimora in mezzo al suo popolo.

**C’era una tribù dominante su ciascuno dei quattro lati del tabernacolo. Secondo Numeri 2, chi erano queste quattro tribù dominanti?**

`v. 3 (oriente)`

`v. 10 (sud)`

`v. 18 (occidente)`

`v. 25 (settentrione)`

Si noti che ogni tribù dominante sventolava il proprio «stendardo», o bandiera speciale, per segnalare chi era. Sebbene la Bibbia non sia esplicita nel descrivere cosa contenesse ogni bandiera, sappiamo di un’interessante tradizione, basata vagamente sulle caratteristiche tribali descritte in Genesi 49 e Deuteronomio 33 - secondo cui a ciascuno dei quattro punti cardinali veniva assegnato uno dei quattro volti.

«Secondo la tradizione rabbinica, lo stendardo di Giuda conteneva l’immagine di un leone, quello di Ruben le sembianze di un uomo o di una testa d’uomo, quello di Efraim la figura di un bue e quello di Dan il disegno di un’aquila; in questo modo tutte e quattro le creature viventi, unite nelle forme cherubiche descritte da Ezechiele, erano rappresentate su questi quattro stendardi» - C.F. KEIL e F. DELITZSCH, Commentario all’Antico Testamento, vol. 1, Hendrickson, Peabody, MA, 2011, p. 660.

Si rischia di «leggere» anche troppo in una tradizione, ma è comunque interessante confrontare quest’antica tradizione con la descrizione biblica della Nuova Gerusalemme. Emerge uno schema interessante: ci sono porte che rappresentano tre tribù su tutti e quattro i lati della città (Ap 21:12,13).

Le descrizioni dell’accampamento d’Israele e della Nuova Gerusalemme sottolineano un elemento cruciale: Dio intende avvicinare l’umanità al suo trono. Il libro dell’Apocalisse ci insegna che «il Signore Dio onnipotente e l’Agnello sono il suo tempio» (v. 22).

`Certo, non viviamo nell’accampamento d’Israele. Ma oggi, come possiamo avvicinarci alla presenza di Dio?`