---
title:  Approfondimento
date:   16/05/2025
---

Leggere il capitolo tratto da Il gran conflitto: “La fine del conflitto”, cap. 42; 662-678 [pp. 518-530].

Satana, un tempo cherubino, ha cercato di distruggere la fiducia nel trono di Dio, il quale ha permesso agli angeli caduti di continuare la loro ribellione per mostrare all’universo la profondità della malvagità che deriva dall’autoesaltazione - e se Satana è riuscito a ingannare l’uomo facendolo alleare con sé nella sua guerra contro Dio, Cristo l’ha completamente sconfitto sulla croce, assicurando all’umanità un posto nel quale un tempo si trovavano gli angeli poi caduti. I peccatori, ora in Cristo, si rivoltano pubblicamente contro le pretese di Lucifero.

Lo scenario finale è, per certi versi, una rivelazione della bontà e dell’amore di Dio, che se possibile sono diventati ancora più grandi rispetto a prima della caduta di Lucifero. Anche se Dio non ha mai ordinato l’esistenza del male, di una tragedia dalle conseguenze eterne, quando tutto sarà finito la sua bontà e il suo amore saranno rivelati in modi che altrimenti mai avremmo conosciuto.

«Egli osserva i redenti, rinnovati a sua immagine: ogni essere porta l’impronta perfetta del divino, ogni volto riflette la somiglianza con il proprio Re. “Dopo il tormento dell’anima sua vedrà la luce e sarà soddisfatto” (Is 53:11). Con una voce sonora che raggiunge le folle degli eletti e degli empi, egli dichiara: “Ecco i riscattati dal mio sangue! Per essi ho sofferto, per essi ho dato la mia vita. Io voglio che vivano in mia presenza per l’eternità”. Un canto di lode si leva dalle labbra di coloro che, in vesti bianche, sono intorno al suo trono: “Degno è l’Agnello, che è stato immolato, di ricevere la potenza, le ricchezze, la sapienza, la forza, l’onore, la gloria e la lode” (Ap 5:12)» - GC, 671 [p. 525].

**Domande per la condivisione**

`Immagina di trovarti di fronte a Dio e ogni tuo difetto, lacuna caratteriale, gesto e pensiero sbagliato, siano completamente smascherati in sua presenza! Cosa ti dovresti aspettare secondo giustizia e logica? Qual è, allora, la tua unica speranza? Perché ci serve «la giustizia di Dio, mediante la fede in Gesù Cristo, per tutti coloro che credono» (Ro 3:22) che ci copre ora e nel giudizio, quando ne avremo maggiormente bisogno?`

`Giovanni il battista, come abbiamo visto, svolgeva il ruolo di serafino, una lampada ardente e splendente. Era il precursore di Cristo e annunciava la prima apparizione del Messia. Perché si può dire che il popolo di Dio degli ultimi tempi abbia un ruolo profetico simile?`