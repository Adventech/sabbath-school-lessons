---
title:  Eccomi, manda me
date:   11/05/2025
---

Anni fa, una chiesa decise di ristrutturare un seminterrato obsoleto per creare una nuova sala dove riunirsi. Una delle prime cose fu l’installazione di nuove luci, nella convinzione che avrebbero fatto sembrare lo spazio più bello. Una volta in funzione, però, l’aspetto di quel luogo parve addirittura peggiore, perché le luci più luminose sono in grado di rivelare i difetti.

La stupefacente visione del trono di Dio lasciò Isaia dolorosamente consapevole delle sue mancanze. «Guai a me, sono perduto! Perché io sono un uomo dalle labbra impure e abito in mezzo a un popolo dalle labbra impure; e i miei occhi hanno visto il Re, il SIGNORE degli eserciti!» (6:5). Lo stesso accadrebbe a noi se fossimo improvvisamente introdotti alla presenza del Signore. La luce sarebbe così intensa da rimuovere ogni nostra scusa. Alla presenza di Dio, percepiremmo di essere perduti. Isaia ebbe la sorpresa della vita.

`Leggere Isaia 6:6-8. Il profeta sapeva che il peccato è «perdizione», e che il suo salario è la morte. Invece di abbandonarci alle conseguenze delle nostre azioni, il Dio d’amore ci avvicina. Qual è stato il risultato di questo incontro e perché è importante?`

Isaia fu purificato dal suo peccato quando un serafino prese un carbone dall’altare e gli toccò la bocca. Probabilmente si trattava dell’altare dell’incenso, dove s’intercedeva da e per il popolo di Dio (cfr. Ap 8:3,4). I suoi peccati erano stati perdonati e ora era considerato idoneo per stare alla presenza di Dio, ma soprattutto era stato incaricato di rappresentarlo nel mondo.

È interessante notare che la parola «serafino» significa “colui che arde”. Si noti la descrizione da parte di Gesù del ministero del battista in Giovanni 5:35: «Egli era la lampada ardente e splendente, e voi avete voluto rallegrarvi per breve tempo alla sua luce». Giovanni stesso era, ovviamente, un peccatore bisognoso di grazia e di salvezza, ma il suo ministero rimandava all’Unico in grado di garantire grazia e salvezza.

Gesù è venuto come perfetta rappresentazione della gloria del Padre - e Dio inviò un profeta, un peccatore, per svolgere un compito simile a quello di uno dei serafini del cielo.

`Solo dopo aver saputo che il suo peccato era stato purificato, Isaia disse: «Eccomi, manda me». Cosa ci occorre per rispondere come Isaia?`