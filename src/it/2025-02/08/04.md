---
title:  La legge nei nostri cuori
date:   20/05/2025
---

Il rimanente riunito sul monte Sion ha un nome inciso sulla fronte: quello del Padre e dell’Agnello (non è certo che si tratti di due nomi diversi: Gesù è l’immagine stessa del Padre). Nella Scrittura il «nome» non è solo un’etichetta che consente di rivolgersi l’uno all’altro, ma rappresenta anche il carattere. Ancora oggi, in molte culture si dice che una persona ha un «buon nome» quando si ha un’alta considerazione del suo carattere.

`Leggere Esodo 33:18-23; 34:1-7 e Salmo 119:55. Quando Mosè chiese di vedere la gloria di Dio, questi cosa promise di mostrargli? Poi, quando Dio proclamò il suo nome a Mosè (Es 34:5), che cosa seguì?`

Alcuni immaginano la gloria di Dio come una luce brillante e inavvicinabile; in effetti, si tratta di una descrizione appropriata. Ma la gloria di Dio è molto più di un semplice spettacolo visivo: la sua gloria è il suo carattere. Lo stesso vale per il suo nome. Quando la Bibbia parla di un rimanente che ha il nome di Dio inciso nella fronte, non parla di lettere ben visibili su quella parte del volto; si tratta di avere il carattere di Dio inciso nella mente, nel cuore, per riflettere così l’amore e il carattere divini. Sei stato avvicinato a Dio e lo ami per quello che è e per ciò che ha compiuto per amor tuo.

Da sottolineare che nel momento in cui Dio si descrive a Mosè, lo fa in concomitanza con la sua consegna di un’altra copia dei dieci comandamenti al patriarca, ovvero un’altra trascrizione del suo carattere. Allo stesso modo, le persone che hanno il «nome» di Dio in Apocalisse 14 sono quelle che «osservano i comandamenti di Dio». Facciamo poi attenzione alle parole che si trovano nella Lettera agli Ebrei: «“Questo è il patto che farò con loro dopo quei giorni”, dice il Signore, “metterò le mie leggi nei loro cuori e le scriverò nelle loro menti”, egli aggiunge: “Non mi ricorderò più dei loro peccati e delle loro iniquità”» (10:16,17). Una straordinaria espressione del vangelo: anche se la legge di Dio si riflette nella nostra vita, abbiamo comunque bisogno che i nostri peccati «non siano più ricordati».

Il nome di Dio rappresenta il suo carattere; la sua legge morale ne è una trascrizione. E coloro che sono riuniti sulla collina santa di Dio, negli ultimi giorni, sono pervasi d’amore per lui, un amore che si manifesta ubbidendo alla sua legge.

`Se siamo salvati per fede e non per la legge, qual è l’importanza della legge di Dio? (cfr. 1 Gv 5:3).`