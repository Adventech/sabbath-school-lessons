---
title:  Sul monte Sion
date:   19/05/2025
---

In Apocalisse 14, troviamo il popolo di Dio in piedi sul monte Sion. Il monte Sion originale sorgeva a occidente dell’attuale città vecchia di Gerusalemme ed era considerata la sede del trono di Dio, o della sua presenza in mezzo al suo popolo. Nel tempo, anche il monte del tempio, situato sul monte Moria venne identificato con quello di Sion. In altre parole, questa importante rappresentazione del rimanente di Dio degli ultimi tempi è presentata nel linguaggio del santuario come la maggior parte delle scene chiave del libro dell’Apocalisse. Grazie all’Agnello il popolo di Dio si trova sulla sua collina santa!

`Leggete i Salmi 15 e 24, dove Davide pone una domanda importante: «Chi abiterà sulla tua santa collina?». Mettere a confronto la risposta che troviamo in questi salmi con la descrizione del popolo che si trova sul monte Sion in Apocalisse 14:1-5. Quali analogie sono riscontrabili? Come si fa a far parte di questo gruppo? Cosa indica il fatto che il nome del Padre è inciso sulla loro fronte? (Ap 14:1).`

La descrizione di coloro che sono ammessi alla presenza di Dio nel Salmo di Davide, ci svela che esiste una prescrizione piuttosto complessa da soddisfare per i semplici peccatori. Chi può dire onestamente di essere sempre stato integro? O di aver sempre dichiarato la verità nel proprio cuore (Sl 15:2)? Nessuno può dire che «non sarà mai smosso» (v. 5). Se dichiariamo di non aver mai peccato, la Bibbia ci insegna che la verità non è in noi (1 Gv 1:8).

Non possiamo giungere ad alcuna conclusione diversa da quella che ci consente di stare sul monte Sion grazie all’Agnello. Questi non viene citato nel Salmo di Davide, ma appare improvvisamente nella descrizione di Apocalisse 14. È quasi come se quel capitolo fosse la risposta al quesito di Davide.

Ora che l’Agnello di Dio è consolidato sul monte Sion, nel santuario, anche noi possiamo essere lì presenti grazie alla sua perfetta giustizia che ci viene accreditata per fede. Possiamo avere la «libertà di entrare nel luogo santissimo per mezzo del sangue di Gesù, per quella via nuova e vivente che egli ha inaugurata per noi attraverso la cortina, vale a dire la sua carne» (Eb 10:19,20). Senza il suo sangue, che speranza avremmo? In realtà, nessuna.

`Pensa a tutte le promesse bibliche di vittoria sul peccato. Perché, nonostante tutto, ci ritroviamo ancora a non essere all’altezza dell’esempio perfetto che Gesù ci ha lasciato, e perché abbiamo bisogno della sua vita perfetta come nostro sostituto?`