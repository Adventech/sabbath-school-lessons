---
title:  Salmo 5
date:   21/05/2025
---

`Leggere il Salmo 5. In questo capitolo, Davide traccia un netto confine tra chi è perduto e chi invece è stato redento. Se facciamo un confronto tra il linguaggio di questo salmo e quello di Apocalisse 14:1-12, quali consonanze si possono individuare e cosa ha a che vedere tutto ciò con la consapevolezza di far parte del rimanente degli ultimi giorni (con tutto quello che implica)?`

È istruttivo notare come Davide insista sul fatto che il male «non può trovare dimora» (Sl 5:4) presso Dio. Lo scopo del tabernacolo era di consentire al Signore di abitare in mezzo al suo popolo; la stessa cosa avverrà nel regno di Cristo (cfr. Ap 21:3). Coloro che vogliono avvicinarsi al trono di Dio devono essere redenti.

Interessante vedere inoltre come Davide descriva un atto di adorazione nel Salmo 5:7, adorazione che è poi il tema centrale in gioco nel gran conflitto. Apocalisse 13 menziona la parola «adorazione» per ben cinque volte, mentre i messaggi dei tre angeli invitano il mondo ad «adorare colui che ha fatto». Davide ci dice che «teme» Dio, e il messaggio del rimanente richiama il mondo con queste parole: «Temete Dio e dategli gloria, perché è giunta l’ora del suo giudizio» (Ap 14:7).

E ancora, è scritto che i redenti di Apocalisse 14 non hanno «inganno» (v. 5) nella loro bocca; sono dei narratori di verità, le cui parole e azioni riflettono il carattere integro di Dio. I malvagi, secondo Davide, non hanno «sincerità nella loro bocca» (Sl 5:9). È una scena sorprendente quella che Giovanni presenta in questa parte chiave dell’Apocalisse: semplici peccatori che sono stati strappati alla morte e hanno il privilegio di stare alla presenza di Dio. Non si sono guadagnati questo diritto, che viene loro concesso perché lì, insieme a loro, c’è l’Agnello di Dio, il Figlio giusto dell’uomo. Sono perdonati, redenti; non devono più farsi carico della loro colpa (cfr. con Sl 5:10), perché se ne è fatto carico l’Agnello di Dio (cfr. Is 53:12 e 2 Co 5:21).

Una volta che il nome di Dio è iscritto nel cuore, è difficile rimanere in silenzio. Il suo popolo fa un’ultima offerta di misericordia «con voce forte» (Ap 14:7).

«Si rallegreranno tutti quelli che in te confidano; manderanno grida di gioia per sempre. Tu li proteggerai, e quelli che amano il tuo nome si rallegreranno in te» (Sl 5:11).