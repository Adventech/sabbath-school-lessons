---
title:  Il nostro sommo sacerdote
date:   18/05/2025
---

Quando Mosè sovrintese alla costruzione del tabernacolo, non gli fu consentito di usare un progetto qualsiasi, perché Dio gliene affidò uno ben specifico da seguire. «Vedi di fare ogni cosa secondo il modello che ti è stato mostrato sul monte» (Es 25:40). Nella Lettera agli Ebrei scopriamo che il modello utilizzato era quello di una realtà superiore, il santuario celeste.

`Leggere Ebrei 9:11-15, dove si parla di Cristo nostro sommo sacerdote all’interno del santuario celeste. Che ruolo svolge a nostro beneficio?`

Il santuario terreno prefigurava Gesù in modo sorprendentemente dettagliato, a partire dal sacerdote e dalle offerte, fino ai mobili e altri particolari degli arredi. Ogni cosa parlava di Gesù. Il libro dell’Apocalisse, naturalmente, è molto ricco d’immagini tratte dal santuario. Nei versetti iniziali si cita il candelabro; l’arca del patto è esplicitamente menzionata nel quarto capitolo e poi ci sono numerose altre allusioni al tempio. Senza una corretta comprensione del santuario dell’Antico Testamento, diventa impossibile comprendere ciò che Giovanni vuole ottenere dalle descrizioni delle sue visioni. Le esperienze d’Israele, scrive Paolo, «avvennero loro per servire da esempio e sono state scritte per ammonire noi, che ci troviamo nella fase conclusiva delle epoche» (1 Co 10:11). Lo studio dei dettagli del tempio ci insegna molto. Nel Libro dei Salmi troviamo un elemento importante ai fini dell’interpretazione di alcuni di questi dettagli: la modalità in cui gli appartenenti al popolo di Dio si rapportavano personalmente al tempio. Abbiamo alcuni spunti per capire come Davide si relazionasse al santuario e ai suoi servizi e possiamo osservare la risposta sincera del popolo di Dio per quanto il Messia si sarebbe speso per essi. Non sono solo gli schemi ad aiutarci a vedere Gesù; si può anche attingere alle esperienze personali di chi ha compreso quello che Dio ci stava insegnando attraverso il santuario, e trarne insegnamenti per noi stessi e per la nostra esperienza diretta con lui.

`Leggere il Salmo 122. Anche se non posso recarmi fisicamente nella «casa terrena del Signore», quali elementi presenti in questo cantico possono incoraggiarmi in merito a quello che Cristo ha fatto per me? Cerca di cogliere i temi della pace, della sicurezza, della lode e del giudizio.`