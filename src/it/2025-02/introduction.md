### Allusioni, immagini e simboli nelle profezie bibliche

_di Shawn Boonstra_

Durante la Prima guerra del Golfo (1991), un noto scrittore e conferenziere protestante era convinto che il libro dell’Apocalisse avesse predetto questo conflitto. La sua argomentazione si basava sul fatto che alcuni degli elicotteri in guerra assomigliavano alle locuste di cui si parla in Apocalisse 9. «Egli aprì il pozzo dell’abisso e ne salì un fumo, come quello di una grande fornace; il sole e l’aria furono oscurati dal fumo del pozzo. Dal fumo uscirono sulla terra delle cavallette a cui fu dato un potere simile a quello degli scorpioni della terra» (vv. 2,3).

Non è esattamente il modo migliore d’interpretare la profezia biblica! Eppure, esposizioni come questa sono piuttosto comuni. Un flusso di libri, articoli, video e ora anche siti web, tutti dedicati alla profezia, hanno fatto molte previsioni, addirittura fissato delle date relative agli eventi finali, di solito basate su guerre o disordini in Medio Oriente. E, sorpresa delle sorprese, in tutti i casi queste previsioni non si sono avverate. Noi avventisti adottiamo un approccio diverso incentrato su Cristo, in base al quale il focus della profezia non è più su un singolo luogo geografico del Medio Oriente e su qualsiasi conflitto militare si svolga in quell’area. Interpretiamo piuttosto le profezie attraverso la lente del gran conflitto tra Cristo e Satana, una lotta spirituale mondiale che culminerà quando il popolo di Dio, giudeo e straniero (cfr. Ap 12:17), affronterà la crisi finale, il cui tema principale sarà l’adorazione del Creatore (cfr. Ap 14:7), in opposizione alla bestia e alla sua immagine.

Un elemento chiave per la comprensione delle profezie relative agli ultimi tempi è Daniele 2, che contiene non solo il quadro storico delle profezie, ma anche la chiave interpretativa per svelarne il significato. Daniele 2 descrive quattro imperi mondiali - Babilonia, Medo-Persia, Grecia, Roma - cui segue l’instaurazione del regno eterno di Dio. «Al tempo di questi re, il Dio del cielo farà sorgere un regno, che non sarà mai distrutto e che non cadrà sotto il dominio di un altro popolo. Spezzerà e annienterà tutti quei regni, ma esso durerà per sempre» (v. 44).

Le profezie parallele in Daniele 7 e 8 contengono lo stesso schema di base, questi imperi secolari che sorgono e scompaiono fino a quando non viene stabilito per sempre il regno di Dio.

In Daniele 7, l’angelo interprete spiega tutto: «Queste quattro grandi bestie sono quattro re che sorgeranno dalla terra; poi i santi dell’Altissimo riceveranno il regno e lo possederanno per sempre, eternamente» (vv. 17,18). Naturalmente, siamo ancora qui, al tempo dei regni divisi, quarta e ultima fase prima del ritorno di Cristo. Con questa prospettiva storica come base per la comprensione della profezia, il tema di questo trimestre verterà su come interpretare la profezia biblica, in particolare alcune allusioni, storie, immagini e metafore che svelano la verità profetica e gli eventi finali. Si va dal racconto della creazione nella Genesi - importante per comprendere non solo la profezia ma anche ciò che segue, soprattutto la croce e la morte espiatoria di Gesù - alla torre di Babele, al servizio del santuario, ai salmi, persino ad alcuni matrimoni dell’Antico Testamento. In tutti questi esempi, e in altri ancora, troveremo immagini, simboli e metafore che, se studiati in preghiera e con uno spirito umile e sottomesso, aiuteranno a rendere vive le profezie del tempo della fine, in particolare quelle dell’Apocalisse.

Un trimestre non è certo sufficiente nemmeno per iniziare. Chissà, forse avremo bisogno dell’eternità per questo. Fino ad allora, per grazia di Dio, studieremo quello che possiamo.