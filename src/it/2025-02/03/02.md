---
title:  Una sola carne
date:   13/04/2025
---

Poche metafore bibliche sottolineano l’intimità che Dio desidera avere con il genere umano, come quella del matrimonio. Questa metafora è usata così spesso nella narrazione biblica - com’è evidente nell’Apocalisse - che è tassativo per chi studia la Bibbia capire a cosa mira Dio quando la utilizza.

`Leggere Genesi 2:23-25 ed Efesini 5:29-32. In che modo il matrimonio tra l’uomo e la donna rispecchia il legame di Cristo con l’umanità?`

Mentre stava parlando ai farisei, Gesù citò il racconto della Genesi sul matrimonio di Adamo ed Eva, al che quelli sollevarono subito la questione: «Perché dunque Mosè comandò di darle un atto di ripudio e di mandarla via?» (Mt 19:7).

Mosè, ovviamente, era considerato un profeta e un padre fondatore della nazione. Immaginate di mettere in discussione chi ha istituito il matrimonio contrapponendolo proprio al suo profeta. Era la tipica tattica che i farisei adottavano nell’approccio a Gesù: cercavano di dimostrare che i suoi insegnamenti contraddicevano le Scritture.

Il matrimonio fedele e duraturo era l’ideale stabilito da Dio quando creò il genere umano. L’umanità caduta, purtroppo, ha contaminato questo dono fondamentale. Forse, data l’importanza che la Scrittura gli attribuisce, non è una coincidenza che questa istituzione sia sempre stata oggetto di continui attacchi. Insieme al sabato, è uno dei due doni elargiti nell’Eden, ed entrambi avevano lo scopo di dimostrare che Dio desidera avere un rapporto intimo con il suo creato.

Il matrimonio, l’unione intima di due persone imperfette, sarà sempre motivo di tensione. Il matrimonio tra la Chiesa e Cristo rappresenta l’unione tra un Salvatore perfetto e una sposa molto imperfetta. Eppure, tutto ciò che di positivo può offrire un buon matrimonio c’insegna qualcosa a proposito dell’amore di Dio.

`Ecco tre principi alla base di un buon matrimonio: 1. Perdonare il proprio coniuge anche se non lo merita, così come Cristo ci perdona anche se non lo meritiamo. 2. Accettare il proprio coniuge con tutti i suoi difetti, così come Cristo accetta noi con tutti i nostri difetti. 3. Così come Cristo ci ha anteposto a sé, facciamo altrettanto con il nostro coniuge. Perché questi princìpi basati sul vangelo ci possono aiutare sia a capire come Dio si relaziona con noi sia a rinsaldare qualsiasi matrimonio?`