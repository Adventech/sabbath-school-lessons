---
title:  La bella sposa
date:   14/04/2025
---

Ezechiele 16 ci mostra un’immagine sorprendente della considerazione di Dio per il suo popolo. Descrive la nazione d’Israele come un bambino abbandonato, lasciato in un campo a morire. Il Signore la porta a casa, la ripulisce e, quando è diventata adulta la sposa. Un’immagine forte per un matrimonio improbabile.

`Leggere Ezechiele 16:4-14. Che cosa c’insegnano i dettagli della celebrazione di questa sposa a proposito delle intenzioni di Dio nei nostri confronti?`

Dio disse a Israele che sotto la sua cura era «diventata bellissima» (Ez 16:13). Quando Dio la trovò nessuno la considerava bella; era uno scarto tra gli altri bambini, messa da parte nella speranza che morisse. Ma via via che Dio le dedicava le sue attenzioni, diventava sempre più attraente, fino a essere la voce del mondo. Questo accadde soprattutto nei primi tempi dei re ebrei, sotto Davide e Salomone. La regina di Saba fece addirittura un viaggio speciale per ammirare di persona lo splendore d’Israele!

Quella bellezza era frutto di un dono di Dio. Era bella - la chiacchierata tra le nazioni - proprio perché era la sua sposa. Dio dice che la sua bellezza «era perfetta, perché io ti avevo rivestita della mia magnificenza» (v. 14). Questo è un tema ricorrente nella Bibbia: la sposa del Signore è bella non per i suoi meriti, ma perché lui le ha concesso il suo favore e l’ha resa tale.

In modo simile, i credenti appaiono belli agli occhi del cielo non perché si sono guadagnati un simile apprezzamento, ma per il favore di Dio, per la salvezza che ci ha offerto. Siamo belli perché rivestiti della sua giustizia (cfr. 2 Co 5:21).

Tutto bene fino al versetto successivo di Ezechiele: «Ma tu, inebriata della tua bellezza, ti prostituisti sfruttando la tua fama e offrendoti a ogni passante, a chi voleva» (Ez 16:15). Siamo stati creati per riflettere la bontà e la gloria di Dio. Quando le creature pensano che la loro bellezza sia un proprio merito, questa viene ridimensionata e arrivano solo guai.

`Quali pericoli corriamo confidando nella nostra «bellezza»? Perché occorre diffidare dall’orgoglio spirituale?`