---
title:  Osea e una prostituta per moglie
date:   15/04/2025
---

La richiesta di Dio al profeta Osea potrebbe configurarsi come uno dei mandati più singolari mai dati a un suo servo: sposare intenzionalmente una prostituta! La realtà è che il Signore si stava servendo di Osea per aiutarci a comprendere, dal suo stesso punto di vista, il dolore del peccato e della ribellione umana. Dio aveva scelto con amore una moglie, Israele, che lo aveva ripetutamente tradito, eppure, sorprendentemente, riaccolta e ripristinata.

`Confronta Osea 1:2; 3:1; Apocalisse 17:1,2; 18:1-4. Qual è la prostituzione di cui si parla qui? Quali insegnamenti può trarre la chiesa cristiana dalla storia di Osea? In quali modi la chiesa ha riprodotto i peccati dell’Antico Testamento?`

La Bibbia rivela che gli errori d’Israele nell’Antico Testamento sarebbero stati in gran parte ripetuti dalla chiesa del Nuovo. Il popolo del patto si era smarrito prima dell’esilio, trasferendo le pratiche idolatriche delle nazioni vicine in quella che aveva stabilito un’alleanza con Dio. «Preoccupato per la crescente spaccatura all’interno della Chiesa riguardo alle idee di Ario, Costantino convocò e intervenne nel Concilio di Nicea» - Christopher A. Hall, “How Arianism Almost Won”, Christianity Today (2008). In ciascun caso, il popolo di Dio si è allontanato da lui per trovare delle «soluzioni» a problemi percepiti.

La scelta delle parole da parte del Signore pare dimostrare che non sta solo cercando di mostrarci in cosa abbiamo sbagliato, ma di farci capire anche come questo lo fa stare. Chi è stato tradito da un coniuge può iniziare a comprendere i sentimenti di devastazione che la nostra infedeltà a Cristo potrebbe suscitare nel tribunale del cielo. Forse, la parte più sorprendente della storia di Osea è l’impegno profuso dal profeta per redimere la moglie ribelle.

Quando ascoltiamo l’appello finale all’umanità, che esorta il popolo di Dio a uscire da Babilonia, va sottolineato il fatto che egli chiama il suo popolo e non gli stranieri. Li conosce intimamente, uno per uno. Li ama. E mentre il mondo si avvia verso l’ora peggiore, il Signore continua a offrire il prezzo della redenzione da lui pagato per prendere nuovamente possesso di noi con il suo stesso sangue. La croce di Cristo, più di ogni altra cosa, dovrebbe mostrarci quanto il Signore desideri ardentemente salvare il suo popolo ribelle.

`In che modo oggi qualsiasi chiesa, anche la nostra, può essere dedita alla fornicazione spirituale?`