---
title:  L’opera evangelistica di Noè
date:   02/06/2025
---

Pietro ci ricorda che molti saranno impreparati al ritorno di Cristo perché «dimenticano volontariamente» (2 P 3:5) ciò che accadde durante il diluvio. Oggi, anche se il mondo possiede una memoria collettiva di un grande diluvio (un numero sorprendente di culture globali racconta la storia di un diluvio devastante, dagli antichi Greci ai Maya), la vicenda di Noè, oggi, è forse una delle più ridicolizzate tra quelle raccontate dalla Bibbia.

Viene catalogata come «mito», nonostante la sua chiara ed esplicita rappresentazione nell’Antico Testamento e i numerosi riferimenti nel Nuovo.

`In Matteo 24:37-39 Gesù disse che la situazione del mondo sarebbe stata simile a quella dei «giorni di Noè». Confrontare questo passo con Genesi 6:1-8. Quali erano le condizioni morali che portarono al diluvio? Quali parallelismi esistono tra i due periodi?`

Da uno studio attento emerge un’altra lezione per il popolo del rimanente negli ultimi giorni. Ebrei 11:7 ci dice che Noè «preparò un’arca per la salvezza della sua famiglia; con la sua fede condannò il mondo e fu fatto erede della giustizia che si ha per mezzo della fede».

Immaginate di predicare per più di un secolo, senza ottenere risultati se non quello di far salire nell’arca la vostra famiglia. Se Noè fosse stato un evangelista moderno, lo avremmo considerato un fallito: decenni di predicazione e apparentemente nessun risultato.

Fortunatamente, al momento, diverse aree del mondo sono molto sensibili al messaggio dei tre angeli. L’attività evangelistica - la predicazione del nostro unico messaggio in quanto rimanente - si sta rivelando incredibilmente efficace in tanti luoghi, e molte persone stanno conoscendo il Signore. Non abbiamo ancora raggiunto il punto in cui non si ottengono risultati, anche se ci è stato detto che sta arrivando il momento in cui «si concluderà il tempo di grazia e la porta della misericordia sarà chiusa. La frase: “... quelle che eran pronte, entrarono con lui nella sala delle nozze, e l’uscio fu chiuso” illustra il ministero finale del Salvatore; in quel momento la grande opera per la salvezza dell’uomo sarà conclusa» - GC, cap. 24; 428 [p. 336].

Fino ad allora, abbiamo un lavoro da compiere come chiesa.

`Come si fa a non scoraggiarsi quando il nostro impegno missionario personale non sembra portare frutto? Perché occorre continuare a impegnarsi? (cfr. Giovanni 4:37).`