---
title:  L’ira dell’Agnello
date:   01/06/2025
---

`Leggere Apocalisse 6:12-17. Considerate i dettagli della reazione di queste persone di fronte agli avvenimenti della fine che accadono improvvisamente. Che cosa notate?`

È interessante osservare che i perduti non gridano: Cosa sta succedendo? o Chi c’è dietro tutto ciò? Sembrano ben consapevoli di quello che sta avvenendo. Riferendosi a Gesù, pronunciano la parola «l’Agnello», e solo chi conosce la storia di Cristo può farlo. Sembrano anche consci del fatto che «è venuto il gran giorno della sua ira» e che si trovano in una posizione disperata: «Chi può resistere?».

Prima della fine, il vangelo viene portato in ogni nazione della terra (cfr. Mt 24:14) e il messaggio dei tre angeli consegnato all’intero pianeta. Eppure, ci saranno persone che verranno colte di sorpresa, non per mancanza d’informazioni, ma per avere rifiutato di credere e di ubbidire. Questo sarà il motivo per cui si perderanno negli ultimi giorni.

`Leggere Matteo 24:36-44. Quali insegnamenti, secondo Gesù, dovremmo trarre dalla storia di Noè?`

Gesù fa riferimento alla vicenda del diluvio per avvertirci che il suo ritorno sarà una sorpresa per molti. Nemmeno il diluvio avrebbe dovuto sorprendere la popolazione. Noè predicò infatti per centovent’anni a un mondo che si rifiutava di credere. Erano stati avvertiti, ma non credettero.

Nel frattempo, molti tentano di rassicurarsi dicendo che il trascorrere di tanto tempo significa che le profezie sono false. Utilizzando come contesto la storia del diluvio, Pietro scrive: «negli ultimi giorni verranno schernitori beffardi, i quali si comporteranno secondo i propri desideri peccaminosi e diranno: “Dov’è la promessa della sua venuta? Perché dal giorno in cui i padri si sono addormentati, tutte le cose continuano come dal principio della creazione”» (2 P 3:3,4). Ogni anno che passa, questo sentimento non potrà che crescere.

`Il ritorno di Gesù non avverrà che un momento dopo la nostra morte. Questa prospettiva come ci può aiutare ad affrontare il «ritardo»?`