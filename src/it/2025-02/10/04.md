---
title:  La storia di Sodoma e Gomorra
date:   03/06/2025
---

C’è un’altra vicenda rilevante dell’Antico Testamento cui Pietro si riferisce direttamente, descrivendo gli eventi degli ultimi giorni: la distruzione di Sodoma e Gomorra. Le città della pianura sono diventate leggendarie per la loro malvagità e sono il primo caso di centri abitati divorati dal fuoco del cielo.

`Leggere 2 Pietro 2:4-11; Giuda 5-8 ed Ezechiele 16:46-50 e prendere nota di ogni dettaglio. Quali erano le condizioni morali che portarono alla distruzione di queste città e quali analogie possiamo riscontrare con il presente?`

L’avvertimento fatto pervenire agli abitanti dei tempi finali di questo pianeta attraverso il racconto di Sodoma e Gomorra è chiaro: alla fine, anche i malvagi saranno distrutti dal fuoco, come detto senza mezzi termini in Apocalisse 20. Il peccato è straordinariamente ingannevole, rendendoci ciechi di fronte alla condizione dei nostri cuori, velando le nostre trasgressioni sotto uno strato di auto-approvazione, mentre la malvagità perpetrata da altri spesso ci pare eclatante.

Nello stesso capitolo in cui Dio parla di tutto l’amore che ha riversato sulla sua nazione, deve però anche ammonirla che, pur non avendo commesso gli stessi peccati (Ez 16:47), è diventata più malvagia di Sodoma. Israele si era «prostituito» (v. 41), commettendo un adulterio spirituale. Immaginate la sorpresa del popolo di Dio quando si sentì dire di essere considerato più malvagio di persone leggendarie per la loro crudeltà. Non è una novità, non lo fu per l’antico Israele e non lo è oggi per l’umanità. In Romani 1:18-32, Paolo presenta un lungo elenco di atti crudeli commessi da uomini che potrebbe essere stato redatto sulla base delle cronache di oggi. La descrizione del peccato degli uomini non aveva lo scopo di creare sentimenti di superiorità tra i credenti, ma di far sì che il popolo di Dio potesse finalmente comprendere la gravità delle proprie colpe. Natan fece la stessa cosa quando parlò a Davide: raccontò la storia di un uomo ricco che aveva rubato un agnello a un povero. Ascoltando la storia, «Davide si adirò moltissimo (2 S 12:5) perché l’ingiustizia era troppo palese; anche allora ci volle la rivelazione di Natan: «Tu sei quell’uomo!» (v. 7) per far sì che Davide si riconoscesse nella vicenda.

Ricordiamoci che la Bibbia non si rivolge principalmente al mondo esterno, ma al popolo di Dio. Quando vediamo i peccati efferati degli altri descritti in passi come quelli di Apocalisse 13 o 17, è un monito per farci capire che anche noi possiamo cadere nella stessa trappola.