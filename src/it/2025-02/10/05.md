---
title:  Il giudice di tutta la terra
date:   04/06/2025
---

Poco prima della distruzione di Sodoma, c’è una storia curiosa che si svolge nella pianura di Mamre. Dio appare ad Abramo, accompagnato da due angeli. Quando il patriarca li vede, invita i visitatori celesti a mangiare ed è a questo punto che il Signore promette ad Abramo e Sara che avranno un figlio dal quale nascerà la stirpe che condurrà al Messia. Gesù, infatti, proviene dalla genealogia di Abramo (cfr. Ga 3:16). Poi il racconto devia improvvisamente sulla questione delle città malvagie della pianura.

`Leggere Genesi 18:17-32. Che cosa dicono questi versetti sul carattere di Dio e sul modo in cui intende affrontare il problema del male sul nostro pianeta?`

Dio non ci deve spiegazioni, ma sceglie di non tenere nascoste all’umanità le sue motivazioni e i suoi piani. «Poiché il Signore DIO non fa nulla», ci dice il profeta Amos, «senza rivelare il suo segreto ai suoi servi, i profeti» (Am 3:7).

Prima di distruggere Sodoma e Gomorra, dichiara che l’unica cosa giusta da fare è informare Abramo di ciò che sta per accadere, di cosa sarebbe stato presto spettatore.

Il Signore si sofferma con Abramo mentre i due angeli si recano nella città malvagia per chiamare coloro che ascolteranno l’avvertimento. Non si può fare a meno di pensare agli angeli profeti che svolgeranno lo stesso compito negli ultimi giorni, esortando il popolo di Dio che vive a Babilonia a uscire da essa (Ap 14:6-12; 18:1-4). Mentre viene lanciato l’ultimo avvertimento, Dio discute con Abramo di ciò che sta per accadere e si sottopone volentieri alle domande del patriarca. «Non sia mai che tu faccia una cosa simile! Far morire il giusto con l’empio, in modo che il giusto sia trattato come l’empio! Non sia mai! Il giudice di tutta la terra non farà forse giustizia?» (Ge 18:25). Abramo non solo sta esaminando il caso di Sodoma, ma anche il carattere di Dio. Allo stesso modo, prima che arrivi la fine, Dio apre i libri del cielo (Ap 20:4,11-15) e ci permette di esaminare le prove prima di far scendere il fuoco sulla terra. Avremo cioè mille anni per trovare risposta a molte domande che, per ora, rimangono inevase.

`Prima che il Signore emetta il giudizio finale sui perduti, ci concede mille anni per capire cosa accadrà, a chi e perché. Che cosa ci rivela questo a proposito del suo carattere e di quanto sia aperto allo scrutinio degli esseri creati, che dipendono completamente da lui e che non avrebbero alcun diritto intrinseco di sapere queste cose?`