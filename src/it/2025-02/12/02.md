---
title:  Daniele 2 e l’approccio storicistico alla profezia
date:   15/06/2025
---

Una delle profezie più formidabili di tutta la Scrittura è quella di Daniele 2. Scrivendo oltre cinquecento anni prima di Cristo, il profeta ha delineato la storia del mondo, partendo dal suo tempo a Babilonia, passando per la Medo-Persia, Grecia, Roma e la disgregazione di Roma, che dette vita alle nazioni dell’Europa moderna, così come le conosciamo oggi. Infatti, riferendosi a queste nazioni europee, un testo dice che «si mescoleranno mediante matrimonio, ma non si uniranno l’uno all’altro, così come il ferro non si amalgama con l’argilla» (Da 2:43). Questa profezia si è incredibilmente avverata. Nonostante ogni sorta di matrimonio tra i popoli di queste nazioni (dai principi alla plebe), esse rimangono divise. Per esempio, la monarchia britannica è detta Casa reale di Windsor, un bel nome inglese. Tuttavia, questo nome è frutto di uno sviluppo relativamente recente, datato 1917. Prima di allora, la famiglia si chiamava Sassonia-Coburgo-Gotha, un titolo decisamente tedesco, perché molti dei reali britannici - grazie alla mescolanza «con il seme degli uomini» - erano consanguinei dei tedeschi. Ma questi legami di sangue non furono sufficienti a evitare lo scontro e così, durante la Prima guerra mondiale, volendosi dissociare dagli odiati nemici, la monarchia cambiò il nome in Casa reale di Windsor.

`Leggere Daniele 2:31-45. Che cosa sognò Nabucodonosor e come lo interpretò Daniele?`

Le profezie apocalittiche nel libro di Daniele sono tutte coerenti con il fondamento stabilito al capitolo 2: ciascuna di esse, esattamente come Daniele 2, segue la sequenza di un impero mondiale dopo l’altro, fino a quando Dio stabilisce il suo regno eterno (cfr. Da 2:44; 7:13,14). In altre parole, le profezie attraversano la storia in una sequenza ininterrotta di Imperi, che inizia nell’antichità e termina nel futuro, fino ai nostri giorni. Questo è l’approccio storico-continuo all’interpretazione della profezia ed è ciò che i testi richiedono. Questo approccio è cruciale per comprendere gli eventi finali, in particolare quelli che sono rappresentati nel libro dell’Apocalisse.

`In che modo Daniele 2 ci dimostra che Dio non solo conosce il futuro, ma che, in ultima analisi, ne è il garante?`