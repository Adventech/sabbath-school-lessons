---
title:  Il marchio della bestia
date:   19/06/2025
---

Con il passare degli anni e senza che alcuni fatti come il decreto di morte e l’applicazione del marchio della bestia si siano ancora manifestati, c’è chi ha cominciato a esprimere dubbi, persino scetticismo, sulla nostra interpretazione degli eventi finali, tra cui la presunta centralità del sabato e della domenica nel conflitto finale. Il libro dell’Apocalisse è chiaro: o si adora il Creatore o la bestia e la sua immagine. E poiché il sabato del settimo giorno è il segno fondamentale - risalente all’Eden (cfr. Ge 2:1-3) - del Dio Creatore, non dovrebbe sorprendere la sua centralità in una questione riguardante l’adorazione del Creatore. Inoltre, non è una coincidenza che il potere della bestia sia lo stesso che ha preteso di cambiare il comandamento del sabato nella domenica, senza una solida ragione biblica.

Tenendo presente questo contesto, l’idea che il sabato e la domenica siano coinvolti nella questione dell’adorazione - ancora una volta, o il Creatore (cfr. Ap 14:6,7) o la bestia - ha decisamente senso. Il Nuovo Testamento mostra un precursore riguardante la questione che vede il sabato contrapposto alla legge degli uomini.

`Leggere Matteo 12:9-14; Giovanni 5:1-16. Quale problema ha spinto i capi religiosi a volere la morte di Gesù?`

In Matteo 12, come reagiscono i capi religiosi dopo che Gesù guarisce in giorno di sabato l’uomo con la mano secca (Mt 12:9-13)? «I farisei, usciti, tennero consiglio contro di lui, per farlo morire» (v. 14). Morte a causa del sabato? In Giovanni 5:1-16, dopo un’altra guarigione miracolosa avvenuta di sabato, i «Giudei perseguitavano Gesù e cercavano di ucciderlo, perché faceva quelle cose di sabato» (v. 16). La morte per mano della tradizione umana (nulla nella Bibbia vietava di guarire in giorno di sabato, così come nessun particolare autorizzava il cambiamento dal sabato alla domenica) contro il sabato del settimo giorno? La questione specifica in questo caso non è la stessa degli eventi finali, ma comunque è abbastanza simile: la legge degli uomini contro quella di Dio, e in entrambi i casi la legge contestata è quella del sabato biblico.

`Morire per uno dei comandamenti di Dio? Come si può facilmente cercare di trovare una via d’uscita razionale?`