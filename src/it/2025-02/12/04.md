---
title:  Adorare di nuovo l’immagine
date:   17/06/2025
---

Da tempo gli studiosi della Bibbia hanno colto il collegamento tra Daniele 3 e gli insegnamenti di Apocalisse relativi agli eventi finali. E anche a ragione, perché Daniele 3 - con l’ordine di «adorare l’immagine», pena la morte (v. 15), anticipa quanto scritto da Giovanni in Apocalisse a proposito di quell’imposizione: chi non adorerà un’altra immagine sarà punibile con la pena capitale. «Le fu concesso di dare uno spirito all’immagine della bestia affinché l’immagine potesse parlare e far uccidere tutti quelli che non adorassero l’immagine della bestia» (13:15).

`Leggere i seguenti brani in Apocalisse: 13:11-17; 14:9,11,12; 16:2; 19:20 e 20:4. Quale contrasto contrappone i comandamenti di Dio ai comandamenti degli uomini?`

Il popolo di Dio è chiamato ad adorare «colui che ha fatto il cielo, la terra, il mare e le fonti delle acque», il Creatore, che si contrappone alla bestia e alla sua immagine.

I tre ragazzi ebrei, di fronte a una minaccia simile, si rifiutarono di adorare qualcosa che non fosse il Dio Creatore. Anche se le circostanze e le situazioni sono diverse, l’episodio della piana di Dura (l’ordine di adorare l’immagine in contrapposizione al Creatore), e quello che avverrà in tutto il mondo con la medesima imposizione, rivelano che il principio è lo stesso.

`Leggere Romani 1:18-25 (cfr. il collegamento tra Romani 1:18 e Apocalisse 14:9,10 a proposito dell’«ira di Dio»). In che modo, allora, la questione dell’adorazione dell’immagine è solo un’altra manifestazione di questo stesso principio, riguardo al quale gli esseri umani in ultima analisi danno la loro fedeltà?`

Adorare non significa per forza inchinarsi e offrire incenso, anche se questi gesti sono possibili. Adoriamo qualsiasi cosa conquisti la nostra definitiva fedeltà. Se si considera chi è Dio, nostro Creatore e - dopo ciò che ha fatto per noi in Gesù - anche nostro Redentore, è ovvio che solo lui merita di essere adorato. Tutto il resto è idolatria. Forse questo aiuta a spiegare queste dure parole di Cristo: «Chi non è con me è contro di me; e chi non raccoglie con me, disperde» (Mt 12:30). Gli eventi finali rappresenteranno semplicemente la plateale manifestazione di questa verità.