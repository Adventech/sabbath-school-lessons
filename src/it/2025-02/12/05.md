---
title:  La persecuzione della chiesa delle origini
date:   18/06/2025
---

Non è solo l’Antico Testamento a fornirci anticipazioni sugli eventi finali, ma anche il Nuovo. La vita non fu facile per i cristiani del primo secolo. Per cominciare, erano odiati da molti dei loro stessi confratelli religiosi, che li consideravano una minaccia alla fede di Mosè. Dovettero anche affrontare la furia dell’Impero romano pagano.

«La storia della chiesa primitiva testimonia l’adempimento delle parole del Salvatore. Le potenze terrene e quelle infernali si allearono contro Cristo nella persona dei suoi discepoli. Il paganesimo, prevedendo che se il messaggio del vangelo avesse trionfato i suoi templi e i suoi altari sarebbero stati eliminati, riunì le sue forze per annientare il cristianesimo e accese il fuoco della persecuzione» - GC, 39 [p. 38].

C’è un episodio nel libro degli Atti che mostra in modo piuttosto evidente quello che il popolo di Dio potrebbe aspettarsi mentre si avvicina a quello scenario descritto in Apocalisse 13.

`Leggere Atti 12:1-17. Quali elementi di questa storia potrebbero prefigurare gli eventi dell’ultimo giorno?`

Giacomo era stato decapitato e Pietro sarebbe stato il prossimo; era in vigore la pena di morte contro i cristiani. Forse uno degli aspetti più singolari di questo episodio è il fatto che Pietro stesse dormendo in quella che avrebbe potuto essere la notte peggiore della sua vita, tanto profondamente che l’angelo deve addirittura colpirlo per svegliarlo! Pietro fu miracolosamente liberato e trovò il modo di organizzare una riunione tra i credenti che faticavano a credere nella sua liberazione, nonostante le loro preghiere. La Bibbia dice che rimasero stupiti, il che ci fa pensare a quante volte preghiamo e non osiamo credere che Dio ci risponda davvero.

Alcuni credenti furono risparmiati, altri uccisi. Quando si avvicinerà il tempo della fine, accadrà la stessa cosa. Anche Pietro, pur risparmiato in quel frangente, sarebbe poi morto per la sua fede. Fu Gesù stesso ad anticipargli come: «“In verità, in verità ti dico che quand’eri più giovane, ti cingevi da solo e andavi dove volevi; ma quando sarai vecchio, stenderai le tue mani e un altro ti cingerà e ti condurrà dove non vorresti”». Disse questo per indicare con quale morte avrebbe glorificato Dio. E, dopo aver parlato così, gli disse: «“Seguimi”» (Gv 21:18,19).

`Da notare che Gesù, dopo aver anticipato a Pietro come sarebbe morto, lo invita comunque con queste parole: «Seguimi». Perché nemmeno una minaccia di morte dovrebbe impedirci di seguire il Signore?`