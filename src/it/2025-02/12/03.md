---
title:  Adorare l’immagine
date:   16/06/2025
---

Per quanto Nabucodonosor, impressionato da ciò che aveva fatto Daniele, abbia inizialmente prestato fede a Daniele e al suo Dio (cfr. Da 2, in particolare i vv. 46-48), ciò non durò.

`Leggere Daniele 3:1-12. Che significato può avere il fatto che la statua fosse tutta d’oro e che il re chiedesse di adorarla?`

Il re sfidò la profezia di Dio, costruendo una statua interamente d’oro. Il messaggio era chiaro: Babilonia non sarebbe mai caduta e Nabucodonosor sarebbe stato sempre re. E chiunque avesse osato sfidare quest’idea sarebbe stato messo a morte. La vicenda ci ricorda che il nostro desiderio umano di autodeterminazione può rapidamente renderci ciechi di fronte alla verità su come si svilupperà il gran conflitto.

Per certi versi, Nabucodonosor ricorda le caratteristiche di Lucifero: ambizioso, presuntuoso e orgoglioso al punto da ribellarsi apertamente all’autorità divina. Per altri versi, naturalmente, le differenze sono invece marcate: Nabucodonosor giunse alla fede nel vero Dio ed è probabile che lo incontreremo nel regno che inizialmente aveva combattuto con tanta veemenza per sconfiggerlo.

`Leggere in Daniele 3:17,18 le parole dei tre ragazzi ebrei che sfidano il re. Cosa vuol dire avere fede e cosa può richiederci a volte?`

Pensiamoci bene: sarebbe stato facile per quei tre uomini ragionare in termini razionali per trovare la via d’uscita da quella pericolosa situazione. Dopo tutto, non erano forse dei fanatici disposti a essere bruciati vivi per un semplice inchino? Non avrebbero potuto fingere, magari inchinandosi per allacciarsi i lacci delle scarpe e pregando il loro Dio? Valeva davvero la pena affrontare quel pericolo? Evidentemente hanno pensato che fosse giusto così, anche se le loro parole dimostrano che erano consapevoli di non potersi salvare la vita con la loro scelta.

`Come evitare le facili razionalizzazioni che portano a compromettere la nostra fede? A tal proposito, quale saggio consiglio fornisce questo passo: «Chi è fedele nel poco è fedele anche nel molto; e chi è ingiusto nel poco è ingiusto anche nel molto» (Lu 16:10)?`