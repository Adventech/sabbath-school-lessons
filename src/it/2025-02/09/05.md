---
title:  Vino e sangue
date:   28/05/2025
---

`Leggere Salmo 75; Matteo 26:26-29 e Apocalisse 14:9-12. Che cosa rivela questo salmo su alcune delle questioni in gioco nel giudizio? In che modo gli altri brani proposti ci aiutano a comprenderle?`

Si pensa che questo salmo sia stato cantato in occasione della miracolosa distruzione dell’esercito di Sennacherib (2 Cr 32; 2 R 19) - un evento che pare anticipare la distruzione finale dei malvagi in Apocalisse 20.

Il popolo di Dio si trova all’interno della città santa insieme al suo giusto re, quando gli eserciti del male si avvicinano circondandoli, finendo poi per essere annientato da Dio stesso. Una delle cose che il Signore risolve nel giudizio è l’appropriazione indebita del potere verificatasi nel nostro mondo corrotto. Gli uomini caduti non vivono più per gli altri o per la gloria di Dio, ma per se stessi. Oggi, per molti versi, subiamo le conseguenze della scelta di credere che non ci sia un significato o dei parametri morali oggettivi nell’universo.

Il filosofo Friedrich Nietzsche insisteva sul fatto che se vogliamo trovare un senso dobbiamo inventarlo per conto nostro e fingere che l’universo esista per il nostro bene. Ogni individuo, in effetti, si comporta come se fosse un dio.

Qualcuno potrebbe legittimamente domandarsi: fino a che punto ha funzionato questa filosofia per Nietzsche stesso? Non troppo bene, in realtà. Impazzì, collassando in una strada italiana dopo aver cercato di impedire a un uomo di picchiare un cavallo. Trascorse undici anni della sua vita in uno stato semicatatonico, prima di morire nel 1900.

Per quanto gravi siano i problemi, come credenti ci viene ricordato di vivere con speranza e di non giudicare il futuro dagli eventi attuali. È facile disperare quando vediamo che i pilastri della civiltà vengono costantemente erosi dai cuori e dalle menti dei senza Dio, o da coloro la cui visione del Padre non corrisponde a quella biblica. Oggi stiamo vivendo una fase della storia in cui i valori morali, anche quelli basilari come il genere, maschile e femminile, sono stati presi d’assalto, almeno in alcune parti del mondo. Certi tipi d’immoralità, di cui prima molti avrebbero avuto pudore anche solo a parlarne in privato, ora sono esaltati e acclamati pubblicamente. Le cose stanno andando in questo modo!

`Anche se dobbiamo fare la nostra parte per cercare di rendere la vita migliore a noi e agli altri, perché occorre ricordare che ci sarà la distruzione totale del mondo che oggi conosciamo e la sua ricreazione soprannaturale prima che tutte le cose siano messe a posto?`