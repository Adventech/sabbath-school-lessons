---
title:  Speranza in piena crisi
date:   26/05/2025
---

Gran parte del linguaggio del Libro dei Salmi è simbolico, ma quando si tratta di parlare del riassetto definitivo del nostro pianeta, abbiamo poche ragioni per credere che sia solo simbolico. Il Salmo 46 ci ricorda che la terra fisica sarà profondamente intaccata dal ritorno di Cristo. Ma non saranno solo le rocce e gli oceani a essere colpiti. L’apice della storia della terra coinciderà con lo sgretolarsi dei regni secolari, dei miserabili sistemi di oppressione che hanno causato tanta sofferenza nel corso dei millenni. Alla fine, tutti questi poteri, tutto il male e la sofferenza che hanno recato all’umanità, saranno definitivamente annientati.

`Leggere Geremia 4:23-26. Quale sorte tocca a questo mondo, almeno fino a quando non ci saranno «nuovi cieli e una nuova terra» (Ap 21:1)?`

La profezia biblica ci mostra cosa accadrà al mondo. La visione di Daniele 7, per esempio, parla di un mare in tempesta dal quale sorgono le nazioni del mondo. I venti di contesa e di guerra soffiano sul mare delle nazioni (la terra), provocando la nascita e la caduta degli imperi, nessuno dei quali è stato in grado di risolvere i problemi che affliggono l’umanità. I leader della terra, a cui ci affidiamo con coraggio, si rivelano spesso peccatori ed egoisti come tutti gli uomini. Nessuno dei regni mostrati a Daniele si rivela una casa sicura per il popolo di Dio (anche se alcuni sono migliori di altri). Sappiamo che la nostra cittadinanza appartiene al regno di Dio (cfr. Fl 3:20) e che lassù, oltre il caos di questo pianeta, c’è un trono che non può essere spostato (cfr. Ez 1:26).

Gesù ha preannunciato che il mondo sarà sempre più nel caos a mano a mano che si avvicinerà il momento del suo ritorno (cfr. Mt 24), ma possiamo resistere nella fede, indipendentemente dalle condizioni del nostro pianeta, perché sappiamo che Dio non ha perso il controllo e che manterrà le sue promesse: «Le nazioni rumoreggiano, i regni vacillano; egli fa udire la sua voce, la terra si scioglie. Il SIGNORE degli eserciti è con noi, il Dio di Giacobbe è il nostro rifugio» (Sl 46:6,7). A breve termine, le cose non andranno esattamente per il meglio. Ma sul lungo termine? Questo, grazie a Gesù, è tutto un altro discorso.

`Il nostro è un mondo caotico e apparentemente fuori controllo. In che modo una profezia come quella di Daniele 7 dovrebbe aiutarci a capire che, rimanendo fedeli, le cose alla fine andranno bene?`