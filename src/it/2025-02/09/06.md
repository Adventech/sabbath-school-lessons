---
title:  Afﬁnché la tua via sia conosciuta
date:   29/05/2025
---

`Leggere Salmo 67. Perché questo inno di lode promuove la vostra comprensione del ruolo del popolo di Dio secondo quanto scritto in Apocalisse 14:6-12?`

Gli ingegneri del MIT (Massachusetts Institute of Technology, ndr) hanno creato un nuovo rivestimento nero che rende quasi invisibili gli oggetti sui quali viene applicato. Creato da nanotubi, è molte volte più scuro di qualsiasi altro prodotto nero creato in precedenza. Questo nuovo materiale è in grado di assorbire il 99,995% di tutta la luce visibile. Nemmeno quella più intensa riesce a rendere visibili gli oggetti ricoperti da questo rivestimento.

Il Salmo 67 inizia con un appello a Dio perché «faccia risplendere il suo volto su di noi, affinché la sua via sia conosciuta sulla terra» (vv. 1,2). Nel piano della salvezza, Dio ha previsto un modo per consentire ai peccatori di essere riammessi alla sua immediata e gloriosa presenza senza esserne distrutti; e anche ora, in questa vita, la croce di Cristo fa sì che il volto di Dio possa risplendere su di noi.

Ma c’è di più: egli vuole che facciamo riflettere a nostra volta quella luce sul resto del mondo. Questo era il compito affidato a Israele: il tempio doveva essere una casa di preghiera per tutte le nazioni: «Io li condurrò sul mio monte santo e li rallegrerò nella mia casa di preghiera; i loro olocausti e i loro sacrifici saranno graditi sul mio altare, perché la mia casa sarà chiamata una casa di preghiera per tutti i popoli» (Is 56:7).

Davide ci ricorda che Dio vuole che la sua «via sia conosciuta sulla terra e la salvezza fra tutte le genti» (Sl 67:2). È drammatico constatare che il popolo di Dio ha spesso fallito in questo mandato. La storia d’Israele nell’Antico Testamento contiene alcuni capitoli oscuri, così come la storia della chiesa cristiana negli ultimi due millenni. È come se avessimo rivestito il nostro cuore con un materiale ultra-scuro, accontentandoci di assorbire la luce di Dio senza rifletterla. A volte consideriamo il movimento degli ultimi tempi, una sorta di sala partenze vip riservata ai frequent flyer spirituali, e ci lascia abbastanza soddisfatti sapere che il resto del mondo sia costretto ad accomodarsi nella rumorosa e scomoda sala d’attesa classica, impreparato per il viaggio che lo attende. La chiesa del rimanente di Apocalisse 14, tuttavia, non si accontenta di trovarsi sul monte Sion con Cristo, crogiolandosi alla sua presenza. Al contrario, plana sulla faccia della terra, esortando il mondo a unirsi con loro sul monte santo di Dio.

`Qual è il messaggio che noi, come chiesa e come singoli, dobbiamo annunciare agli altri su quelle verità che amiamo tanto?`