---
title:  Un aiuto nel momento del bisogno
date:   25/05/2025
---

`Leggere Salmo 46. Quale messaggio di speranza ci giunge in mezzo alle turbolenze della vita attuale e alle prospettive che attendono la terra negli ultimi giorni, quando il gran conflitto divamperà proprio qui?`

Il Salmo 46 sembra toccare un tema che ritroviamo nella Lettera agli Ebrei: c’è qualcosa di meglio. Gesù è migliore del sommo sacerdote terreno, il suo sacrificio è migliore di tutti quelli animali e il santuario celeste è migliore dei tipi che esistevano sulla terra.

Questo salmo, tuttavia, ha un approccio diverso. L’autore non prende delle cose buone per contrapporle ad altre migliori; sta mettendo a confronto un mondo in ribellione - con le terribili conseguenze che conosciamo - con la promessa di cose migliori che Dio sta progettando per noi. In effetti, si tratta di un salmo ricco di speranza e di promesse: anche nel pieno della desolazione, della prova, della sofferenza e delle guerre che siamo chiamati ad affrontare, possiamo fermarci e riconoscere la divinità di Dio, avendo la certezza che un giorno tutto questo finirà e che il Padre «sarà glorificato sulla terra» (Sl 46:10). Si noti anche quanto segue: «Perciò non temiamo se la terra è sconvolta, se i monti si smuovono in mezzo al mare» (46:2). Parole che ricordano le scene del ritorno di Cristo: «Il cielo si ritirò come una pergamena che si arrotola, e ogni montagna e ogni isola furono rimosse dal loro luogo» (Ap 6:14); «mentre attendete e affrettate la venuta del giorno di Dio, in cui i cieli infuocati si dissolveranno e gli elementi infiammati si scioglieranno» (2 P 3:12).

Il nostro mondo attuale, con tutti i mali che lo caratterizzano, non durerà per sempre e quello che verrà dopo ci promette qualcosa che le nostre menti non possono immaginare. Al momento, però, occorre resistere, perseverando nella fede e aggrappandoci alla rivelazione di Dio, che abbiamo soprattutto in Gesù sulla croce.

`Anche se le cose in questo mondo stanno andando di male in peggio, quale speranza ci accompagna nella consapevolezza della bontà, della potenza e del carattere di Dio (si pensi alla croce)?`