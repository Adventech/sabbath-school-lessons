#### Il libro di Levitico

Recentemente ho confidato a un amico che stavo scrivendo le lezioni di inVerse sul libro di Levitico. Gli ho detto che mi stava piacendo molto lo studio. Lui ha sorriso e mi ha detto, «Bene, ma perché non saltarlo e leggere il Nuovo Testamento? Non serve tutto a indicare Gesù?» Mentre pensavo ai suoi commenti, ero piuttosto colpito. Il mio amico, che forse non ha mai letto il libro di Levitico, comprendeva correttamente che questo libro indica orgogliosamente Gesù. Tutti i libri della Bibbia indicano Gesù! Levitico è come un puzzle del vangelo: più lo leggi, più riesci a vedere Gesù e a comprendere la profondità del piano della salvezza. Se questa non è una motivazione sufficiente per studiare il Levitico, ci sono altri sei aspetti importanti in questo libro del Pentateuco.

Primo, quando leggiamo il libro di Levitico otteniamo una comprensione migliore sul perché Gesù e altri abbiano detto o fatto certe cose nel Nuovo Testamento. Per esempio, cosa intendeva dire Gesù quando avvertì che «nessuno viene al Padre se non per mezzo di me» (Giovanni 14:6)? E cosa intendeva Giovanni il battista quando disse, «Ecco l’Agnello di Dio, che toglie il peccato del mondo» (Giovanni 1:29)? Questo libro approfondirà la tua comprensione della Scrittura, soprattutto del Nuovo Testamento. Farà sì che le parole e le azioni di Gesù prendano vita in un modo nuovo, facendole comprendere nel contesto trovato in Levitico.

Secondo, il libro di Levitico ci aiuta a identificare Gesù come il Messia promesso e il Salvatore del mondo (Levitico 1-7). Se gli ebrei che vivevano ai tempi del Nuovo Testamento avessero davvero compreso questo libro, forse avrebbero accolto Gesù invece di rifiutarlo. Forse avrebbero compreso la sua missione di salvatore sofferente, non di re conquistatore. Avrebbero potuto cogliere che le sue affermazioni di essere senza peccato (Giovanni 8:46) e di fare «sempre le cose che gli piacciono [al Padre]» (Giovanni 8:29) lo rendevano idoneo a essere il loro Messia e Salvatore, piuttosto che impedirglielo. Incredibilmente, furono i rituali insegnati nel libro di Levitico a risvegliare in Gesù il suo ruolo di salvatore del mondo quando da bambino visitò il tempio.

Terzo, il libro di Levitico ci insegna ciò che Dio si aspetta dal suo popolo per mezzo dell'ubbidienza. Nel libro di Esodo, Dio diede al suo popolo i dieci comandamenti, ma in Levitico egli espanse la legge in modi pratici. Il Levitico parla alla nostra cultura moderna e ci aiuta a comprendere meglio il ruolo del cristiano nel promuovere la salute, la purezza e la giustizia; proteggere i deboli; aiutare i poveri; e amare gli immigrati (Levitico 11-27). Detto in modo più conciso, il libro insegna il cristianesimo pratico, che si basa sull'amore e su un profondo rispetto per Dio.

Quarto, il libro di Levitico è profetico nel senso che indica non solo la venuta di Gesù e la sua morte sulla croce ma anche il suo ministero come nostro sommo sacerdote nel santuario celeste, la fine del peccato e la sconfitta definitiva di Satana. Questo libro straordinario predice il giudizio investigativo, la prima e la seconda venuta di Gesù e la restaurazione di tutte le cose: quando la terra sarà resa nuova (Levitico 16:23). 

Quinto, il libro di Levitico è come un autostereogramma; è un'immagine bidimensionale che, quando viene guardata intensamente, rivela un'immagine tridimensionale nascosta al suo interno. Più si studia il Levitico, più Gesù e la buona notizia del vangelo vi balzeranno agli occhi in ogni capitolo. Dal mio studio personale ho scoperto che Gesù è dappertutto in questo libro. Ci sono delle storie, come in Genesi ed Esodo (es., Levitico 10, 24), ma comunica principalmente il vangelo attraverso rituali, simboli, leggi e norme.

Infine, il sesto motivo per cui dobbiamo studiare il libro di Levitico è che esso conferma la chiamata particolare che Dio ci ha dato come avventisti del settimo giorno. Questo libro conferma i nostri insegnamenti riguardo il sabato, la seconda venuta, i doni spirituali, il «sacerdozio santo» di credenti (1 Pietro 2:5), l'opera di espiazione e investigazione di Cristo nel santuario celeste, il nostro impegno per uno stile di vita sano e infine la nostra fiducia nella salvezza attraverso il sangue di Cristo. Il Levitico incoraggia gli avventisti a continuare ad andare avanti, a non arrendersi mai e a dire coraggiosamente al mondo che abbiamo trovato un amico straordinario in Gesù.

Molto probabilmente il Levitico non è nella tua lista dei primi dieci libri della Bibbia da leggere. Anzi, alcuni di voi potrebbero essere esperti di Genesi ed Esodo semplicemente perché non riuscite a superare il Levitico per arrivare agli altri libri. Tuttavia, spero e prego che questo ciclo di lezioni riesca a cambiare questo per voi. Il Levitico è un libro meraviglioso che contiene molti concetti profondi, soprattutto riguardo ciò che Dio stima. Queste sono cose che possiamo comprendere solo quando confrontiamo la Scrittura con la Scrittura, guidati dallo Spirito Santo (Giovanni 16:13; 14:26; 1 Corinzi 2:13; 14).

Questo libro è diviso in 14 lezioni, ognuna delle quali rivela una varietà di valori di Dio che egli vuole che anche il suo popolo abbracci. Ogni valore rivela qualcosa di bellissimo sul cuore di Dio e incoraggia l'azione per il bene del suo popolo. Ti sfido a leggere questo libro con spirito di umiltà e preghiera nel corso delle prossime 14 settimane e lasciando che lo Spirito Santo ti guidi e ti metta alla prova.

_Gary Blanchard_