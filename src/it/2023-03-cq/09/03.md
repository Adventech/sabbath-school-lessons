---
title:  Ruminare e ruminare
date:   21/08/2023
---

#### inTerpret

Alcuni sostengono che le leggi levitiche sulle carni pure e impure non sono più applicabili per noi oggi. Sostengono che a causa della croce i cristiani del Nuovo Testamento sono liberi di mangiare tutta la carne che vogliono. Ma questo è logico? Non abbiamo gli stessi corpi che avevano loro? E il sangue di Gesù ha purificato i peccatori, non il cibo. La verità è che non c’è un singolo brano nell’Antico o nel Nuovo Testamento che invalidi le leggi alimentari di Levitico 11 e Deuteronomio 14. Insieme ad altri brani, i versetti seguenti spesso vengono usati per sostenere che non è necessario osservare le linee guida di Dio per uno stile di vita sano e santo, ma possiamo scoprire rapidamente il loro vero significato quando consideriamo il contesto con uno spirito di preghiera.

In Marco 7:18, 19, dove Gesù dice che tutto ciò che entra in una persona non la può contaminare, sta parlando della purezza morale, non sta dichiarando che le carni impure sono pure. E quando Gesù accenna al fatto che gli alimenti sono purificati dallo stomaco non sta parlando delle carni impure, perché la Bibbia non classifica mai le carni impure come alimenti.

Quando Dio dà la visione a Pietro in Atti 10:14, 15, lo sta aiutando a liberarsi dei suoi pregiudizi verso gli stranieri (erroneamente considerati impuri) usando l’analogia delle carni pure e impure. Pietro comprese chiaramente il significato del sogno: «Dio mi ha mostrato che nessun uomo deve essere ritenuto impuro o contaminato» (v. 28). Non si alzò dalla sua visione andando a mangiare il maiale; si alzò dalla visione, vinse le sue preferenze e incluse le persone di tutte le nazioni (vv. 34, 35).

In 1 Pietro 1:15, 16, l’apostolo Pietro scrisse, «ma come colui che vi ha chiamati è santo, anche voi siate santi in tutta la vostra condotta, poiché sta scritto: “Siate santi, perché io sono santo”». Come abbiamo già osservato, questa era una citazione diretta di Levitico 11:44. Anche se ci sono molti modi per essere santi come Dio, certamente quello che mettiamo nel nostro corpo continua a essere uno di essi! Ci sono alcuni che leggono questo e si chiedono se forse sia meglio evitare del tutto la carne, soprattutto quando paragoniamo la carne ai tempi di Levitico con la carne prodotta oggi e quando consideriamo che lo scopo dell’osservanza delle leggi alimentari è portare gloria a Dio. Molti all’interno della chiesa avventista del settimo giorno hanno optato per questa opinione, soprattutto quando si osserva il processo che anche le carni pure devono attraversare prima di raggiungere le nostre tavole. Prima di essere macellati, gli animali spesso subiscono abusi, recinti sovraffollati e iniezioni eccessive di ormoni, per non parlare di infezioni e malattie. Se lo scopo di osservare le leggi alimentari è di glorificare Dio, forse un’alimentazione olistica vegana o vegetariana è il modo migliore per vivere al giorno d’oggi.

La vera ubbidienza è una risposta alla grazia di Dio (Tito 2:11). Più comprendiamo il suo profondo amore per noi, più siamo disposti a ubbidirgli in un batter d’occhio, anche quando non capiamo perché egli lo abbia comandato. Questo non significa che dovremmo ubbidire a Dio ciecamente o che non possiamo fare domande o discutere idee (Isaia 1:18), ma significa che anche quando non capiamo perché Dio comandi certe cose è sempre saggio ubbidire mentre facciamo le domande.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`Più che la salute, in che modo l’alimentazione è collegata alla santità?`

`Quali sono modi in cui si può promuovere maggiormente la relazione tra alimentazione e santità?`