---
title:  Salute totale
date:   19/08/2023
---

#### inTro

**Leggi il brano di questa settimana: Levitico 11–15**

**Salute totale**

In questi giorni di virus, malattie e sistemi immunitari compromessi, Levitico 11 è un’ulteriore prova di quanto la Bibbia sia incredibilmente rilevante per noi oggi. Il nostro studio questa settimana si concentra su Levitico da 11 a 15 dove veniamo informati delle carni pure e impure, dell’igiene, della pulizia e perfino del distanziamento sociale.

Se non sapessimo che questo libro viene direttamente da Dio, un fatto di cui il testo continua a ricordarci, saremmo sconcertati di come Mosè sapesse così tanto. Se ti sei mai chiesto se la Bibbia sia davvero la Parola di Dio, questo capitolo dovrebbe rafforzare la tua fede, perché i concetti sanitari contenuti nel libro di Levitico sono avanti di migliaia di anni rispetto al loro tempo! Com’è possibile? Be’, il versetto 1 di Levitico 11 ci dice: «Poi il Signore disse a Mosè e ad Aaronne».

Sfortunatamente, spesso spiritualizziamo gli insegnamenti pratici della Bibbia, o per dirla in modo diverso, creiamo applicazioni spirituali prima di prenderci il tempo di comprendere quelle pratiche. Il capitolo 11 ci insegna l’importanza di lavare i vestiti, i piatti e i nostri corpi per proteggerci dalla contaminazione e dalle malattie (vv. 25, 28, 32). Anche se Israele non aveva il concetto dei germi, Dio li conosceva, e se essi si fossero semplicemente fidati di lui facendo quello che egli insegnava, sarebbero sfuggiti alle malattie comuni ai loro giorni. Non è incoraggiante sapere che Dio si prende cura di noi non solo spiritualmente ma anche fisicamente? La nostra salute fisica è importante per lui!

Per fortuna il nostro Dio non se ne sta a sedere in cielo a emanare leggi allo scopo di limitare la libertà e di succhiare via la gioia dalle nostre vite. Invece, come menzionato prima, tutte le sue leggi, comprese le sue leggi sanitarie, sono per il nostro bene e sono espressioni della profonda attenzione del Creatore nei nostri confronti (Romani 13:8-10).

#### inScribe

**Sul quaderno**

Fai uno schema o un diagramma di Levitico 11 con la traduzione di tua scelta. Puoi trovare anche approfondimenti in Levitico 12-15.

` `