---
title:  Pulizia e devozione
date:   24/08/2023
---

#### inSight

«Fra gli insegnamenti trasmessi a Israele, Dio si preoccupò in modo particolare della salute del suo popolo. Usciti dalla schiavitù, e non più abituati all’igiene e alla pulizia, furono sottoposti a una preparazione molto severa durante la permanenza nel deserto, prima dell’ingresso in Canaan. I princìpi della salute vennero precisati in quel periodo e furono promulgate le leggi sanitarie».

«Tutti coloro che erano stati a contatto con malattie contagiose o trasmissibili venivano allontanati dall’accampamento e non era permesso loro di ritornarvi prima di aver purificato accuratamente sia la persona sia gli abiti».

«Molti cibi che i pagani consumavano regolarmente erano proibiti agli israeliti. Non si trattava di una distinzione arbitraria; i cibi vietati erano nocivi alla salute e il fatto che fossero stati dichiarati impuri insegnava al popolo che il consumare cibi nocivi profanava la persona. Ciò che corrompe il corpo finisce con il corrompere lo spirito rendendo chi usa quei cibi dannosi incapace di una sincera comunione con Dio e non più in grado di prestare servizi sacri».

«Se gli israeliti avessero ubbidito agli insegnamenti ricevuti, beneficiando dei vantaggi che ne derivavano, sarebbero stati un esempio di salute e prosperità per il mondo. Se come popolo avessero vissuto secondo il piano di Dio sarebbero stati risparmiati dalle malattie che affliggevano le altre nazioni. Avrebbero avuto un’intelligenza brillante e una forza fisica superiore a quella di altri popoli. Sarebbero stati la nazione più forte sulla terra».

«Per capire quali sono i cibi più adatti al regime alimentare dell’uomo dobbiamo esaminare il piano previsto da Dio».

«Inizialmente il regime alimentare dell’uomo non comprendeva cibi di origine animale. Solo dopo il diluvio, quando sulla terra ogni forma vegetale era stata distrutta, venne concesso di nutrirsi di carne».

«Dopo l’insediamento in Canaan, gli israeliti ebbero il permesso di usare cibi animali ma con limitazioni che avevano come obiettivo quello di contenerne gli effetti negativi».

«La carne non è mai stata l’alimento migliore, ma il suo uso oggi è ancora più sconsigliabile dal momento che le malattie fra gli animali sono in continuo aumento... La gente mangia carne contaminata da germi e cellule malate, dalla tubercolosi al tumore, che poi si diffondono anche fra gli uomini».

«Molti muoiono di malattie dovute all’uso della carne senza neanche immaginare quale sia la causa».

«I cereali, le verdure, la frutta fresca e quella secca rappresentano la dieta scelta da Dio per l’uomo. Questi alimenti, preparati in modo semplice e naturale, sono i più sani e i più nutrienti. Assicurano forza, resistenza, capacità intellettuali superiori a quelle di un regime più complesso e stimolante».

«Molti animali hanno inspiegabilmente un’intelligenza simile a quella umana. Essi non solo vedono e sentono, ma amano, temono e soffrono. A volte usano il loro corpo meglio di molti uomini. Manifestano solidarietà e tenerezza nei confronti di chi soffre insieme a loro e dimostrano per chi ha cura di loro un affetto superiore a quello espresso da certi essere umani. Hanno un tale attaccamento per l’uomo che quando il legame si tronca procura loro grandi sofferenze. Qualunque uomo con un po’ di cuore che ha avuto degli animali domestici, guardando l’espressione dei loro occhi che manifesta fiducia e affetto, come può trovare il coraggio di affidarli al coltello del macellaio?»

**Sul quaderno**

`Dopo lo studio del brano di questa settimana, quali pratiche puoi migliorare per una salute migliore?`

`Quali cambiamenti possono avvenire nelle cerchie sociali attorno a te?`

`Ripassa il versetto a memoria. Come si applica alla tua vita questa settimana?`