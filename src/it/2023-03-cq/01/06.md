---
title:  Colui
date:   29/06/2023
---

#### inSight

«Lo scopo di questo grande sacrificio non era assolutamente quello di suscitare nell’animo del Padre l’amore per l’uomo e quindi indurlo a concedere la salvezza, perché "Dio ha tanto amato il mondo da dare il suo unico Figlio..." (Giovanni 3:16). Dio non ci ama per la grande opera che Gesù ha compiuto in nostro favore, perché il Padre stesso l’ha voluta, motivato dall’amore che prova per noi».

«Quando Adamo e i suoi figli cominciarono a offrire i sacrifici cerimoniali ordinati da Dio, come tipi del futuro Redentore, Satana vide in essi un simbolo della comunione fra il cielo e la terra. Durante i lunghi secoli che seguirono ha cercato costantemente di interrompere questa comunione. Si è accanito continuamente per mettere Dio sotto una falsa luce e per alterare il valore dei riti che annunciavano la venuta del Salvatore e ha trionfato sulla maggior parte dei membri della famiglia umana.

Mentre il Signore insegnava agli uomini che grazie al suo amore possiamo essere riconciliati con lui, il grande nemico dell’umanità ha cercato di presentare Dio come un essere che si compiace della distruzione degli esseri umani. Così il significato dei sacrifici e delle disposizioni destinati a rivelare l’amore divino è stato falsato. Erano diventati dei sistemi tramite i quali si cercava semplicemente di placare l’ira di un Dio offeso».

«Quando Adamo ed Eva furono creati, Dio fece loro conoscere la sua legge. Essi sapevano che implicava dei doveri: i princìpi su cui si fondava erano impressi nelle loro coscienze. Nel trasgredirli, l’uomo si degradò, ma il valore della legge rimase immutato. Allora fu previsto un piano per la salvezza dell’uomo, che lo avrebbe riportato all’ubbidienza: Dio promise di offrire al mondo un Salvatore e ordinò un sistema di sacrifici simbolici che prefiguravano la morte del Cristo, la vittima per il peccato. Senza la violazione della legge divina, la morte non sarebbe esistita, né sarebbero stati necessari un Salvatore e dei sacrifici».

«Molti cercano di confondere questi due sistemi legislativi, riferendo i testi che parlano della legge cerimoniale alla legge morale, per provare che quest’ultima è stata abolita. Ciò significa travisare le Scritture. Tra i due codici vi è una differenza profonda ed evidente. Il sistema cerimoniale era costituito dai simboli che preannunciavano il Cristo, la sua morte e il suo ruolo di sacerdote in cielo. Il rituale e i sacrifici prescritti da queste norme sarebbero stati osservati dagli ebrei finché l’intero simbolismo non fosse stato adempiuto dalla morte del Cristo, l’Agnello di Dio che porta su di sé le colpe dell’umanità. In quel momento, tutte le offerte sacrificali avrebbero dovuto cessare. È questa legge "l’atto accusatore" che il Cristo "ha tolto di mezzo inchiodandolo sulla croce" (Colossesi 2:14)».

**Sul quaderno**

`Dopo lo studio di Levitico 1–7 di questa settimana, quali sono alcune applicazioni personali?`

`Quali sono alcune applicazioni pubbliche e sociali?`

`Ripassa il versetto a memoria. Come si applica alla tua vita questa settimana?`