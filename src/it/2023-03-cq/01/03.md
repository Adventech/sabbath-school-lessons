---
title:  Disimparare la demonologia
date:   26/06/2023
---

#### inTerpret

Poiché Satana vive per diffamare il nome e il carattere di Dio, insegnò alle nazioni pagane che Dio si adirava facilmente e che traeva piacere dal dolore e dal sangue. Milioni di persone pensavano di imparare la teologia quando in realtà stavano imparando la demonologia dai loro falsi profeti e maestri. La verità è che Dio non ha mai tratto piacere dal sangue degli animali (Isaia 1:11), e detesta i sacrifici umani (Levitico 18:21) e il consumo di sangue, che era comune tra le religioni pagane dell'epoca (Levitico 19:26). Il Dio del cielo porta vita e gioia (Giovanni 10:10). Morte e dolore vengono dal peccato e da Satana (Giovanni 8:44).

Questo lascia aperta la questione del perché fosse necessario il sistema dei sacrifici. Ecco tre motivi: primo, per insegnare all'umanità le conseguenze orribili del peccato che ferisce non solo chi vi partecipa ma anche molti altri. È come una granata; ferisce tutti quelli che si trovano vicino. La verità è che tutti noi siamo stati vittime e carnefici del peccato. I nostri peccati feriscono Dio, gli altri esseri umani e perfino la natura che ci circonda (Romani 8:19–23). Quando i peccatori andavano al tempio con i loro sacrifici, il sacerdote dava loro il coltello ed essi stessi dovevano togliere velocemente la vita dell'animale tagliandogli la gola. Questo dev'essere stato estremamente difficile, dato che questi animali spesso facevano parte del bestiame dell'offerente e probabilmente erano amati (Levitico 1:2).

Secondo, il sistema dei sacrifici era necessario per stimolare il cuore verso il ravvedimento, che significa semplicemente cambiare idea. In altre parole, quando il peccatore comprendeva meglio i risultati orribili del suo peccato, avrebbe iniziato a cambiare idea su di esso. Lo vedevano per ciò che è: un vero predatore di innocenza, purezza, pace, amore, gioia, unità e vita. Per questo motivo, quando insegniamo la croce di Cristo, le persone sono mosse a «cambiare idea» sul peccato. Sono mosse dallo Spirito Santo! Infatti il ravvedimento è un dono di Gesù per quelli che vedono la croce (Atti 5:31).

Terzo, Dio aveva promesso alla famiglia umana che avrebbe mandato suo Figlio a morire al loro posto (Genesi 3:15). Ogni sacrificio indicava questo grande evento; essi erano un promemoria quotidiano che Gesù sarebbe venuto a morire e che i loro peccati sarebbero stati perdonati attraverso il suo sangue. Quindi, quando Gesù morì sul Calvario, il sistema dei sacrifici non aveva più alcun significato e fu abbandonato per sempre. In altre parole, poteva continuare solo fino a quando il Messia compì completamente il suo scopo (1 Giovanni 2:1–3).

A differenza delle religioni pagane, i sacrifici israeliti non servivano a placare un dio adirato e assetato di sangue; puntavano invece a un Dio che «ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia vita eterna» (Giovanni 3:16). Il paganesimo insegna che si doveva offrire un sacrificio perché Dio ci amasse. Il cristianesimo insegna che Dio stesso è diventato il sacrificio perché ti ama! Diversamente dalle religioni pagane, agli israeliti fu insegnato a identificare l'amore di Dio nei servizi sacrificali e, come risultato, a vivere in una maniera che onorasse colui che è morto per loro. In altre parole, il sistema dei sacrifici li spingeva al ravvedimento, non a festeggiare nel peccato.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`Dove vedi elementi del paganesimo oggi nella tua vita personale?`