---
title:  Il dono migliore
date:   13/07/2023
---

#### inSight

«Durante il servizio rituale si aggiungeva del sale a ogni sacrificio, e significava, come l’offerta dell’incenso, che solo la giustizia del Cristo può rendere accettevole quell’offerta a Dio. Riferendosi a questa consuetudine, Gesù disse: "E ogni sacrificio deve esser salato con sale" (Marco 9:49 Diodati). Aggiunse: "Abbiate del sale in voi stessi, e state in pace gli uni con gli altri" (v. 51 Diodati). Tutti coloro che presentano se stessi "in sacrificio vivente, santo, accettevole a Dio" (Romani 12:1) ricevono il sale che preserva: la giustizia del nostro Salvatore. Essi allora diventano "il sale della terra" e frenano il male fra gli uomini, come il sale preserva dalla corruzione (cfr. Matteo 5:13). Ma se il sale ha perso il suo sapore, se vi è soltanto una professione di pietà senza l’amore del Cristo, allora manca il potere del bene. Quella vita non può esercitare sul mondo un influsso di preservazione. Gesù dice ai discepoli che la loro forza e la loro efficienza nel costruire il suo regno dipendono dal dono dello Spirito. Devono essere partecipi della sua grazia per poter diventare un profumo di vita per la vita. Allora cesseranno le rivalità, il desiderio di affermare se stessi, la ricerca dei primi posti. Saranno animati da quell’amore che non ricerca il proprio bene, ma il benessere dell’altro».

«Dio rivolge i suoi più toccanti appelli al cuore quando ci chiama a esprimere la stessa tenera compassione che Cristo manifestò sulla terra. Solo l’uomo che ha un disinteressato amore per il suo fratello ha un vero amore per Dio. Il vero cristiano non permetterà deliberatamente che l’anima che è nel pericolo e nel bisogno rimanga senza avvertimento e senza cure. Egli non rimarrà indifferente all’errante, lasciando che questi sprofondi nell’infelicità e nello scoraggiamento, o che cada nella lotta contro Satana.

Coloro che non hanno sperimentato il tenero e compenetrante amore di Cristo non possono guidare altri alla Fonte della vita. Il suo amore nel cuore è una forza che conduce gli uomini a rivelarlo nella conversazione, nel comportamento, gentile e pietoso, e nell’assistenza delle persone con le quali vengono a contatto. Per avere successo, gli operai cristiani devono conoscere Cristo, e per poterlo conoscere, devono conoscere il suo amore. In cielo l’idoneità degli operai è misurata a partire dal loro amore e dal loro impegno nel lavoro. Il punto di riferimento di tale misura è dato dall’esempio stesso di Cristo.

“Non amiamo a parole e con la lingua, ma a fatti e in verità” (1 Giovanni 3:18). Un carattere cristiano si ottiene quando ci si fa guidare da un sentimento di compassione e di amore per il prossimo. Questo amore è alla base di un servizio altruistico che può essere benedetto da Dio.

Il migliore dono che il nostro Padre celeste può elargire è questo: un grande amore per Dio e per il prossimo. Questo amore non deriva da un istinto; esso è piuttosto l’espressione di un principio divino, di una forza permanente. Il cuore del miscredente non è in grado di produrlo. Esso si trova solo nel cuore dove regna Gesù. “Noi amiamo perché Egli ci ha amati il primo” (1 Giovanni 4:19). L’amore è il principio che dirige l’azione del cuore rigenerato dalla grazia divina. Esso modifica il carattere, governa gli impulsi, controlla le passioni e nobilita gli affetti. Questo amore quando è alimentato nell’anima addolcisce la vita ed emana tutto intorno un influsso santificante».

**Sul quaderno**

`Dopo lo studio di questa settimana di Levitico 2, quali sono alcune applicazioni personali per la tua vita?`

`Quali applicazioni pratiche devi attuare nella tua scuola, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`