---
title:  Il Principe della pace
date:   20/07/2023
---

#### inSight

«È la comunione con Cristo, il contatto personale con il Salvatore vivente che consente alla mente, al cuore e all’anima di trionfare sulla natura più bassa. Raccontiamo all’uomo errante di una mano onnipotente che lo sosterrà, di un Cristo che nella sua infinita umanità ha pietà di lui. Non è sufficiente per lui credere nella legge e nella forza, cose che non hanno pietà e non ascoltano il grido d’aiuto. Ha bisogno di aggrapparsi a una mano premurosa, di fidarsi di un cuore colmo di sensibilità. Ricordiamogli continuamente che Dio è presente, è accanto a lui e lo guarda sempre con pietà e amore. Invitiamolo a pensare al cuore di un Padre che piange sul peccato, che tende sempre la sua mano, alla voce di un Padre che dice: "Mi si prenda per rifugio… Si faccia la pace con me… Si faccia la pace con me" (Is 27:5).

Se ti impegnerai in questo compito avrai aiutanti invisibili a occhio umano. Gli angeli del cielo erano accanto al samaritano che si prese cura dello straniero ferito, gli angeli delle corti celesti stanno vicino a tutti coloro che portano avanti il servizio di Dio nel prendersi cura dei loro simili. Cristo stesso collaborerà con te. Il Salvatore del mondo ti guiderà e potrai vedere grandi risultati.

Dalla tua fedeltà in quest’opera dipende non solo la prosperità degli altri, ma il tuo stesso destino eterno. Cristo vuole risollevare tutti quelli che entrano in comunione con lui, affinché possiamo essere tutti uno con lui come egli è uno con il Padre. Egli permette che entriamo in contatto con la sofferenza e le avversità per farci uscire dal nostro egoismo; egli vuole sviluppare in noi gli attributi del suo carattere: compassione, dolcezza e amore. Accettando questo ministero entriamo nella sua scuola e ci prepariamo per il cielo. Rifiutandolo, rifiutiamo il suo insegnamento e scegliamo la separazione eterna da lui.

"Se tu cammini nelle mie vie e osservi quello che ti ho comandato", dice il Signore, "io ti darò libero accesso fra quelli che stanno qui davanti a me" (Zc 3:7), tra gli angeli che circondano il suo trono. Cooperando con gli esseri celesti nel loro lavoro sulla terra, ci stiamo preparando a stare in loro compagnia in cielo».

«Cristo è il "Principe della pace" (Is 9:5) e la sua missione è quella di ricreare in terra e in cielo quella pace che il peccato ha infranto. "Perciò ora siamo in pace con Dio per mezzo del Signore nostro Gesù Cristo" (Rm 5:1). Chiunque consenta di rinunciare al peccato e apra il suo cuore all’amore di Cristo condivide questa pace divina.

Non ci sono altre vie per conquistare la pace. La grazia di Cristo che penetra nel cuore placa l’ira, dilegua le discordie e riempie l’animo d’amore. Chi è in pace con Dio e con il prossimo non può essere infelice. Nel suo cuore non c’è spazio per l’invidia, i sospetti e l’odio. Chi è in armonia con Dio condivide la pace del cielo e diffonderà un influsso positivo intorno a lui. Lo spirito della pace si spanderà come la rugiada su coloro che sono stanchi e turbati per le avversità quotidiane.

I discepoli di Cristo sono inviati nel mondo per trasmettere messaggi di pace. Colui che spontaneamente rivela l’amore di Cristo e, con parole o azioni, induce qualcuno a rinunciare al peccato e ad affidarsi a Dio diffonde la pace...

Lo spirito di pace è una prova del suo legame con il cielo. Il dolce influsso di Cristo si diffonde intorno a loro. La fragranza della loro vita, la bellezza del loro carattere rivelano al mondo il fatto che essi sono figli di Dio. Coloro che li circondano si rendono conto che sono in contatto con Gesù».

**Sul quaderno**

`Dopo lo studio di Levitico 3 di questa settimana, dove hai bisogno personalmente di pace?`

`Dove si possono applicare i principi di comunione nelle tue cerchie sociali?`

`Ripassa il versetto a memoria. Come si applica alla tua vita questa settimana?`