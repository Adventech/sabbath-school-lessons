---
title:  Il regno di quelli che si adoperano per la pace
date:   19/07/2023
---

#### inVite

Come per tutti i sacrifici in Levitico, il sacrificio di riconoscenza, o di pace, puntava al Messia futuro, Gesù. È attraverso il suo sangue versato al Calvario che proviamo pace non solo gli uni con gli altri ma anche con Dio. Non c'è da stupirsi che questa offerta in Levitico 3 richiedesse un sacrificio. Dio voleva che il suo popolo sapesse che tutto il benessere, la pace, l'unità e la comunione calorosa sono il risultato della croce. Dio avrà un popolo che non si lascerà dividere per colore, cultura, comunità o paese. Questo popolo si stringerà insieme nell'amore cristiano e lascerà che la croce di Cristo svolga la sua opera di abbattere «il muro di separazione» tra tutti i credenti (Efesini 2:14). Possiamo capire perché Paolo abbia chiamato il messaggio della croce un «mistero» soprattutto quando consideriamo quanto è diviso il mondo oggi!

È interessante vedere che i sacrifici di riconoscenza hanno trovato posto nelle chiese moderne attraverso il servizio della santa cena. Il tredicesimo sabato spesso è riservato per la santa cena nelle chiese avventiste. Questo è un momento speciale in cui la chiesa si riunisce in solidarietà e comunione fraterna attorno ai simboli del corpo e del sangue di Cristo. La santa cena è un momento in cui la chiesa, sia locale sia mondiale, condivide un piccolo pasto in pace e comunione. Mentre osserviamo la croce e tutto ciò che Gesù ha fatto per noi, come ha attraversato le nostre culture e comunità e pur essendo stato vittimizzato da noi ha ricambiato i nostri abusi con grazia e amore illimitati, siamo convinti e mossi a cambiare il modo in cui ci relazioniamo con gli altri, persino con quelli considerati «nostri nemici».

Quando gli offerenti posavano la mano sul sacrificio di riconoscenza e lo uccidevano, ricevevano l'opportunità di guardare al futuro e vedere lo straordinario sacrificio che Gesù ha fatto per unirci tutti insieme in comunione fraterna (cfr. Efesini 2:13). Ricerchiamo la pace e la comunione fraterna a causa della croce e dell'esempio che ci ha dato il nostro Salvatore. Nota che la Bibbia non dice, «Beati quelli che mantengono la pace»; dice, «Beati quelli che si adoperano per la pace» (Matteo 5:9)! In altre parole, pace e comunione fraterna, soprattutto con quelli che fanno parte del corpo di Cristo, richiedono impegno. Matteo 5:23, 24 dice di lasciare la tua offerta all'altare (probabilmente un riferimento al sacrificio di riconoscenza) se hai un problema con qualcuno, e di andare a riconciliarti. Come Gesù, che ha dato tutto per portarci l'espiazione (perdono, pace e giustificazione presso Dio attraverso il suo sangue), i cristiani devono fare tutto quello che possono per essere in pace gli uni con gli altri (Romani 12:18). Questo ovviamente non significa che tutti apprezzeranno i nostri sforzi o che risponderanno allo stesso modo, ma questo deve essere il nostro obiettivo che sia ricambiato o meno.

Gesù è l'olocausto, l'oblazione e il sacrificio di riconoscenza! Egli è colui che ha dato tutto per noi ed è stato schiacciato e battuto come farina fine per i nostri peccati, ed egli è la ragione per cui siamo stati riportati in comunione gli uni con gli altri e con Dio. Perché dovremmo essere riconciliati agli altri? Perché Gesù ci ha riconciliati a sé! Perché dovremmo perdonare e amare gli altri? Perché Gesù per primo ci ha amato e perdonato! Gesù è la nostra motivazione per sederci a un pasto comunitario insieme. Il potere emulsionante della croce può rendere permanente la nostra unità reciproca: non superficiale ma eterna; non temporale ma autentica! Gesù l'ha espresso in modo bellissimo quando ha detto, «Sapranno che siete miei discepoli dal vostro amore» (Giovanni 13:35, parafrasato).

**Sul quaderno**

Medita ancora su Levitico 3 e cerca dov'è Gesù.

`Quali sono aree della tua vita in cui deve essere manifestata la comunione fraterna di amore e pace?`

`Come vedi Gesù diversamente o nuovamente?`

`Risposta alla preghiera:`