---
title:  Il ponte sulla distanza sociale
date:   17/07/2023
---

#### inTerpret

È interessante notare che il sacrificio di riconoscenza o di pace era legato al tempo; l'offerente e la sua famiglia (oltre al sacerdote) dovevano mangiare il cibo lo stesso giorno se era un sacrificio di ringraziamento ed entro due giorni se era un sacrificio votivo o volontario (Levitico 7:15, 16). Questo ovviamente era per motivi igienici, ma serviva anche a incoraggiare l'offerente a riunire la famiglia velocemente e consumare tutta la carne assegnata della capra, agnello o mucca che era sacrificato. In questo c'è una lezione discreta ma cruciale: non bisognerebbe mai covare la discordia. I rancori e le incomprensioni dovrebbero essere affrontati e chiariti velocemente (cfr. Efesini 4:26). Sistema le cose velocemente, riunisciti per un pasto se necessario, ma non ignorare i problemi sperando che se ne vadano. Certamente non lo faranno!

Se i genitori vogliono restare in contatto con i loro figli, dovrebbero condividere almeno un pasto in comunione con loro ogni giorno. Questo significa niente televisione, niente cellulari; solo sedersi a tavola e ascoltare gli altri parlare della propria giornata: le sfide, le gioie e i dolori. Questa potrebbe essere l'attività più importante che una famiglia svolge insieme. Anche se non è facile farlo sistematicamente, è fattibile e le ricompense sono comunione fraterna e pace con i tuoi cari.

Le persone hanno bisogno della compagnia degli altri; è un bisogno psicologico. Per molti mesi, alle persone di tutto il mondo è stato detto di mantenere un «distanziamento sociale» gli uni dagli altri. Certo, questo era per il loro bene, in modo da non prendere il virus del COVID, ma a ripensarci avremmo dovuto chiamarlo in un altro modo. Forse «distanziamento fisico» sarebbe stato un nome migliore, tutto tranne che distanziamento sociale. Nel vuoto creato dal distanziamento sociale gli uni dagli altri, abbiamo visto un grande aumento di violenza, conflitti razziali, odio politico, depressione e suicidi.

Quando pensiamo a Dio, spesso lo immaginiamo come un vecchio dai capelli bianchi che vive «al piano di sopra», separato da noi in tutto e per tutto, ma Dio in realtà è molto giovanile e ha almeno una caratteristica in comune con la generazione più giovane di oggi: è un essere sociale! Gli piace la compagnia e vuole che abbiamo relazioni appaganti non solo tra di noi ma anche con lui. È per questo che il sacrificio di riconoscenza era sia verticale che orizzontale: quelli che partecipavano condividevano un pasto non solo tra loro (orizzontale) ma anche con Dio (verticale).

Un'ultima cosa su questa offerta: l'offerente era la persona che avviava la comunione. In altre parole, l'individuo che portava il sacrificio era la persona che riuniva gli altri in pace e comunione. Viviamo in un mondo in cui tutti vogliono che siano gli altri a dare inizio alla riconciliazione, al perdono, alla pace e alla comunione fraterna, ma come riceventi della grazia di Dio dobbiamo essere i primi a intraprendere la comunione fraterna, non l'altra persona. Dio ci ha chiamato a essere iniziatori che rappresentano Cristo stesso.

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`A differenza delle altre relazioni, in che modo la comunione fraterna spirituale può resistere alle circostanze esterne (come una pandemia)?`