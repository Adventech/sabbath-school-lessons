---
title:  L’opera di riparazione
date:   03/08/2023
---

#### inSight

«È inevitabile che i figli soffrano per le conseguenze degli errori dei genitori; tuttavia, se non hanno condiviso le loro colpe, non saranno puniti per le loro responsabilità. È vero però che, di solito, i figli seguono le orme dei genitori».

«Ogni uomo che ha accolto il Cristo nel cuore manifesterà la sua conversione come Zaccheo, mediante l’abbandono degli errori passati. Come il capo dei pubblicani, manifesterà la sua sincerità riparando i torti commessi...

Se abbiamo fatto un torto ad altri con affari disonesti, se abbiamo ingannato nel commercio, o frodato qualcuno, anche entro i limiti della legalità, dobbiamo confessare il nostro errore e riparare nei limiti del possibile. Dobbiamo restituire non solo ciò che abbiamo sottratto, ma anche tutti gli interessi che nel frattempo sarebbero maturati».

«Tutto il cielo è interessato al colloquio fra l’offeso e l’offensore. Il sole riempirebbe il cuore di quest’ultimo se accettasse il rimprovero che gli viene fatto nell’amore di Cristo e riconoscesse i propri torti chiedendo perdono a Dio e al fratello. Tale comportamento porrebbe fine al contrasto e permetterebbe di ricostruire un legame di fiducia e di amicizia. L’olio dell’amore renderebbe più sopportabile la sofferenza provocata dal torto subito. Lo Spirito ricongiungerebbe i cuori e ci sarebbe gioia in cielo per questa unione ricostituita.

Se costoro accettassero il legame della comunione cristiana, offrissero le loro preghiere a Dio e si impegnassero ad agire giustamente, a usare misericordia e a camminare umilmente con Dio, scenderebbe su loro una grande benedizione. E se anche avessero danneggiato altre persone, continuerebbero la loro opera di pentimento, confessione e riparazione pienamente decisi a farsi del bene l’un l’altro. In questo modo si adempie la legge di Cristo».

«Se in qualche modo abbiamo frodato qualcuno restituiamogli quello che gli appartiene; se involontariamente abbiamo ingannato qualcuno, riferito in maniera scorretta le sue parole pregiudicando la sua credibilità, rivolgiamoci alla persona lesa e ritrattiamo le nostre dichiarazioni».

«Il tempo di grazia sta per concludersi. Se oggi non servite fedelmente il Signore avete pensato che un giorno sentirete elencare le vostre infedeltà?... Se avete rifiutato di agire onestamente nei confronti di Dio io vi esorto a pensarvi e a provvedere, se possibile, al risarcimento. Se ciò non potesse essere fatto, con umiltà e pentimento chiedete a Dio di perdonarvi, per amore di Cristo, il vostro grande debito. Cominciate a comportarvi da veri cristiani. Non cercate delle scuse per giustificare di aver trascurato di dare al Signore ciò che era suo. Ora,... mentre non è ancora troppo tardi per riparare ai torti, “oggi se udite la sua voce, non indurate i vostri cuori”».

**Sul quaderno**

`Dopo lo studio di questa settimana di Levitico 5:14-26, cosa deve essere cambiato in te?`

`Cosa deve essere cambiato intorno a te?`

`Ripassa il versetto a memoria. Come si applica alla tua vita questa settimana?`