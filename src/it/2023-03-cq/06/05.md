---
title:  Salvezza o risarcimento?
date:   02/08/2023
---

#### inVite

Alla maggior parte delle persone non piace il concetto di colpa. Pensano che sia oppressiva e che sentirla dimostri la propria mancanza di fede nel vangelo. Tuttavia, la colpa può essere una cosa buonissima! Immagina se una persona non si sentisse in colpa per il male che ha fatto agli altri. Abbiamo un nome per le persone così: sociopatici narcisisti. Questi individui sono alcune delle persone più pericolose sul pianeta dato che non si fanno scrupoli nel distruggere la tua vita, addirittura provando gioia nel farlo. Il senso di colpa quindi può essere una cosa molto positiva, soprattutto se ci porta al pentimento e a offrire una restituzione.

Sì, il senso di colpa è una cosa buona quando porta alla confessione di un peccato, al risarcimento verso quelli a cui abbiamo fatto del male e alla fine al perdono e alla salvezza attraverso la croce di Cristo. Una volta ho sentito un predicatore usare la seguente immagine: quando dici a un bambino di non toccare i fornelli accesi, lo stai trattando con amore. Tuttavia, se tocca un fornello acceso, sentirà una sensazione dolorosa alla mano. Questo non solo conferma che avevi ragione ma lo spingerà a non farlo di nuovo per non provocare ulteriore dolore. Il senso di colpa è come il fornello, ci provoca dolore spirituale ed emotivo in modo da non farci continuare a ferire noi stessi e gli altri. Il senso di colpa dimostra anche che Dio ha ragione ad avvertirci di non toccare «qualcosa di impuro» (Levitico 5:2). Il senso di colpa sano ci spinge verso Gesù, dove troviamo sollievo acquistato con il suo sangue. Una volta che hai seguito i passi di confessione, restituzione e sacrificio, tutti i sensi di colpa devono essere messi sulla croce, mai sollevati di nuovo.

Forse l’esempio più grande di restituzione si trova nella storia di Zaccheo (Luca 19:1-10). Per molti anni Zaccheo aveva usato la sua posizione di esattore delle tasse per approfittarsi degli altri per il suo profitto personale, ma aveva iniziato a sentirsi in colpa e a pentirsi per le sue azioni. Era emozionato quando sentì dire che Gesù stava arrivando in città, perché desiderava il sollievo dalle sue colpe e una strada chiara per andare avanti con la sua vita. La storia dice che si arrampicò su un albero per guardare Gesù mentre si avvicinava. All’improvviso Gesù si fermò sotto l’albero su cui si era arrampicato Zaccheo e si invitò a casa sua per cena. Zaccheo deve essere quasi caduto dall’albero per la gioia nel ricevere Gesù a casa sua con gioia. Ascolta le parole di Zaccheo e guarda se riesci a sentire l’essenza del sacrificio per la colpa: «Ecco, Signore, io do la metà dei miei beni ai poveri; se ho frodato qualcuno di qualcosa gli rendo il quadruplo» (v. 8). Nota come rispose Gesù a quell’impegno di effettuare un risarcimento: «Oggi la salvezza è entrata in questa casa» (v. 9).

Quindi cosa viene prima, la salvezza o il risarcimento? La risposta è entrambi! A causa della grazia del Signore Gesù nel benedirci con la sua presenza e con il dono della salvezza, siamo spinti a offrire risarcimento non solo a Dio ma anche a quelli a cui abbiamo fatto del male. Per quanto riguarda il vangelo, il risarcimento è un frutto della salvezza necessario!

**Sul quaderno**

Medita ancora su Levitico 5:14-26 e cerca dov’è Gesù.

`Quali sono alcuni modi in cui possiamo offrire risarcimento quando i nostri torti non riguardano il denaro? (Per esempio l’infedeltà, l’aver mentito, la violenza, la negligenza).`

`Come vedi Gesù diversamente o nuovamente?`

`Risposta alla preghiera:`