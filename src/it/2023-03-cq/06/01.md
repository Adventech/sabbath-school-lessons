---
title:  Più di una scusa
date:   29/07/2023
---

#### inTro

**Leggi il brano di questa settimana: Levitico 5:14-26**

**Più di una scusa**

Non dimenticherò mai il giorno in cui la mia husky siberiana uscì dalla sua recinzione e massacrò tutte le pecore del nostro vicino. Scoprii cosa aveva fatto quando un agente di polizia mi portò a casa del fattore, dove vidi con orrore otto pecore morte sparse per il campo.

Mi aspettavo che il fattore ordinasse all’agente di sparare al mio cane o come minimo di farmi pagare una fortuna per le azioni del mio cane, ma non fece niente di tutto ciò. Chiese semplicemente cosa fosse successo. Spiegai che si era liberata da dove la tenevamo e che ero profondamente dispiaciuto. L’uomo mi guardò e disse, «Capisco. Per favore, si assicuri che sia legata in futuro». E questo fu tutto! Anche l’agente di polizia restò scioccato dalla risposta del fattore. Non dimenticherò mai quel giorno. Ero così commosso che mi offrii di pulire la sua stalla e falciare l’erba per tutto il tempo necessario per compensare ciò che aveva perso a causa dell’attacco. Lui accettò, e lavorai per lui tutta l’estate, facendo del mio meglio per rimediare a qualcosa per cui mi aveva già perdonato. Questo, amici miei, è il risarcimento, ed è qualcosa che Dio apprezza.

Dio vuole più che semplici scuse per i nostri peccati. Vuole che mettiamo le cose a posto con le persone a cui abbiamo fatto torto. Questa è una virtù quasi dimenticata nel cristianesimo oggi, ma in Levitico 5 scopriamo che è richiesta al popolo di Dio. Anche Gesù lo affermò (Matteo 5:23, 24). Questi torti sono riportati in Levitico 5:14-26 e includono l’infedeltà nelle decime e nelle offerte («santuario» di Levitico 5:16), la menzogna e l’inganno, l’estorsione, il furto, la falsa testimonianza in tribunale e il silenzio riguardo a un peccato a cui hai assistito.

Questa settimana guarderemo il sacrificio di colpevolezza, che ha elementi sia verticali che orizzontali. Il verticale si occupa del peccato che la persona ha commesso contro Dio. L’orizzontale si occupa dei peccati che abbiamo commesso contro le persone che ci circondano.

#### inScribe

**Sul quaderno**

Scrivi Levitico 5:14-26 con la traduzione di tua scelta. Se hai poco tempo, scrivi Levitico 5:14-19. Puoi anche riscrivere il brano a parole tue, con uno schema o una mappa mentale.

` `