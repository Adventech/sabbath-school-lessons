---
title:  Dieci promesse
date:   25/09/2023
---

#### inTerpret

Ci sono molte domande che sorgono riguardo alla legge di Dio in Levitico, di cui la più comune è come capire quali leggi sono obsolete e quali sono ancora rilevanti per noi oggi. Questa è un’ottima domanda e la risposta è abbastanza semplice: se il Nuovo Testamento la sostiene, è ancora in vigore oggi. Per esempio, dato che il Nuovo Testamento insegna che i sacrifici animali sono terminati con la morte di Gesù, oggi non pratichiamo i sacrifici animali (Colossesi 2:14-17; Ebrei 10:1-4) e dato che il Nuovo Testamento non condanna la mescolanza di due tipi di tessuti nei nostri vestiti, non la condanniamo neanche noi. Piuttosto chiaro, no?

Questa semplice comprensione si applica anche ai peccati che richiedono la pena di morte nel libro di Levitico. Dal momento che il Nuovo Testamento li chiama ancora peccati, lo facciamo anche oggi, ma dato che il Nuovo Testamento prescrive una forma diversa di punizione (non la pena capitale; 1 Corinzi 5), abbracciamo parte di questo tipo di comandamento, ma non la totalità. Tuttavia, non dobbiamo mai dimenticare che alla fine «il salario del peccato» continua a essere «la morte» (Romani 6:23). La pena di morte in Levitico era un piccolo tipo del grande giudizio finale profetizzato nel Nuovo Testamento (Apocalisse 20:8) ed è per questo che dobbiamo essere veloci a pentirci e a riporre la nostra fede in Cristo. E per la cronaca, tutti e dieci i comandamenti in Esodo 20 si trovano anche nel Nuovo Testamento (Matteo 4:10; 12:34-37; 19:18, 19; Atti 17:29; Romani 7:7; 13:9; Ebrei 4:4, 9, 10).

Voler solo predicare Gesù e insegnare alla gente ad amare è un desiderio nobile e buono. Tutti quelli che vedono la centralità di Gesù saranno lieti di sapere che insegnare correttamente la legge di Dio è insegnare Gesù e il suo amore! La legge non solo è una descrizione del carattere di Cristo: definisce anche il vero amore. I primi quattro comandamenti esprimono amore per Dio e gli ultimi sei esprimono amore per gli altri esseri umani (Matteo 22:37-40). Però è difficile immaginare che qualcuno possa cercare di insegnare a un’altra persona che cos’è l’amore e allo stesso tempo respingere la definizione che Dio dà di esso. Il risultato finale sarebbe una forma d’amore falsa o sentimentale che riflette il mondo piuttosto che l’atmosfera del cielo, ed è per questo che dobbiamo osservare la legge di Dio nella sua interezza.

L’argomentazione che il vecchio patto è stato eliminato alla croce potrebbe essere l’obiezione più persistente contro il rispetto della legge che si trova in Levitico e in tutta la Scrittura, ma invece di sbarazzarsi della legge, il nuovo patto semplicemente la trasferisce. La legge sotto il vecchio patto era stata scritta da Dio su tavole di pietra, ma la legge del nuovo patto è scritta dallo Spirito Santo (Dio) sul cuore (Ebrei 10:16). Questo naturalmente significa che adesso, con la legge scritta sui nostri cuori, possiamo e dobbiamo ubbidire a essa ancora più completamente! Questo è esattamente quello che intendeva Paolo in Romani 8:4 quando dichiara che «il comandamento della legge» può essere «adempiuto in noi, che camminiamo non secondo la carne, ma secondo lo Spirito».

Preparati: questo prossimo pensiero è piuttosto profondo! Sotto il vecchio patto, la legge di Dio è una lista di comandamenti buoni, ma sotto il nuovo patto, è una lista di promesse buone (Esodo 20:1-17):«mi RICORDERÒ del giorno di riposo per santificarlo»; «non RUBERÒ»; «non UCCIDERÒ»; «non COMMETTERÒ adulterio»; e così via. Non è un pensiero bellissimo?

**Sul quaderno**

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`Quali sono le implicazioni del fatto che i comandamenti diventano promesse sotto il nuovo patto? Questo come influisce sul nostro rapporto con Dio?`