---
title:  Esdra agisce
date:  18/12/2019
---

`Leggere  Esdra 10 . In che modo lui e gli altri capi affrontano la questione dei matrimoni misti?`

L’intera assemblea decise congiuntamente di mandare via le mogli straniere. Sorprendentemente, anche i mariti interessati furono d’accordo con quel piano, tranne i quattro uomini citati per nome al versetto 15. Gli Ebrei promisero che avrebbero allontanato le loro mogli e ci vollero tre mesi perché quella decisione fosse attuata fino in fondo. Alla fine, furono 113 gli uomini che ripudiarono le rispettive spose (Ed 10:18-43 ). Da notare che secondo quanto scritto nell’ultimo versetto (44), alcuni di quei matrimoni avevano già generato figli. Allontanare una madre dalla propria famiglia e dai propri bambini non ci sembra né razionale né giusto. Tuttavia, giova ricordare che si trattava di una fase storica unica, nella quale Dio stava riallacciando i rapporti con la nazione ebraica e, in un certo senso, viceversa. Seguire Dio fino in fondo richiedeva perciò misure estreme.

Le parole specifiche ai versetti 11 e 19 del decimo capitolo di Esdra, «separatevi» - balal - «mandar via» - yatza’ - non compaiono altrove nella Scrittura quando si parla di divorzio. Esdra certamente conosceva la terminologia adatta, ma scelse di non usarla. È evidente allora che non considerava validi i matrimoni dopo aver scoperto che erano stati celebrati in violazione dei precetti della Torah. Quelle unioni vennero invalidate perché contrarie alla legge. Si trattò della dissoluzione di matrimoni non validi. Non abbiamo però notizie su ciò che accadde in seguito a quelle moglie e ai loro figli e sull’impatto che questa decisione ebbe sull’intera comunità. Secondo l’uso del tempo, gli ex mariti avrebbero dovuto farsi carico del trasferimento delle ex mogli e dei loro figli, che secondo logica sarebbero tornate alle case natali dei loro padri.

Nel tempo, comunque, alcuni maschi ripresero a sposare donne non credenti, e forse qualcuno tornò addirittura dalla moglie mandata via. La natura effimera di quella soluzione può essere attribuita alla natura umana e agli alti e bassi ciclici del nostro rapporto con Dio. Anche chi si considera un credente incrollabile deve ammettere di avere attraversato periodi di minore consacrazione al Signore, nei momenti in cui il proprio cammino accanto a lui poteva definirsi carente. Purtroppo, l’umanità fa sempre tanta fatica a collocare Dio al primo posto.

`Come descriveresti i tuoi periodi di minore consacrazione al Signore? Che cosa ti hanno insegnato?`