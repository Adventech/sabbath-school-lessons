---
title:  La reazione di Neemia
date:  15/12/2019
---

`Leggere  Neemia 13:23-25 . Che cosa accade e come si spiega la reazione di Neemia a quella situazione?`

Dato che i figli non parlavano l’aramaico (la lingua in uso durante l’esilio) né l’ebraico, non potevano comprendere gli insegnamenti della Scrittura e questo era un problema reale, perché la conoscenza della rivelazione di Dio poteva essere travisata o addirittura scomparire. Gli scribi e i sacerdoti esponevano la Torah prevalentemente in aramaico, proprio per renderla comprensibile alla gente. Ma, essendo le madri di origine Ammonita, Asdodea o Moabita, e occupandosi in prima persona dei loro figli, è logico che questi non parlassero anche la lingua dei padri. La lingua che parliamo definisce il nostro modo di pensare, di agire, perché usiamo il vocabolario di quella cultura. La perdita dell’idioma biblico avrebbe significato smarrire la loro particolare identità. Era dunque inconcepibile per Neemia che le famiglie perdessero il contatto con la parola di Dio e, di conseguenza, anche il legame con il Dio vivente, il Signore degli Ebrei. Secondo gli studiosi, le gesta di Neemia possono essere considerate una reprimenda pubblica delle persone, prevista dalle pene prescritte all’epoca. Quando è scritto che li rimproverò e li maledisse, non dobbiamo pensare che Neemia ricorse a un linguaggio volgare o a delle imprecazioni, ma ricordò loro le maledizioni del patto. Deuteronomio 28  spiegava proprio cosa succedeva a chi lo infrangeva. È molto probabile che Neemia abbia scelto le parole della Bibbia perché essi si rendessero conto del loro errore e delle relative conseguenze. Quando poi il testo dice che Neemia picchiò alcuni uomini e strappò loro i capelli (13:25), non significa che fu accecato dall’ira e li assalì con violenza, pensiamo piuttosto che percuotere era una forma prescritta di pena pubblica. Una punizione applicata solo ad alcuni di essi, ovvero ai responsabili che avevano causato o favorito quel comportamento sbagliato. Queste condanne avevano la funzione di umiliazione pubblica. Neemia voleva essere certo che le persone comprendessero la gravità delle loro scelte e i risultati che esse determinavano.

`Come dovremmo comportarci quando siamo testimoni di comportamenti in chiesa che riteniamo sbagliati?`