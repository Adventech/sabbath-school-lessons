---
title:  Il matrimonio oggi
date:  19/12/2019
---

Quello che abbiamo appena studiato in Esdra e Neemia sui matrimoni misti, ci conferma chiaramente che Dio considera molto seriamente questa istituzione, quindi anche noi dobbiamo fare altrettanto. Davanti alla scelta del potenziale coniuge, dovremmo affidarci alla preghiera e coinvolgere anche Dio nella decisione, per scegliere di rimanere fedeli ai suoi principi, che possono proteggerci dalla tristezza e dalla miseria.

`Vediamo in che modo Paolo gestiva questa situazione quando un cristiano aveva un coniuge non credente. Leggiamo attentamente 1 Corinzi 7:10-17 . Come dovremmo accostarci oggi a dei matrimoni non paritari?`

Poiché la Bibbia non esplica in modo elaborato cosa fare di fronte ai matrimoni misti, sarebbe poco saggio e contrario alle intenzioni del testo e dei suoi principi insistere sul fatto che la separazione dal coniuge non credente sia la soluzione corretta e, basandosi sulla vicenda di Esdra, da raccomandare. La situazione che ha coinvolto Esdra e Neemia fu un unicum e assecondò la volontà divina (Ed 10:11 ), perché in quel momento era a repentaglio il futuro del culto di un’intera nazione, Israele, la quale stava perdendo la propria identità di adoratori del Dio vivente. Sappiamo che nell’insediamento ebraico di Elefantina (contemporaneo a Esdra e Neemia), i capi consentirono i matrimoni misti e in breve tempo nacque una religione composita con Yahweh e la sua consorte pagana, la dea Anat. Aggiungiamo che era in pericolo anche la discendenza messianica. Per questo, l’evento unico di cui si parla non dovrebbe essere ritenuto una prescrizione da seguire per spaccare un matrimonio o una famiglia ogni volta che si sposano un/una credente e un/una non credente. Piuttosto, la vicenda dimostra l’alto valore attribuito da Dio a un matrimonio in cui il vincolo è paritario. Satana gioisce ogni volta che qualcuno sposa una persona che non incoraggia la consacrazione al Signore, perché sa che i coniugi che hanno la medesima convinzione saranno più forti nella loro opera missionaria. Se la Bibbia consiglia inequivocabilmente il vincolo matrimoniale tra credente e non credente (2 Co 6:14 ), è altrettanto vero che esistono brani che attestano l’estensione della grazia a chi ha fatto una scelta diversa. Dio fortifica chi ha sposato una persona che non crede in lui, perché vuole che sia fedele a lui e al coniuge. Egli non ci abbandona nemmeno quando facciamo scelte contrarie alla sua volontà e, se gli chiediamo aiuto, interviene. Non vuol dire che possiamo agire come ci pare perché tanto Dio ci benedice comunque, ma che ogni volta che ci presentiamo a lui con il cuore umile e bisognoso d’aiuto, ci ascolta sempre. Senza la sua grazia non avremmo alcuna speranza, perché siamo dei peccatori.