---
title:  Digiuno e adorazione
date:  10/11/2019
---

`Leggere Neemia 9:1-3  . Perché il popolo si separava dagli stranieri?`

Sebbene Neemia volesse assicurarsi che il popolo associasse quei momenti alla gioia, poi condusse l’assemblea al digiuno. Si umiliarono davanti a Dio e si gettarono della polvere in testa, indossando dei sacchi di iuta. Poiché gli stranieri non potevano avere responsabilità per il peccato collettivo del popolo di Israele, gli Israeliti si separarono da essi, perché sapevano che erano i loro peccati quelli da perdonare. Riconobbero le colpe della loro nazione, a causa delle quali erano andati in esilio. La loro preghiera e confessione collettiva dimostrarono una profonda comprensione della natura del peccato. Gli Israeliti potevano essere irritati nei confronti dei loro predecessori per aver combinato dei guai e aver provocato l’esilio dell’intera nazione. O avrebbero potuto lamentarsi delle scelte dei loro capi e della mancanza di devozione dimostrate dalle precedenti generazioni, grazie alle quali si trovavano nella condizione attuale di poveri rimpatriati. Ma invece di alimentare odio e rancori, si rivolsero a Dio con umiltà e confessando. In Neemia 9:3   leggiamo che il popolo lesse dal libro della legge per un quarto della giornata, mentre per un altro quarto si dedicò alla confessione dei peccati e all’adorazione di Dio. Siamo davanti alla terza lettura della Torah, un atto centrale rispetto alla confessione, che deve fondarsi sulla verità di cui Dio è la fonte.

Grazie alla lettura della sua Parola, Dio si avvicina a noi, mentre lo Spirito Santo può parlarci e insegnarci. La verità della sua Parola modella il nostro pensiero e la nostra comprensione, ci incoraggia e ci edifica. Gli Israeliti si lasciarono anche andare alla tristezza e al pianto, perché il tempo trascorso alla santa presenza di Dio ci rende consapevoli della sua bellezza e bontà e ci stordisce perché ci rendiamo conto che il Creatore dell’universo sceglie di starci accanto, nonostante la nostra indegnità. Allora capiamo che senza Dio nella nostra vita non siamo in alcun modo diversi da qualunque altro nostro antenato spirituale nella fede. Solo se Dio agisce in noi possiamo diventare le persone che dovremmo essere.

`Leggere Daniele 9:4-19  . In che modo la sua preghiera è oggi applicabile?`