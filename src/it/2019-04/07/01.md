---
title:  Il nostro Dio che perdona
date:  09/11/2019
---

### Letture
Neemia 9:1-38 ; Daniele 9:4-19 ; Colossesi 1:16,17 ; Romani 5:6-8 

> <p></p>
> «Chi copre le sue colpe non prospererà, ma chi le confessa e le abbandona otterrà misericordia» Proverbi 28:13.

Dopo la festa dei tabernacoli, Sukkot, i capi radunarono nuovamente il popolo. Avevano appena trascorso del tempo in celebrazioni, ora era arrivato il momento di tornare al lavoro incompiuto di confessione e pentimento per i peccati davanti a Dio. È vero, poco prima, quegli stessi capi avevano detto al popolo di non essere tristi e di non piangere per le loro colpe, ma ciò non significava che pianto e confessione erano irrilevanti. Così, dopo aver celebrato le festività, era giunto il momento di dedicarsi a una corretta confessione. L’ordine degli eventi qui presentato non implica necessariamente la sequenza precisa in cui debbano susseguirsi gioia e confessione, né significa che solo l’ordine inverso debba essere seguito, anche se la celebrazione per la presenza di Dio nella nostra vita dovrebbe avere la precedenza. In fondo, Romani 2:4  dice che è la «bontà di Dio» a condurci al pentimento, quindi la medesima bontà evoca lode e celebrazione, ma ci ricorda anche che abbiamo bisogno del perdono divino, della sua purificazione e della sua ricreazione.