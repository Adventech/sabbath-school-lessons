---
title:  Inizio della preghiera
date:  11/11/2019
---

La reazione del popolo davanti alla lettura biblica fu una lunga preghiera che raccontava la bontà di Dio, in confronto con la storia dell’infedeltà israelita. Si potrebbe eccepire che la replica somiglia più a un sermone che a una preghiera, perché quasi ogni singolo versetto trova delle analogie qua e là nella Bibbia.

`Leggere Neemia9:4-8 . Su quali temi principali si concentra la preghiera in questi versetti iniziali, e perché?`

Nella prima parte di questa invocazione, il popolo benedice Dio, in particolare il suo nome. Nella cultura ebraica, il nome non era solo il modo per chiamare qualcuno, ma attribuiva alla persona la sua identità. La lode del nome di Dio è significativa perché dimostra al mondo che questo nome è degno di lode e onore. Si tratta del nome del Creatore dell’universo. La preghiera comincia con un’adorazione a Dio in quanto Creatore e unico a preservare ogni cosa (Ne 9:6 ; cfr. Co 1:16,17 ). Il verbo preservare deriva da un termine ebraico che significa «mantenere vivo». Colui che ha creato ogni cosa è lo stesso che ha scelto Abraamo, un essere umano che non aveva doti particolari, se non quella secondo cui «il suo cuore era fedele». In alcune circostanze, la fede di Abraamo sembra essere venuta meno, ma quando gli fu chiesto di sacrificare suo figlio, non vacillò (Ge 22 ). Imparò a essere fedele, non da un giorno all’altro, ma nell’arco di tutto il suo cammino accanto a Dio. Secondo la mentalità ebraica, il cuore veniva identificato con la mente. In altre parole, Abraamo ha imparato a essere fedele nel pensare e nell’agire e questo gli è stato riconosciuto da Dio. Le prime poche frasi della preghiera si concentrano su Dio in quanto Creatore, colui che conserva e che mantiene le promesse. Il popolo ricorda prima di tutto a se stesso chi è Dio: l’essere fedele che ci ha creati, ci preserva e mantiene sempre le promesse. Chiarito questo, è più facile per noi tenere la barra dritta e imparare ad avere fiducia in lui anche nelle circostanze più difficili, quando le apparenze ce lo mostrerebbero distante e disinteressato ai nostri tormenti.

`Perché la dottrina del Dio Creatore è così centrale rispetto alla nostra fede?`