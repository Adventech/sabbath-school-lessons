---
title:  Lode e richiesta
date:  14/11/2019
---

`Leggere Neemia 9:32-38 . Su cosa si concentra la conclusione della preghiera di confessione?`

La preghiera vira nuovamente verso la lode a Dio e alla sua essenza: egli è grande, potente e tremendo, rispetta il patto ed è misericordioso. L’ammissione della magnanimità divina pare sincera. C’è anche una richiesta sotto forma di un nuovo patto, descritto nei dettagli al capitolo 10. Che cosa si chiede? «Ora dunque, o Dio nostro, Dio grande, potente e tremendo, che mantieni il patto e agisci con misericordia, non ti sembrino poca cosa tutte queste afflizioni che sono piombate addosso a noi» (9:32). La comunità deve pagare tributo ai re che la dominano e il piccolo gruppo israelita soffre di una diffusa condizione di oppressione, che finisce per sfiancarlo. Hanno dovuto sopportare una tirannia dopo l’altra e agognano a una tregua. Interessante notare che si definiscono «schiavi». Dopo avere evidenziato l’infedeltà della loro nazione, concludono proprio attribuendosi quella parola. Gli schiavi, naturalmente, ubbidiscono al loro padrone. L’uso di questa parola, dunque, implica che sono consapevoli di dover ubbidire al Signore in modo diverso rispetto a chi li ha preceduti. Esprimono il desiderio di essere fedeli al Signore e ai suoi comandamenti; in quanto servi di Dio, chiedono a lui di intervenire in loro aiuto.

La comunità di Esdra e Neemia dichiara di essere «in grande angoscia» (v. 37), una condizione paragonabile all’afflizione provata dagli Israeliti in Egitto (v. 9). La loro preghiera rende lode al Signore perché ha visto la loro afflizione in Egitto e non l’ha trascurata. Quel gruppo adesso gli chiede di intervenire nuovamente come aveva fatto in passato, pur non meritandolo, perché nessun re, principe, sacerdote o profeta era stato fedele. Si affidano dunque esclusivamente alla grazia e alla misericordia divine, non a se stessi o alle opere dei loro avi, nella speranza che il Signore agisca in loro soccorso.

`Leggere Romani 5:6-8 . In che misura questi passi riflettono la richiesta degli Israeliti a Dio?`