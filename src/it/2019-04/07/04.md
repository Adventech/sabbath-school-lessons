---
title:  Insegnamenti dal passato
date:  12/11/2019
---

`Leggere Neemia9:9-22 . In cosa si distingue questa parte della preghiera rispetto alla prima?`

La preghiera passa dalla lode a Dio per la sua fedeltà al racconto della stridente infedeltà israelita durante le esperienze vissute in Egitto e nel deserto. Evidenzia tutto quello che il Signore ha dato agli Israeliti ma, sfortunatamente, la risposta dei «padri» a questa benevolenza fu orgoglio, superbia e disprezzo dei gesti di grazia divini. Il riconoscimento del fallimento umano e la mancanza di una vera devozione sono passi importanti verso la confessione e il pentimento. E anche se quei testi parlano di un popolo ormai lontano nel tempo, nessuno può negare che ogni singolo individuo ha dei problemi in questo stesso ambito. Naturalmente, a questo punto entra in scena il vangelo, tanto per noi oggi quanto per essi all’epoca. La confessione dei nostri peccati non ci salva, solo il sacrificio di Cristo può farlo. La confessione, accanto al pentimento, è determinante per ammettere che dobbiamo essere giustificati solo da Gesù. «Quando accettiamo Cristo come nostro Salvatore mediante il ravvedimento e la fede, il Signore ci perdona i peccati e ci rimette la punizione prevista per la trasgressione della legge. A quel punto, il peccatore si trova davanti a Dio come persona giusta, viene accolto con favore nel cielo e attraverso lo Spirito accede alla comunione con il Padre e il Figlio» - 3SM, p. 191.

Così, poiché la sua bontà ci spinge a confessare i nostri peccati e a pentircene, dobbiamo essere determinati, con l’aiuto della potenza divina, anche ad abbandonarli.

La morale della favola è che Israele era stato ostinato, Dio invece amorevole. Guardando a ritroso tutto il bene fatto alla nazione israelita, il popolo ricordava che Dio avrebbe continuato a benedirlo nel presente e in futuro. Per questo era importante rammentare in che modo Dio aveva agito nella storia di quel popolo. Ogni volta che lo hanno dimenticato si sono trovati nei guai.

`Pensa a dei momenti in cui hai avuto la sicurezza che Dio abbia operato nella tua vita. Come ti potrà consolare tale certezza la prossima volta che dovrai affrontare una prova? Come imparare a confidare nella bontà divina anche quando siamo totalmente scoraggiati e timorosi del futuro?`