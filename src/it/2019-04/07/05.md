---
title:  La legge e i profeti
date:  13/11/2019
---

`Leggere Neemia 9:23-31 . Come vengono descritti gli Israeliti quando vengono paragonati alla «gran bontà» di Dio?`

Questa nuova sezione della preghiera/sermone si concentra sulla vita a Canaan, dato che gli Israeliti possedevano la terra che Dio aveva dato loro. Avevano preso possesso di terreni fertili, città, vigne pronte all’uso, ma lo avevano dato per scontato. Alla fine del v. 25, è scritto che «si sono saziati, sono ingrassati». Quest’ultima è un’espressione che compare molto sporadicamente nella Bibbia (De 32:15 ; Gr 5:28 ), e ogni volta ha una connotazione negativa. Il popolo aveva «vissuto in delizie», non affidandosi a Dio, ma a ciò che possedevano. La storia sembra dire che avere tutto non facilita un cammino accanto al Signore. A volte pensiamo: «Se solo possedessi questa cosa, allora sarei davvero felice». Purtroppo, gli Israeliti avevano ricevuto tutto da Dio, ma la loro «felicità» non produsse che un distacco e una minore devozione. Troppo spesso ci concentriamo sui doni e perdiamo di vista il donatore. Un inganno fatale. Certo, non vuol dire che non si debba gioire per quello che Dio ci offre. È un suo preciso desiderio che noi ci rallegriamo, ma questo nostro stato d’animo non ci garantisce una relazione con lui. Se non siamo attenti, questi doni diventano un ostacolo. Non di meno, in questo capitolo, i capi confessano come abbiano mancato nella fedeltà a Dio. Scorrendo a ritroso la loro storia, citano specificatamente le trasgressioni compiute come nazione. Emergono un paio di aspetti importanti, perché ribaditi: 1. Israele ha gettato via la legge divina; 2. Ha perseguitato i profeti.

In altre parole, capiscono che questi due elementi, legge e profeti, sono essenziali ai fini della loro crescita come nazione e come individui. La preghiera enfatizza questa conclusione, dichiarando: «le tue prescrizioni che fanno vivere chi le mette in pratica» (v. 29, cfr. Le 18:5 ) e sottolineando che è stato lo Spirito a parlare mediante i profeti. Dio ci ha dato i comandamenti per poter vivere una vita rigogliosa e ha inviato i profeti per guidarci nella comprensione della sua verità. La gestione di questi doni da parte nostra è il tema decisivo per ciascuno di noi.