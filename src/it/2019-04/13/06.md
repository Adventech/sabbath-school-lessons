---
title:  Umiltà e perseveranza
date:  26/12/2019
---

`Leggere  Esdra 8:21-23,31,32 . Reputi sciocca o coraggiosa la decisione di Esdra di non parlare al re? In che modo lui e il popolo dimostrarono umiltà?`

Qualche tempo dopo, Neemia accettò la protezione da parte dell’entourage del re. Ma per quanto riguarda Esdra, ritenne che Dio potesse rivelarsi al meglio senza dover chiedere niente al sovrano. Così, quando arrivarono incolumi a Giuda, lo attribuirono al loro Signore. Forse, in certe situazioni, ci affidiamo eccessivamente agli uomini e non diamo sufficiente possibilità a Dio di rivelare la sua potenza. Esdra scelse di lasciare agire Dio in quella circostanza, e in quel modo dimostrò al re quanto fosse grande la sua potenza. Non fu un atto di presunzione. Egli riunì il popolo e insieme digiunarono e pregarono per quella situazione. Non si incamminarono prima di aver trascorso del tempo in relazione profonda con Dio. Si accostarono a lui con umiltà, chiesero che la sua protezione diventasse un segno della sua potenza, e il Signore rispose.

`Leggere Neemia 5:14-19 . In che modo Neemia dimostrò la propria umiltà?`

I veri leader devono essere disposti a umiliarsi e a essere essi stessi servitori. Quelli competenti non hanno bisogno di un “titolo” per acquisire onori. Neemia aprì le sue porte e donò generosamente agli altri. Avvalorò con i fatti la sua fede e l’incredibile consacrazione a Dio, che furono un grande esempio per tutto il popolo. Era dotato di una personalità molto forte e di un temperamento pratico, ma non si confrontò con gli altri adottando un atteggiamento di superiorità. Egli deteneva il ruolo più alto nella nazione Giudea all’epoca, eppure fu munifico. Agendo così, riflesse la vita e gli insegnamenti di Gesù, il quale ci ha detto che il modo migliore per guidare è servire il prossimo. Il Salvatore tradusse in pratica queste parole e anche noi, a prescindere dal ruolo, siamo chiamati a fare altrettanto.

`«Allora, sedutosi, chiamò i dodici e disse loro: “Se qualcuno vuol essere il primo, sarà l'ultimo di tutti e il servitore di tutti”» (Mr 9:35). Secondo le parole di Gesù, cosa significa essere un vero leader agli occhi di Dio?`