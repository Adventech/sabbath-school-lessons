---
title:  Scopo e passione
date:  25/12/2019
---

`Quale fu la forza motrice che mosse le esistenze di Esdra e Neemia? Neemia 2:1-10 ; Esdra 7:8-10 .`

In ogni cosa che facevano, Esdra e Neemia cercavano di comprendere la volontà divina per la vita del suo popolo. Questi aveva commesso molti errori, era stato punito per quello, ma Dio, fedele alle sue promesse di restaurazione, aveva aperto la porta perché tornasse nella terra promessa e, se fedele, realizzare gli obiettivi che si era prefissato per essi. E il Signore, nella sua sapienza, scelse due uomini davvero consacrati, simili per certi versi a Mosè, decisivi per quella restaurazione, proprio come era successo al condottiero molte generazioni prima.

I grandi leader hanno degli obiettivi, come dimostrano questi due uomini, uno scopo che è la forza motrice di ogni loro azione. Esdra e Neemia avevano un proposito, la chiara percezione di dove doveva essere il popolo di Dio, e si impegnarono al massimo delle loro facoltà per realizzarlo. Esdra lo fece attraverso lo studio della Scrittura e l’insegnamento della Parola. Neemia invece incoraggiò il popolo a fare ciò che era giusto e a schierarsi con fierezza dalla parte di Dio. Entrambi aspiravano a vedere Gerusalemme restaurata, ma non solo da un punto di vista materiale, volevano vedere un risveglio e un rinnovamento nella vita spirituale dei suoi abitanti. Per questo corressero, ripresero e talvolta pretesero un certo modo di agire. I grandi leader credono in qualcosa che va oltre l’ordinario e la mediocrità. Esdra e Neemia credevano in un Dio d’amore e potente, in grado di fare dei miracoli e desideravano che tutti stabilissero con lui un legame profondo. A partire dal primo capitolo, il lettore resta colpito dalla dedizione di Neemia per la causa di Dio, come anche dalla sua disperazione davanti alla situazione critica del suo popolo. Sempre in quel capitolo, egli piange quando gli vengono raccontate le tribolazioni degli Israeliti a Giuda. Si inginocchia e si impegna a fare qualunque cosa Dio gli chiederà. Neemia appare motivato dall’idea di fare la differenza nel mondo. Egli era un uomo d’azione, per Dio. Non scelse di fare la differenza per un salario più ricco o per prestigio personale (nonostante in Persia potesse contare su entrambi), ma recandosi a Giuda, in una nazione non così prospera, incontrando resistenza e opposizione a ogni passo. Egli proseguì con fede, senza curarsi degli ostacoli che gli si paravano davanti.