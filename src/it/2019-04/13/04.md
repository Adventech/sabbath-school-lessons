---
title:  Coraggio e conferimento di poteri
date:  24/12/2019
---

`Leggere  Neemia 4:7-23 . Neemia come dimostra questo coraggio e da chi lo riceve?`

Neemia resistette ai nemici che cercavano di intimidire i Giudei e reagì prendendo l’iniziativa di preparare il popolo al combattimento. Non disse semplicemente “va bene, Signore, pensaci tu”, ma convinse la gente a stare dalla sua parte. Mentre lavoravano per costruire le mura, allo stesso tempo tenevano spade e altre armi in mano. I Giudei, sotto la guida di Neemia, non si rannicchiarono per paura, ma impugnarono le armi per difendersi. Il loro leader li incoraggiò, credette in loro, lavorò insieme a loro e affidò a essi la responsabilità di agire. Conferì loro il potere di portare avanti l’opera, delegò e assegnò importanti compiti. Tuttavia, egli non si limitò a dare ordini per poi ritirarsi nelle sue stanze. Rimase accanto agli altri Israeliti e collaborò nel duro e indispensabile lavoro. Talvolta nella Bibbia, Dio dice al popolo di rimanere fermo e osservarlo mentre combatte, ma anche tanti esempi nei quali egli dice, «preparatevi ad agire e io vi darò la vittoria». Ciascuno di noi deve fare la propria parte se desidera godere della liberazione e delle benedizioni divine.

«Neemia non cadde preda del nemico grazie alla sua costante dedizione per l’opera di Dio e alla sua salda fiducia in lui. La persona indolente è facile preda della tentazione, ma colui che persegue un nobile scopo, un grande ideale, non si lascerà sconfiggere dal male. La fede di colui che progredisce costantemente non si indebolisce, perché ovunque distingue l’amore infinito che fa convergere tutte le cose verso la realizzazione del piano divino» - PK, p. 660 [cap. 55, p. 380].

Alla fine, Neemia trasse il coraggio dalla consapevolezza della realtà e della potenza di Dio. La sua conoscenza, come abbiamo visto, gli ha consentito di agire coerentemente con la sua fede.

`Anche se il contesto è diverso, che analogie riscontri tra l’esperienza di Neemia e il seguente passo: «Anzi uno piuttosto dirà: “Tu hai la fede, e io ho le opere; mostrami la tua fede senza le tue opere, e io con le mie opere ti mostrerò la mia fede”» (Gm 2:18)?`