---
title:  La guida del tempio contaminata
date:  08/12/2019
---

Neemia 13  si apre esprimendo preoccupazione sulla presenza in mezzo agli Israeliti dei Moabiti e degli Ammoniti, adoratori di idoli (vv. 1-3). Questi versetti non auspicano la cacciata di individui stranieri o di un’etnia diversa da una nazione che seguiva Dio, ma si riferiscono alle persone di fede diversa, non convertite ma idolatre (De 23:3-6 ).

`Leggere  Neemia 13:1-9 . Chi erano Eliasib e Tobia? Perché il loro comportamento fu inaccettabile? Leggere anche Neemia 2:10,19; 3:1; 12:10,22; 13:28 .`

Tanto Eliasib quanto Tobia sono figure note nel libro di Neemia. Il primo era il sommo sacerdote della nazione e responsabile delle camere del tempio. Tobia era un nemico di Neemia che si era opposto con veemenza all’opera che aveva compiuto a Gerusalemme. L’alleanza tra Eliasib e Tobia suggerisce una relazione sancita dal matrimonio. Anche se non esistono tracce scritte di tale rapporto, sappiamo che Tobia aveva un nome ebraico, «il Signore è buono», e con tutta probabilità anche la sua formazione era di origine ebraica. La famiglia della moglie, i discendenti di Arac, sebbene non identificata, si pensa fossero collegati alla famiglia di Eliasib. Inoltre, Samballat l’Oronita, altro oppositore di Neemia, aveva una figlia sposata con il nipote di Eliasib. Dunque, la cospirazione contro Neemia poteva contare su un’alleanza dei più alti ufficiali contro la sua leadership. Durante l’assenza del governatore, il sommo sacerdote concesse a Tobia una delle stanze del tempio deputate alla conservazione delle decime, dei doni e delle offerte. A Tobia era garantita la residenza permanente, un modo per stabilirlo come uno dei capi della nazione. I nemici di Neemia alla fine riuscirono a raggiungere il loro scopo: destituirlo e assumere essi stessi il controllo. Per fortuna, il governatore non sarebbe rimasto inerme senza fare niente.

`Quante volte, nella storia sacra, il popolo di Dio si è lasciato portare fuori strada così facilmente? Come possiamo evitare gli stessi errori?`