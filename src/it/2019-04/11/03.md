---
title:  I Leviti nei campi
date:  09/12/2019
---

`Leggere  Neemia 13:10-14 . In che modo cerca di rimediare?`

I cantori, i sorveglianti e altri servitori del tempio dovettero tornare al loro lavoro nei campi per sfamare le rispettive famiglie, perché l’opera in favore di Dio non stava godendo di supporto. Il sistema delle decime e delle offerte, che era stato faticosamente istituito, ora giaceva in disgrazia. Neemia dovette ricominciare da capo. L’atto di gettare ogni cosa fuori dal tempio denota disperazione.

«Non solo era stato profanato il tempio, ma le offerte erano state utilizzate in modo improprio. Questo episodio aveva contribuito a scoraggiare la generosità del popolo, che aveva perduto zelo, fervore ed era riluttante a restituire le decime. Le entrate del tesoro della casa del Signore scarseggiavano e molti cantori e altri impiegati nei servizi del tempio, non ricevendo sostentamento, avevano lasciato l’opera di Dio per lavorare altrove» - PK, p. 670 [cap. 57, p. 386].

È straordinario sapere che tutti i Giudei si riunirono nuovamente e ricostruirono quello che era stato distrutto. Il popolo era schierato dalla parte di Neemia, contro Tobia ed Eliasib, perché dovevano aver capito che il loro governatore aveva fatto tutto il possibile per il loro bene. Inoltre, Neemia affidò le cariche di sovrintendenti del tempio a uomini considerati fedeli e affidabili. Ricevettero l’incarico di raccogliere decime e offerte, assicurandosi che quei beni fossero custoditi come si doveva, e distribuendo le risorse alle parti che ne avevano diritto. In altri termini, Neemia tornò e sradicò il sistema corrotto di governo, apparentemente in un colpo solo. Nonostante avesse nominato uomini fedeli per l’organizzazione del tempio, Eliasib, il sommo sacerdote corrotto, non perse la sua posizione, perché gli veniva tramandata dalla discendenza di Aaronne. Il suo lavoro nel tempio poteva essere indebolito dalle nomine fatte da Neemia, che avevano assorbito alcuni compiti del sommo sacerdote, ma ricopriva ancora quella carica.

`Neemia aveva pregato, «Ricordati per questo di me, o Dio mio, e non cancellare quello che ho compiuto fedelmente per la casa del mio Dio e per il suo servizio!», (13:14). Perché in questa preghiera c’è tanto di umano?`