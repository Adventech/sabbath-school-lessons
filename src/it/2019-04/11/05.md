---
title:  Pigiare l’uva in giorno di sabato
date:  11/12/2019
---

`Leggere  Neemia 13:15,16 . Qual è il problema che Neemia deve affrontare?`

Non è facile schierarsi dalla parte di Dio quando si è in minoranza. Poiché aveva detto che il sabato era un giorno santo nel quale era vietato fare qualsiasi lavoro, Neemia intendeva assicurarsi che questo comandamento fosse rispettato a Gerusalemme. Si sentiva moralmente obbligato a prendere quella posizione e ad agire conseguentemente. Il sabato fu creato come apogeo della settimana creativa, perché si trattava di un giorno speciale in cui le persone dovevano rinnovarsi e ricrearsi trascorrendo del tempo con Dio ed evitare di dedicarsi alle loro occupazioni e attività mondane. Qualcuno ha detto: «non fu tanto Israele a osservare il sabato, quanto il sabato a osservare Israele». Il settimo giorno era e rimane uno straordinario mezzo per tenere viva la fede in quelli che con l’aiuto della grazia divina desiderano osservarlo e godere dei vantaggi fisici e spirituali che ne derivano.

`Leggere  Neemia 13:17-22 . Che cosa fa Neemia per bloccare le transazioni economiche in giorno di sabato?`

Dato che era governatore di Giuda, Neemia riteneva che nel proprio ruolo fosse responsabile del rispetto delle regole. Poiché in quella nazione esse coincidevano con la legge di Dio, divenne guardiano di quella legge, sabato compreso. Forse, se i notabili di Giuda si fossero opposti alla corruzione diffusa dal sommo sacerdote, Neemia non si sarebbe trovato in questa situazione. Tuttavia, notabili e capi, probabilmente, nutrivano già del risentimento verso Neemia, perché in passato li aveva costretti a essere generosi nei confronti dei poveri, quindi in apparenza non si erano opposti ai cambiamenti voluti da Eliasib e Tobia.

Neemia prima rimprovera i notabili, poi ordina la chiusura delle porte e colloca alcuni suoi uomini a guardia delle stesse. Quando i mercanti vengono spostati dall’interno all’esterno delle mura, egli prende misure ancora più drastiche e minaccia di arrestarli nel caso si fossero ripresentati il sabato successivo. Evidentemente, doveva essere un uomo di parola, perché i mercanti da quel momento in poi non si presentarono più.