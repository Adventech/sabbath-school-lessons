---
title:  Il primo ritorno dall’esilio
date:  29/09/2019
---

`Leggere Geremia 25:11,12; 29:10  e Daniele 9:1,2 . Quando si verificò il primo ritorno dall’esilio? Quale profezia adempì?`

Il Signore esercitò il suo influsso su Ciro per consentire il primo ritorno, in adempimento alla profezia dei settant’anni di Geremia. Questi aveva scritto che la terra di Giuda sarebbe rimasta desolata per settant’anni sotto Babilonia (come accadde dal 606/605 al 537/536 a.C.), poi però il Signore avrebbe aperto le porte al ritorno dei prigionieri. Daniele, mentre studiava gli scritti di Geremia, capì che era arrivato il tempo perché si compisse quell’evento promesso. In Daniele 9 , scrive, si rende conto che la scadenza si sta avvicinando senza apparenti cenni di cambiamento, ed è salito al potere il nuovo sovrano persiano. Rammaricandosi si rivolge a Dio, invocandone la misericordia e il compimento delle sue promesse. Nel medesimo capitolo (vv. 24-27), Dio lo rassicura dicendo che ogni cosa è sotto il suo controllo e che esiste un futuro pianificato, nel quale un liberatore sarebbe morto per gli uomini al fine di espiare i loro peccati, portare la giustizia e adempiere il sistema dei sacrifici. In effetti, era come se Dio stesse dicendo: «Daniele, non preoccuparti. Così come è vero che verrà un liberatore (Gesù), ti dico anche che ci sarà per voi una liberazione nel presente». Poco tempo dopo, Dio ispirò Ciro, re di Persia, a ordinare il rilascio dei prigionieri. Il Signore è sempre fedele alle sue promesse.

In Esdra 1  è riportato l’editto di Ciro, secondo cui la nazione di Israele era libera di tornare a Gerusalemme e costruire la casa del Signore. Quell’ordine fu promulgato tra il 539 e il 537 a.C. Il re non solo li lasciò andare, ma si assicurò che portassero con loro doni e offerte, compresi gli utensili originali del tempio che erano stati sottratti da Nabucodonosor. Questo evento ci ricorda la fuga degli Israeliti dall’Egitto, avvenuta molti anni prima, quando anche in quella circostanza Dio toccò il cuore degli Egizi affinché offrissero loro dei doni di commiato. Il primo gruppo che fece ritorno a Giuda era composto da circa 50mila persone, e con tutta probabilità comprendeva anche donne e bambini di altri territori.

`Quali altre profezie storiche si sono esattamente avverate come promesso nelle Scritture? Quale conforto possiamo trarre dal fatto che Dio conosce il futuro, quindi possiamo fidarci delle sue promesse?`