---
title:  Il decreto di Artaserse
date:  02/10/2019
---

`Leggere Esdra 7:11-28 . Quali erano gli elementi componenti di questo decreto reale?`

Il decreto di Artaserse ricorda quello di Ciro. Il re consiglia chiunque lo desideri, in particolare della discendenza sacerdotale, a intraprendere il viaggio verso Gerusalemme. Nonostante, secondo i documenti storici ritrovati nella casa di Murashu, la maggior parte degli Ebrei decise alla fine di rimanere in Persia (come dimostra la vicenda di Ester), ci fu chi aveva atteso l’opportunità di cominciare una nuova vita nella terra dei loro antenati. Il re indirizza buona parte delle sue disposizioni ai tesorieri del territorio al di là dell’Eufrate (transeufrateo), che dovevano fornire a Esdra tutto quello di cui aveva bisogno per restaurare la città e per «onorare la casa del Signore» (7:27). Infine, il sovrano incarica Esdra di garantire la corretta osservanza della legge di Dio come di quella umana, fondando un sistema giuridico. L’ordine e l’organizzazione conseguenti questo comando sono un aspetto importante per ogni società. Oltre a questo, Artaserse rese più agevole a Esdra e agli Israeliti il compito di ripristinare la loro casa natale. La preoccupazione dimostrata dal re per la ricostruzione di città e tempio indica forse che era diventato un credente del Dio di Esdra? Artaserse lo chiama «Dio di Israele, la cui dimora è a Gerusalemme» (v. 15). Questa terminologia fa capire che egli considerava il Signore semplicemente una divinità locale che aveva bisogno di placare con dei doni, perché non voleva suscitare la sua ira contro di sé o i suoi figli (v. 23). Inoltre, va osservato che il 457 a.C. è anche l’anno in cui si scatena la rivolta egiziana contro il dominio persiano; è verosimile quindi che quel comportamento così disponibile del re servisse a conquistarsi la lealtà da parte della provincia di Giuda. Purtroppo, malgrado i rapporti intrattenuti dal re con Esdra e Neemia, egli non divenne un credente, o almeno, niente nel testo ci autorizza a pensarlo, e questo significa che Dio si serve anche di gente non convertita per adempiere la sua volontà sulla terra.