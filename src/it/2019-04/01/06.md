---
title:  L’importanza dell’insegnamento
date:  03/10/2019
---

`Leggere  Esdra 7:6,10 . Cosa ci dicono questi passi in merito all’importanza di una corretta educazione religiosa?`

La sincera devozione di Esdra per il Signore e la sua decisione di studiare, applicare e insegnare la parola di Dio (7:6,10) lo prepararono per un ministero più grande in Israele. Il testo biblico dichiara esplicitamente che egli si consacrò allo studio, alla pratica e all’insegnamento della legge di Dio. Ellen G. White ci offre un importante contributo: «Discendente di Aaronne, Esdra aveva ricevuto un’educazione sacerdotale, ma aveva acquisito familiarità anche con gli scritti dei magi, degli astrologi e dei savi del regno medo-persiano. Egli però non era soddisfatto della propria condizione spirituale: desiderava intensamente essere in piena armonia con il Signore e ricevere la sapienza per poter adempiere la sua volontà. Così “Esdra si era dedicato con tutto il cuore allo studio e alla pratica della legge del Signore” (Ed 7:10). Questo lo aveva spinto ad approfondire seriamente la storia del popolo di Dio contenuta negli scritti dei profeti e dei re. Aveva esaminato i libri storici e poetici della Bibbia per capire perché il Signore avesse permesso la distruzione di Gerusalemme e la cattività degli Ebrei in terra pagana» - PK, p. 608 [cap. 50, p. 350].

«Egli si impegnò costantemente per far rinascere un interesse per lo studio delle Scritture. Per tutta la vita lavorò per conservare e diffondere gli scritti sacri. Raccolse tutte le copie della legge che riuscì a trovare, le fece trascrivere e distribuire. Diffondendo la verità e mettendola così a disposizione di molti assicurò loro una conoscenza che risultò di grande valore», Ivi, p. 609 [351].

Sebbene Esdra avesse appreso le vie dei pagani, si accorse che non erano corrette; e cercò così la verità dalla fonte stessa della verità, ovvero la parola di Dio e la legge del Signore. Dovette scordarsi di tante cose apprese alle università terrene perché buona parte di quello che aveva imparato era sbagliato. D’altronde, che bene avrebbe potuto trarre dagli scritti di magi e astrologi?

`Anche oggi forse abbiamo bisogno di disimparare molte delle cose che ci insegna il mondo. Qualche esempio?`