---
title:  Compiere «un grande lavoro»
date:  24/10/2019
---

`Leggere Neemia 6:1-13 . Perché Neemia considera «grande» il lavoro che stanno compiendo (v. 3). Quali furono in quel caso i tentativi per bloccarlo?`

Il capitolo 6 racconta diversi attentati alla vita di Neemia. Samballat e Ghesem continuano a inviargli delle lettere per convincerlo ad andare da loro con il pretesto di una riunione, che però avrebbe dovuto svolgersi nella piana di Ono, in territorio nemico, svelando così il vero intento di quell’invito. Samballat, Ghesem e Tobia capirono che dovevano agire prima che le mura fossero completate e le porte chiuse. Gli Ebrei godevano della protezione del re persiano, quindi i loro nemici non potevano attaccarli frontalmente. Ma se si fossero sbarazzati del loro capo, avrebbero inibito i progressi e magari arginato per sempre quella popolazione. I cospiratori non si arresero: anche se Neemia non rispondeva loro, continuarono a provarci. Deve essere stato frustrante per quell’uomo di Dio guardarsi dai nemici in ogni situazione. Rispose loro con questa frase: «Io sto facendo un gran lavoro» (v. 3).

Secondo i parametri di questo mondo, Neemia stava facendo un gran lavoro quando era coppiere del re, un ruolo prestigioso, uno dei più elevati all’epoca in cui era al servizio del sovrano come consigliere. Ma ricostruire una città ridotta in macerie, poteva essere considerato «un gran lavoro»? Neemia reputò l’opera per Dio «grande» e importante perché capì che a Gerusalemme era in gioco l’onore del nome del Signore. Inoltre, quando questi stabilì i servizi presso il santuario, istituì il sacerdozio. Per mantenere sacro e speciale il santuario nella mente delle persone, consentì solo ai sacerdoti di compiere i servizi richiesti all’interno del tempio. L’uomo fatica con le proprie forze a cogliere la santità di Dio, per questo egli ha disposto di aiutare gli Israeliti portandoli con reverenza alla sua presenza. Neemia sapeva che i cortili del tempio erano aperti a tutti, ma non le stanze interne. Con l’invito a incontrarsi nel tempio, Semaia non solo dimostrò di essere un falso profeta, suggerendo qualcosa che era contrario alle direttive divine, ma si rivelò anche un traditore.

`Oggi il santuario terreno non esiste più, ma in che modo possiamo conservare il senso della santità di Dio?`