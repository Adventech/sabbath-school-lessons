---
title:  Neemia passa all’azione (444 a.C.)
date:  23/10/2019
---

`Leggere Neemia 4 . Cosa fecero gli Ebrei sotto la guida di Neemia per resistere all’opposizione? Perché fu importante per loro prepararsi a combattere, piuttosto che non fare niente, nella convinzione che Dio li avrebbe protetti?`

Dopo ripetute partenze e interruzioni, il popolo iniziò nuovamente a lavorare. Gli Ebrei pregarono, poi Neemia organizzò una protezione attiva. Gli operai facevano dei turni di lavoro durante il giorno e la notte per essere preparati in caso di incombenti attacchi. Neemia organizzò delle sentinelle armate anche intorno alle mura, in modo che ogni famiglia fosse pronta a combattere. Oltre a ciò, divise i suoi servi in due gruppi, uno che lavorava e l’altro che teneva le armi. Vi furono anche disposizioni speciali per quelli che lavoravano alle mura, i più esposti al pericolo. Ciascun operaio con una mano teneva una spada, con l’altra aggiungeva mattoni e malta. Essi fecero la loro parte, il Signore fece il resto. La fede di Neemia nella protezione divina è ispirante; tuttavia, non rimase seduto in panciolle in attesa che pensasse a tutto Dio, ma si preparò, come tutti gli altri, al meglio delle proprie possibilità.

Il passaggio «Non li temete! Ricordatevi del Signore, grande e tremendo. Combattete per i vostri fratelli, per i vostri figli e figlie, per le vostre mogli e le vostre case!» (Ne 4:13,14 ) e l’altro «il nostro Dio combatterà per noi» (vv. 19,20) sono due tra le dichiarazioni più motivanti di tutta la Bibbia. Gli Ebrei avrebbero potuto interrompere nuovamente la costruzione a causa della persistente opposizione, ma questa volta rimasero aderenti alla promessa secondo cui Dio avrebbe combattuto per loro. Quando troviamo dissenso per il nome di Dio, per le nostre credenze o per il compito che il Signore ci chiama a svolgere, ricordiamoci che egli «combatterà per noi».

Alla fine, gli Ebrei presero coscienza che il Signore accompagnava ogni loro azione, per questo ebbero il coraggio di andare avanti.

`Perché è importante sapere che quello che stai facendo corrisponde alla volontà divina? Ma la domanda fondamentale è questa: come si fa a sapere se sto adempiendo tale volontà?`