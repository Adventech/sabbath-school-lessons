---
title:  Sospensione del lavoro
date:  22/10/2019
---

`Cosa fecero i «nemici», secondo il racconto di Esdra 4:6-24 , per determinare l’interruzione dei lavori a Gerusalemme?`

«La gente del paese» scrisse lettere di accusa contro gli Ebrei e la loro opera prima al re Dario (Esdra 5  e 6 ), poi anche ad Artaserse e ad Assuero. Stavano facendo tutto quello che era in loro potere per interrompere i lavori a Gerusalemme. Le popolazioni delle nazioni limitrofe sostenevano che, in caso di ricostruzione della città, il re avrebbe perso ogni influsso su di essa, perché Gerusalemme, in passato, era già stato un luogo di ribellione e tumulti. Il re Artaserse, purtroppo, si convinse che gli Ebrei stessero costruendo la città solo perché miravano all’indipendenza e istigavano allo scontro. Ordinò allora l’interruzione dei lavori e fu inviato un esercito per prevenire qualsiasi accenno di ricostruzione. Questo approccio violento determinò un’interruzione per l’opera di Dio.

`Leggere Esdra 4:23,24 . Perché gli Ebrei interruppero la costruzione? Non conoscevano la volontà di Dio?`

È evidente che gli Ebrei avevano capito di essere stati chiamati da Dio a ricostruire la città e il tempio, ma a motivo della forte opposizione ebbero paura. Forse accamparono delle scuse tipo: «non è il momento giusto», oppure «se Dio avesse voluto davvero ciò, sarebbe intervenuto lui», o ancora «forse non saremmo proprio dovuti tornare qui». Quando l’opposizione si intromette in quello che siamo convinti di essere stati chiamati a fare dal Signore, abbiamo la tendenza a dubitare della sua guida. Possiamo facilmente convincere noi stessi di agire in modo sbagliato. La paura ci può paralizzare la mente e i pensieri volgono verso la disperazione e l’impotenza, invece di rimanere concentrati sulla potenza di Dio.

`Ti è mai successo di convincerti che Dio ti avesse scelto per fare qualcosa, per poi iniziare ad avere dubbi davanti alle prime complicazioni? Cosa ti ha insegnato quell’esperienza?`