---
title:  L’idea del patto
date:  17/11/2019
---

`Leggere Neemia 10:1-29. Chi stipula il patto e per quale motivo?`

Anche se il documento fu firmato dai soli capi, il testo puntualizza che «il resto del popolo… si sono impegnati con esecrazioni e giuramenti a camminare nella legge di Dio» (Ne 10:28,29). Cos’aveva di tanto particolare quel patto con Dio da suscitare in tutti il desiderio di farne parte? Per rispondere occorre tornare agli inizi e comprendere l’idea biblica di patto. Esso era importante perché faceva parte della storia dei rapporti tra Dio e l’umanità peccatrice e dimostrava il desiderio divino di ristabilire una relazione con le persone. Consentiva anche a queste ultime di comprovare il loro desiderio di consacrarsi a Dio. Il racconto della creazione in Genesi 1  e 2  non narra solo la nascita dell’uomo e della donna, ma anche il rapporto reciproco tra di essi e quello con il Creatore. L’ingresso del peccato ha interrotto però tutte quelle relazioni, perché il peccato è l’antitesi della creazione ed è invece latore di de-creazione (morte).

La genealogia di Adamo alla fine si divide, quando Caino sceglie il male (Ge 4:8-19 ) e Set abbraccia Dio (5:3-24 ). La genealogia di Caino culmina con Lamec (4:17-19 ), il settimo a partire da Adamo, che introdusse la poligamia. La violenza e la vendetta di coloro che discendono da Caino si contrappongono alla fedeltà della progenie di Set, la cui genealogia è anch’essa computata, ma il settimo della stirpe è Enoc, il quale «camminò con Dio» (5:24 ) e fu rapito in cielo.

Purtroppo, il mondo ha scelto in maggioranza di abbracciare più il male che Dio, ed è arrivato a un punto in cui la discendenza della stirpe fedele si è molto ridotta, con il rischio che da lì a poco non sarebbe esistita più nemmeno una famiglia mediante la quale Dio potesse adempiere la promessa di inviare un Salvatore. A quel punto, è intervenuto il diluvio, un’ulteriore de-creazione, un’inversione e una distruzione della vita; in realtà, il Signore distrusse ciò che gli uomini avevano già mandato in rovina (6:11-13 ).

`Hai personalmente sperimentato la forza distruttiva del peccato? Qual è l’unica protezione che si può opporre?`