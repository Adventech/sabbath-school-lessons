---
title:  Approfondimento
date:  21/11/2019
---

`Rileggere Neemia 10:32-39 . Perché le pratiche del tempio erano determinanti per gli Israeliti, come testimonia la frase «Noi ci siamo così impegnati a non trascurare la casa del nostro Dio» (v. 39)? Perché il tempio era importante per la fede nel suo complesso? (cfr. Eb 8:1-7 )`

Gli Israeliti si impegnarono a prendersi cura del tempio. Sebbene fossero un piccolo gruppo economicamente pressato dal re, decisero di donare dal poco che possedevano per consentire al tempio di prosperare, non solo di sopravvivere. Perciò, decisero di dare un terzo di siclo per i suoi servizi ogni anno, e non limitarsi a quello che prevedeva il censimento, come ordinava la legge. La nazione comprese la necessità di andare oltre quello che le era richiesto. Inoltre, affidarono la responsabilità di bruciare la legna sull’altare a determinate famiglie, riconoscendo che senza organizzazione quella pratica sarebbe tramontata. Primizie, primogeniti, decime e offerte erano aspetti legati al servizio nel tempio che garantivano il ministero dei sacerdoti e dei Leviti. Un decimo di tutto andava a questi ultimi. I primogeniti venivano riscattati per denaro e la somma andava ad aggiungersi a quanto già ricevevano. Tuttavia, un decimo della decima dei Leviti era destinata ai sacerdoti.

Il tempio era il cuore battente della nazione israelita, il nucleo della loro fede, a tal punto che la tragedia più grande fu quando Nabucodonosor lo abbatté e portò via gli oggetti sacri. Quando il tempio era gestito come si deve, garantiva alla nazione una vibrante vita spirituale, perché indicava al popolo la soluzione definitiva al problema del peccato attraverso il simbolico sacrificio di un agnello. Quando Gesù morì sulla croce, la soluzione divenne realtà (Ro 5:5-10 ). Oltre questo, mediante il servizio annuale nel giorno dell’espiazione, il popolo imparò che Dio aveva un piano per sbarazzarsi del male e del peccato. In altri termini, il tempio aveva la funzione di luogo in cui veniva rivelato l’intero piano della salvezza. Gli insegnamenti che possiamo trarre dai suoi servizi sono immensi e indispensabili, ci danno un quadro più grande del carattere di Dio e fanno luce sul piano della salvezza.

`«Certa è quest'affermazione e degna di essere pienamente accettata: che Cristo Gesù è venuto nel mondo per salvare i peccatori, dei quali io sono il primo» (1 Ti 1:15). Qual era la speranza di Paolo e come possiamo farla nostra?`