---
title:  Brutte notizie per Neemia
date:  06/10/2019
---

Il libro di Neemia si apre ricordando in qualche modo l’inizio di quello di Daniele (Da 1:1,2 ), vale a dire con delle cattive notizie. Tanti Israeliti erano tornati nella terra dei padri, ma le cose non andavano tanto bene.

`Leggere Neemia 1:1-4 . Perché Neemia era così sconsolato? Come reagì?`

Alcuni Ebrei catturati anni prima furono condotti a Susa, uno dei quattro centri amministrativi dell’Impero persiano, dove Neemia serviva come coppiere nel palazzo reale. L’espressione riferita ad Anani, «un mio fratello», generalmente non indica una necessaria consanguineità, ma in questo caso è probabile di sì, visto che in Neemia 7:2  l’espressione è usata per distinguere Anani da un altro pio Israelita, Anania. La conversazione con Anani dovrebbe risalire al periodo tra metà novembre e metà dicembre del 445 a.C., circa 13 anni dopo il ritorno di Esdra a Gerusalemme. Anani parla di una situazione terribile nella città, che i suoi abitanti non sono riusciti a ricostruire e le cui mura sono state abbattute dai nemici, lasciandola desolata e indifesa. Neemia aveva sentito delle voci secondo cui i Samaritani avevano distrutto le mura, ma fino a quel momento non aveva ricevuto risposte definitive. Lo stesso re Artaserse, inoltre, aveva infranto le speranze dei rimpatriati bloccando i lavori di ricostruzione dopo che le popolazioni al di là del fiume si erano lamentate (Ed 4 ). Anche se il tempio era stato riedificato non era pienamente funzionante, perché le persone indispensabili al servizio non potevano vivere a Gerusalemme. La circostanza rattrista Neemia e le implicazioni delle notizie pervenutegli gli trafiggono l’animo: gli Ebrei non hanno reso gloria a Dio, nonostante fossero ritornati proprio per quello scopo. Hanno invece trascurato la casa di Dio e la città santa, per paura del nemico e della persecuzione. Allora, Neemia si rivolge direttamente al Signore. Non recrimina sul fatto che il popolo di Giuda dimostri mancanza di fede, né li etichetta come codardi, ma neanche accetta la situazione come fosse lo status quo. Si inginocchia, comincia a pregare e a digiunare.

`Udendo la brutta notizia, Neemia piange, digiuna e prega. Perché ci fa capire che, soprattutto nei momenti di prova, abbiamo bisogno di appellarci al Signore?`