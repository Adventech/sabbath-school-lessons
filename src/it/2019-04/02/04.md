---
title:  Neemia parla apertamente
date:  08/10/2019
---

Al capitolo 1, versetto 11, Neemia afferma di essere il coppiere del re. A noi può sembrare un compito insignificante, ma i coppieri potevano esercitare notevole influenza, perché avevano costante accesso alla presenza del sovrano. Essi dovevano assaggiare le bevande a lui destinate per prevenirne la malattia o la morte. Erodoto sottolinea che i Persiani attribuivano grande onore ai coppieri, considerati alti ufficiali. Per esempio, il coppiere del re assiro Esaraddon era anche primo ministro del regno. Neemia deteneva quindi un ruolo di primo piano e, grazie alla facilità di accesso al re, implora il Signore a proposito della situazione a Giuda.

`Leggere Neemia 2:1-8 . Cosa succede per effetto delle preghiere e del digiuno di Neemia?`

La preghiera viene esaudita nel mese di Nisan, approssimativamente ad aprile del 444 a.C. Erano trascorsi quattro mesi dalle brutte notizie giunte da Anani a proposito di Gerusalemme. In tutto quel periodo, Neemia aveva pregato e digiunato e ogni giorno che passava poteva interpretarlo come una mancata risposta da parte di Dio. Ma il tempismo divino è perfetto: egli infatti preparò il re ad ascoltare il suo coppiere e ad accogliere favorevolmente la richiesta.

Non era faccenda di tutti i giorni sollevare questa persona dalla sua funzione per un certo lasso di tempo, e concedergli la carica di governatore in un altro territorio. Dio parlò mediante Neemia e colpì il re Artaserse I a tal punto da nominare Neemia governatore della terra di Giuda. La citazione della presenza della regina sembra suggerire che si trattasse di un’occasione privata, perché non era un’abitudine consolidata che lei presenziasse ai ricevimenti formali. Neemia non parla subito di Gerusalemme, per evitare che il re si faccia idee preconcette, preferisce optare per un appello emozionale che parte dalla sua sensibilità personale. Nel momento in cui la città viene esplicitamente nominata, il sovrano è già stato convinto.

`Quale analogia è possibile stabilire tra la posizione di Neemia in questa corte e quella di Daniele a Babilonia? Quale aspetto del carattere di Neemia pare disporre positivamente il re davanti alle sue richieste?`