---
title:  Contro lo spirito della legge
date:  28/10/2019
---

`Leggere Neemia 5:6-8  (vedi anche Esodo 21:2-7 ). Perché Neemia reagisce con rabbia?`

Anche se oggi fatichiamo a comprenderlo, la schiavitù nel mondo antico era una norma culturale. Un genitore poteva scegliere di divenire egli stesso schiavo/a oppure vendere un figlio. Da un punto di vista sociale e legale, ai genitori era consentita questa opzione. Tuttavia, dal momento che Dio intende garantire la libertà, regolamentò questa pratica in Israele chiedendo ai creditori di liberare i loro schiavi ogni sette anni. In questo modo impediva che un essere umano potesse vivere permanentemente da schiavo e dimostrava il suo desiderio di consentire a ciascuno una vita libera. Anche se il prestito era previsto dalla legge, non si può dire altrettanto per gli interessi (per quanto riguarda le norme bibliche contro l’usura, leggere Esodo 22:25-27 ; Levitico 25:36,37  e Deuteronomio 23:19,20 ). Eppure, si trattava di interessi bassi paragonati alle cifre pretese dalle nazioni confinanti. La richiesta era pari all’uno per cento ogni mese. Testi mesopotamici del settimo secolo a.C. rivelano interessi annuali del 50 per cento per l’argento e del 100 per cento per il frumento. Quindi, un interesse del 12 per cento l’anno era basso, se paragonato con i parametri in uso nelle nazioni della Mesopotamia. Ma al di là di tutto, secondo la parola di Dio, l’unico sbaglio dei creditori fu quello di richiedere gli interessi (Ne 5:10 ) e, cosa interessante, il popolo non lo cita nemmeno nelle loro lamentele. Tutto il resto era compatibile con la normativa legale e sociale vigente. Allora, perché Neemia fu «molto indignato»? Va apprezzato il fatto che egli non agisca d’impulso, ma fa alcune serie riflessioni sull’argomento.

La risolutezza di Neemia è significativa; egli non lascia cadere nel vuoto i lamenti, solo perché tecnicamente non viene infranta alcuna legge, e perché da un punto di vista sociale si agisce secondo consuetudine, addirittura in maniera «dolce» rispetto alle abitudini dei paesi confinanti. In questa situazione è stato trasgredito lo spirito della legge. Soprattutto di fronte a una grave crisi economica era preciso dovere delle persone aiutarsi a vicenda. Dio è dalla parte degli oppressi e dei bisognosi e ha dovuto suscitare dei profeti per parlare contro le malvagità e le violenze commesse contro i poveri.

`In che modo, anche inconsapevolmente, rischiamo di seguire la legge alla lettera ma di violarne lo spirito? Michea 6:8`