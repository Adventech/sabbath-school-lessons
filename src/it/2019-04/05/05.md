---
title:  Un giuramento
date:  30/10/2019
---

`Leggere Neemia 5:12,13 . Perché Neemia pronuncia una maledizione contro chi non si sarebbe attenuto all’accordo?`

Anche se i capi accettano di restituire quello che hanno confiscato, Neemia non si accontenta delle semplici parole. Ha bisogno di prove concrete, per questo li fa giurare davanti ai sacerdoti. Questo atto conferisce validità legale alla procedura nel caso egli dovesse reclamare in seguito il rispetto dell’accordo. Ma come mai pronuncia una maledizione? Neemia raccoglie, agita e scuote il suo mantello, un gesto simbolico a testimoniare la perdita di qualcosa. Significava che chiunque infrangerà la promessa, perderà tutto. Era in uso pronunciare delle maledizioni per imprimere nella mente di altre persone la rilevanza di una determinata legge o norma. Quando a una regola si associava una maledizione era meno probabile che le persone la infrangessero. Neemia evidentemente sentiva che quella era una tematica molto seria e che occorreva fare qualcosa di drastico per accrescere le possibilità di un suo successo.

**Cosa ci insegnano i seguenti testi a proposito della santità dei giuramenti per quelle persone?**

`Numeri 30:2`

`Deuteronomio 23:21-23`

`Ecclesiaste 5:4,5`

`Levitico 19:12`

`Genesi 26:31`

L’arte oratoria è un dono efficace che Dio ha dato a uomini e donne e che ci distingue radicalmente dagli animali. Nelle nostre parole c’è un potere, addirittura di vita o di morte. Per questo occorre molta prudenza nelle cose che affermiamo, nelle promesse che facciamo e negli impegni verbali che prendiamo. È altresì fondamentale che le nostre parole coincidano con le nostre azioni. Quante persone si sono allontanate dal cristianesimo per le parole pronunciate da chi poi ha agito in maniera diametralmente opposta?

`Riflettiamo sull’impatto che le nostre parole possono avere sugli altri. In che modo si impara a essere prudenti in ciò che diciamo, nel momento in cui lo facciamo e nel modo di esprimerlo?`