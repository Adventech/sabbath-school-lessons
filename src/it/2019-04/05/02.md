---
title:  Le lamentele del popolo
date:  27/10/2019
---

`Leggere Neemia5:1-5 . Che cosa accade e perché il popolo si lamenta?`

La comunità ebraica sembrava unita sotto la guida di Neemia a far fronte alle pressioni esterne. Ma non andava tutto bene nella nazione che rimase salda davanti alla persecuzione e si difendeva dalle aggressioni dei nemici stranieri. Nonostante l’apparenza esteriore di forza e impegno coeso contro gli avversari, quella comunità era spezzata al suo interno. I capi e i ricchi avevano sfruttato i poveri e gli emarginati per i loro guadagni, e la situazione si era talmente aggravata che le famiglie reclamavano soccorso. Qualcuno lamentava di non avere cibo per sfamare i bambini, altri denunciavano che a motivo di una carestia avevano dovuto ipotecare la proprietà e non possedevano più nulla; altri ancora avevano dovuto prendere del denaro in prestito per pagare le tasse e le loro figlie erano diventate schiave.

Sembra che la principale causa di questa situazione fossero la carestia e le tasse, che costrinsero le famiglie più povere a chiedere aiuto ai vicini. Il governo persiano richiedeva alla provincia di Giuda un’imposta annuale di 350 talenti d’argento. E se una persona non era in grado di pagare, generalmente, doveva ipotecare la proprietà o chiedere del denaro in prestito. Ma se nell’anno successivo non era in grado di ripagare il debito dovuto, la situazione peggiorava. L’opzione più plausibile era la schiavitù. Essi avevano già perso il terreno e ora dovevano inviare qualche familiare, di solito i figli, a servizio del creditore per estinguere quel debito.

A volte, ci troviamo in difficoltà per le conseguenze delle nostre stesse azioni; capita anche che sopraggiunga una malattia o problemi economici seri di cui non siamo responsabili. La storia appena raccontata parla di un tempo in cui le politiche governative andavano a tutto discapito delle persone, generando diffusa povertà. La gente entrò in una spirale di disagio profonda, dalla quale non vi era via d’uscita.

`Allora come oggi, le difficoltà economiche sono molto comuni. Cosa ci dice il fatto che il tema torni spesso nella Bibbia?`