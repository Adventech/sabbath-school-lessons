---
title:  Le azioni di Neemia
date:  29/10/2019
---

Presumibilmente, il rimprovero rivolto a notabili e magistrati - «Come! Voi prestate a interesse ai vostri fratelli?» (Ne 5:7  ) - non portò i risultati auspicati. Ma Neemia non si fermò e continuò a battersi per gli oppressi che vivevano in mezzo a essi. Avrebbe potuto dire che aveva cercato di intercedere presso notabili e magistrati, ma senza successo, e che era stato costretto a lasciar perdere. In fondo, quelli erano i ricchi e i potenti contro i quali si era scagliato. Ma non si ritenne soddisfatto finché non trovò una soluzione al problema, anche se significò farsi tanti nemici potenti.

`Leggere Neemia 5:7-12  . Quali sono le argomentazioni usate da Neemia contro ciò che sta accadendo? Quale tasto tocca per persuadere a riparare il torto?`

Neemia convoca una grande assemblea e tutto il popolo di Israele si riunisce per affrontare questo problema. Probabilmente conta sul fatto che di fronte a tutti i presenti, i capi si vergogneranno e magari avranno paura a proseguire nella loro oppressione. L’argomentazione iniziale di Neemia si basa sulla schiavitù. Molti Ebrei, probabilmente lo stesso Neemia, avevano acquistato la libertà di altri connazionali schiavi di popoli stranieri. Ora egli chiede a notabili e magistrati se reputano tollerabile comprare e vendere la propria gente. Ha avuto senso per gli Israeliti acquistare la libertà di altri Ebrei solo per farli essi stessi schiavi? I capi non rispondono perché capiscono che quel ragionamento ha una logica; Neemia allora prosegue e domanda loro: «Non dovreste piuttosto camminare nel timore del nostro Dio per non essere oltraggiati dai pagani nostri nemici?» (v. 9). Poi ammette di avere lui stesso prestato a delle persone denaro e grano e, dichiarando: «condoniamo loro questo debito!» (v. 10), egli convalida la legge che vieta questa pratica nei confronti dei connazionali ebrei e dimostra che sotto la sua guida desidera che le persone siano premurose le une verso le altre. Sorprendentemente, la risposta è unanime e i capi accettano di restituire tutto alle persone.