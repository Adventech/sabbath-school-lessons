---
title:  Leggere e interpretare la Parola
date:  05/11/2019
---

`Leggere Neemia8:4-8 . Come venne fatta la lettura della legge?`

C’erano due gruppi di tredici persone accanto a Esdra durante la lettura. Il primo gruppo (8:4) contribuì alla lettura, mentre il secondo (v. 7) si dedicava alla spiegazione dei brani letti. Non abbiamo alcuna informazione in merito alla dinamica e al suo funzionamento nella piazza aperta; tuttavia, gli uomini incaricati della lettura forse tenevano la Torah (i rotoli ebraici erano pesanti e dovevano essere srotolati da altre persone) e magari si sono alternati tra loro. Dato che lessero dalla mattina fino a metà giornata, avevano immaginato un modo per arrivare a tutti i presenti. Le frasi «ne davano il senso» e «per far capire al popolo quello che leggevano» (v. 8), possono riferirsi tanto all’interpretazione quanto alla traduzione dei brani, ipotesi entrambe plausibili in questo passaggio. Il popolo era tornato da Babilonia, dove avevano vissuto per tanti anni, e la lingua principale era l’aramaico. Perciò, per molti non era agevole ascoltare la lettura in ebraico, soprattutto per le generazioni più giovani. Allo stesso tempo, i lettori della Bibbia traevano beneficio dai commenti e dalle spiegazioni. Predicazione e interpretazione rendono vivo il testo e stimolano l’ascoltatore ad applicare personalmente le informazioni ricevute.

`Leggere Atti 8:26-38 . Quali analogie ci sono tra questo brano e quello che stava accadendo a Gerusalemme, secondo quello che abbiamo studiato finora?`

In quanto protestanti, crediamo che il singolo credente debba conoscere personalmente la Bibbia e non si debba accettare alcuna altra fonte che non sia la verità biblica, indipendentemente dall’autorità che rappresenta. Allo stesso tempo, chi non ha tratto beneficio dall’interpretazione di qualcuno che ha spiegato bene il significato dei testi? Ciascuno di noi è chiamato a conoscere personalmente quelle che sono le nostre credenze, ma questo non impedisce la possibilità che a volte si sia illuminati dagli insegnamenti di qualcun altro.