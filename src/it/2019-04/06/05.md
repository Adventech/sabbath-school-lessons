---
title:  La risposta del popolo
date:  06/11/2019
---

Quando Esdra apre la parola di Dio, la Torah ebraica, le persone si alzano in piedi. Prima di leggere, egli benedice Dio. Dopo la lettura, le persone pronunciano due volte «l’amen» (8:5,6) all’unisono, mentre elevano le mani verso il cielo. Poi piegano le loro teste e adorano con i volti rivolti alla terra.

`Leggere Neemia 8:9-12 . Perché i capi dicono al popolo: «non siate tristi e non piangete!»?`

«Così quando anni dopo, a Gerusalemme, la legge di Dio fu letta ai prigionieri tornati da Babilonia e il popolo pianse a causa della sua disubbidienza, furono pronunciate parole di perdono: “... Non siate tristi... Andate, mangiate cibi grassi e bevete bevande dolci, e mandate delle porzioni a quelli che non hanno preparato nulla per loro; perché questo giorno è consacrato al nostro Signore; non siate tristi; perché la gioia del SIGNORE è la vostra forza”» (Ne 8:9,10) - MH, p. 281 [cap. 21, p. 219].

Mentre le persone ascoltavano le parole del Signore, furono colpite dalla propria condizione di peccatori e iniziarono a piangere. Quando Dio si rivela a noi e iniziamo a comprendere che egli è pieno di amore, bontà, pietà e fedeltà, la nostra inadeguatezza e i nostri fallimenti rispetto all’ideale vengono a galla. Ammirare la santità divina attraverso la sua Parola ci porta a considerare la nostra pessima condizione sotto una nuova luce. Questa consapevolezza fece piangere il popolo di Israele, ma non dovevano rattristarsi «perché la gioia del SIGNORE è la vostra forza» (v. 10). In altri termini, nonostante le loro mancanze, potevano confidare sulla potenza di Dio. Quello era un giorno speciale, santo, la festa delle trombe (Rosh Hashanah), durante il quale brevi squilli di tromba segnalavano l’importanza della preparazione del «cuore» in vista del giudizio del Signore (il giorno dell’espiazione, celebrata il decimo giorno del mese di Tishri). Il suono delle trombe indicava di alzarsi davanti a Dio e di pentirsi. Poiché quel giorno doveva ricordare al popolo di volgersi a Dio, il pianto e la tristezza sono comprensibili. Ma i capi ricordarono loro che una volta pentitisi, Dio li aveva ascoltati ed era quindi il momento di rallegrarsi per il suo perdono.