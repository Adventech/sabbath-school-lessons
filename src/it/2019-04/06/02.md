---
title:  Il popolo si raduna
date:  03/11/2019
---

`Leggere Neemia 8:1 . Quanto era importante la parola di Dio per quelle persone?`

Quando gli Ebrei finalmente completarono la costruzione delle mura e si trasferirono a Gerusalemme, si radunarono in uno spazio aperto all’interno della città; era il settimo mese, quello di Tishri, forse il più importante per gli Israeliti, dedicato com’era alla festa delle trombe (preparazione per il giudizio divino, primo giorno del mese), alla festa dell’espiazione (giorno del giudizio, decimo del mese) e a quella dei tabernacoli (ricordo della liberazione dall’Egitto per mano divina e la sua benevolenza durante il viaggio nel deserto, quindicesimo giorno del mese). Il raduno avvenne il primo giorno del mese, in occasione della festa delle trombe. I capi chiamarono a raccolta uomini e donne della nazione per questa assemblea speciale che, mediante la lettura della legge, doveva rappresentare per essi un’opportunità di conoscere il loro Dio e la loro storia. Il popolo invitò Esdra a portare il libro della legge di Mosè e a leggerlo. Per l’occasione, fu persino costruita una piattaforma, un pulpito. Non fu un evento imposto; al contrario, furono i cittadini stessi che chiesero a Esdra di portare il libro. È presumibile che abbia letto dai libri di Mosè, che comprendevano la legge consegnatagli sul monte Sinai.

`Leggere Deuteronomio 31:9-13 . Cosa disse il Signore in quella circostanza e cosa ci insegna?`

Mosè disse agli Israeliti che, durante la festa dei tabernacoli, dovevano riunirsi e leggere insieme la legge di Dio, e citò i vari gruppi chiamati a radunarsi: uomini, donne, bambini e stranieri che vivevano dentro le mura.

`Una lettura letterale di Neemia 8:1  dice che si radunarono «come un sol uomo». Quanto è importante l’unità tra il corpo dei credenti?`