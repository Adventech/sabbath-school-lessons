---
title:  Tempismo profetico
date:  14/10/2019
---

Nella prima lezione di questo trimestre abbiamo studiato la chiamata di Zorobabele (538 a.C.) ed Esdra (457 a.C.) da parte di Dio a svolgere ministeri speciali. Nella seconda, abbiamo invece considerato la chiamata di Neemia (444 a.C.). Dobbiamo sapere che tali appelli si realizzarono in armonia con la preconoscenza divina. Per esempio, Zorobabele fu suscitato da Dio a un compito specifico al termine dei 70 anni di schiavitù profetizzati da Geremia.

`Esdra fu chiamato al ministero nello stesso anno in cui il re Artaserse emanò un decreto. Perché si tratta di un anno significativo nella profezia? Daniele 9:24-27 .`

Secondo Daniele 9:25, «dal momento in cui è uscito l'ordine di restaurare e ricostruire Gerusalemme fino all'apparire di un unto, di un capo, ci saranno sette settimane e sessantadue settimane; essa sarà restaurata e ricostruita». L’ultima settimana di questa profezia viene citata al versetto 27. Dato che è composta da sette giorni, una settimana profetica equivale a sette anni (Nu 14:34 ; Ez 4:5,6 ), perciò questa profezia fa riferimento a 70 settimane, ovvero 490 anni. La domanda alla quale rispondere è: quando cominciano queste 70 settimane? Il testo dichiara che partono dal momento in cui viene emanato il decreto di restaurare e ricostruire Gerusalemme.

Furono tre in totale i decreti promulgati in favore del popolo ebraico sotto forma di disposizioni da parte di Ciro, Dario e Artaserse. Tuttavia, solo quello per mano di Artaserse comprende anche la preoccupazione per la città di Gerusalemme ed è associato a una lode rivolta a Dio per il suo intervento (Ed 7:27,28 ). Fissiamo quindi nell’anno 457 a.C. l’inizio della profezia delle 70 settimane, settimo anno del regno di Artaserse, come scritto in Esdra 7:7-26 . Inoltre, poiché il 457 a.C. coincide anche con l’inizio della profezia delle 2.300 sere e mattine in Daniele 8:14 , questo decreto segna il punto di partenza comune delle due profezie. Quella delle 70 settimane termina nel 34 d.C., anno in cui la predicazione del vangelo viene rivolta a tutte le genti (segnato dalla persecuzione della chiesa primitiva e dal martirio di Stefano). La metà dell’ultima settimana coincide con il 31 d.C., anno in cui Gesù muore sulla croce.

`Rileggere Daniele 9:24-27 . In che modo rivela con sorprendente accuratezza il ministero di Gesù e perché ci aiuta a consolidare la nostra fede?`