---
title:  La chiamata di Esdra e Neemia
date:  13/10/2019
---

Esdra fu scelto per varie ragioni: la sua disponibilità; il fatto che fosse un leader; la sua abilità in quanto scriba e maestro.

Se vogliamo entrare nei dettagli, c’erano ulteriori buoni motivi, ma c’è un versetto che forse meglio di tutti dimostra perché gli fu affidato questo incarico.

`Cosa rivela Esdra 7:10  a proposito del personaggio? In che modo si è «dedicato» con il cuore per cercare la «legge del Signore» e praticarla?`

Il verbo «dedicarsi» deriva dall’ebraico kun, che potrebbe tradursi anche con «prepararsi, essere saldo, radicato». Quindi, il vero significato di questa frase sembra voler dire che Esdra ha profondamente stabilito nel suo cuore di ricercare Dio.

Dopo l’arrivo a Gerusalemme, egli ha dato forma concreta a questo suo impegno, insegnando la Parola di Dio in quella città per 13 anni. Lui, probabilmente, non avrà avuto la percezione di aver fatto la differenza in quell’arco di tempo, ma in seguito, dopo il completamento delle mura, il popolo convocò un’assemblea, non perché fosse stato costretto a farlo, ma per sua espressa volontà. La Parola di Dio che avevano udito da Esdra aveva attecchito.

`Perché Neemia fu scelto? Leggere Neemia 1:1-11 .`

Neemia aveva a cuore Dio e le persone e si turbò quando scoprì che i lavori a Gerusalemme si erano fermati. Quell’uomo si era appassionato alla causa e, proprio come Esdra, si dedicò volontariamente a quell’incarico. Il Signore rispose alle loro preghiere e ai loro desideri. Talvolta ci convinciamo che se amiamo qualcosa non arriva da Dio, perché egli ci affida sempre compiti difficili che non vorremmo assolvere. Ma se camminiamo accanto a lui, il desiderio di fare le cose che ci piacciono spesso giunge proprio dal Signore, il quale vuole che mettiamo passione per ciò facciamo.

`Puoi testimoniare di essere stato chiamato da Dio a fare le cose che ami?`