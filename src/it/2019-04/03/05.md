---
title:  L’elezione di Dio
date:  16/10/2019
---

C’è molto da dire a proposito del fatto che Dio ci elegge o sceglie per fare qualcosa. Ci sono pareri molto diversi sul significato di questa elezione. Cosa dice a tal proposito la Bibbia?

`Leggere Romani 8:28,29 . Il Signore, cosa ci chiama a fare? Ai fini di cosa ci sceglie?`

Questo brano afferma con precisione che Dio ha predestinato uomini e donne a essere conformi all’immagine del Figlio. Non dice che siamo predestinati a essere salvati o condannati e che non abbiamo voce in capitolo a questo riguardo. In altri termini, la nostra elezione ha l’obiettivo di trasformarci. Dobbiamo essere trasformati per riflettere il Figlio di Dio. Nel successivo versetto (Ro 8:30 ), questo cambiamento ci viene promesso e, secondo Paolo, quelli che Dio chiama li giustifica (rende giusti) e li glorifica (santifica). Non è compito nostro trasformare noi stessi, ma il Signore ci promette di ottenere questo risultato grazie alla sua potenza.

`Leggere Romani 9 . Quale genere di chiamata o elezione divina viene descritta in questo capitolo?`

In Romani 9, Paolo parla dell’elezione divina relativamente a un preciso compito. Gli Israeliti furono scelti per portare al mondo la buona novella di Dio; la frase «Ho amato Giacobbe e ho odiato Esaù» (v. 13) viene generalmente fraintesa e interpretata come se Dio avesse amato uno solo dei fratelli. Tuttavia, considerando il contesto del passaggio, Paolo afferma che Giacobbe fu scelto, Esaù no. Scelto per cosa?

Per essere il padre della nazione israelita. Esistono due tipi di chiamata/elezione divina: Dio sceglie ciascuno di noi per essere salvato e trasformato a immagine di Gesù. Poi sceglie persone diverse per compiti specifici.

`Perché è incoraggiante sapere che siamo predestinati alla salvezza? Perché questo non significa che sarai salvo a prescindere dalle tue scelte?`