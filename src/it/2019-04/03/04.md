---
title:  Le 70 settimane e le 2.300 sere e mattine
date:  15/10/2019
---

Il verbo «fissate» di Daniele 9:24  significa letteralmente che «settanta settimane sono state isolate». Nonostante il termine «fissare» non ricorra altrove nella Bibbia, è comunque riscontrabile nella letteratura ebraica e significa «isolare» da qualcosa di più lungo. Dato che Daniele 8 presenta la profezia delle 2.300 sere e mattine, il cui punto d’avvio non viene lì specificato, ne consegue per logica che quando al capitolo 9 si parla di 490 anni «fissati» o «isolati», lo possono essere solo dai 2.300 anni profetici citati nel capitolo precedente. Altrimenti, da che cosa avrebbero dovuto essere isolati se non da un altro periodo profetico più lungo?

`Leggere Daniele 8 . Quale parte della visione non viene spiegata?`

Esistono molte ragioni per le quali le 70 settimane di Daniele 9:24-27  e le 2.300 sere e mattine di Daniele 8:14  sono inscindibili:

1. Sono entrambe profezie temporali;
2. Sono collegate dalla terminologia precisa di «visione» e «comprensione» (8:26,27; 9:23 );
3. Gabriele provvede all’interpretazione di entrambe (8:16  e 9:21 );
4. L’unica parte della visione non spiegata al capitolo 8 è quella relativa alle 2.300 sere e mattine, al versetto 14;
5. Daniele 8 contiene la visione e una parziale interpretazione della stessa, il capitolo 9 solo un’interpretazione; nello specifico, proprio dell’unica parte non spiegata che Daniele non aveva compreso (8:27 ).

L’informazione che attingiamo da Esdra offre i pezzi mancanti delle predizioni profetiche presenti nel libro di Daniele, precisamente in relazione all’inizio storico del tempo che riguarda aspetti cruciali del ministero e dell’opera svolta da Cristo a nostro beneficio.