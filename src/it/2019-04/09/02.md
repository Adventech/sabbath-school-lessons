---
title:  Il Dio della storia
date:  24/11/2019
---

`Leggere Esdra 1:9-11  e Daniele 1:1,2 . In che modo questi passi ci aiutano a capire a cosa si stava riferendo Esdra?`

Osserviamo che in Esdra vengono forniti i dettagli, mentre in Daniele solo il quadro generale. Messi insieme, però, i testi ci confermano che Dio ha il controllo.

«La storia del mondo ci trasmette ancora oggi molti insegnamenti. Nel suo vasto piano, Dio ha attribuito un ruolo a ogni popolo e a ogni individuo. Oggi uomini e nazioni vengono messi alla prova e valutati con il metro di misura posto nella mano di colui che non si può sbagliare. Uomini e nazioni decidono la loro sorte in base alla loro scelta e Dio dirige tutto in vista dell’adempimento dei suoi progetti» - PK, p. 536 [cap. 43, p. 308].

`Leggere Daniele 5 . Cosa ci dicono questi passi in merito al giudizio pronunciato su Baldassar?`

Babilonia cadde nell’ottobre del 539 a.C., quando fu conquistata da Ciro, re dell’esercito medo-persiano. Baldassar, confidando illusoriamente nei suoi successi, nella lussuria e nella fama, era talmente arrogante da aver organizzato un banchetto selvaggio proprio la notte che si sarebbe conclusa con il suo assassinio. La mano divina scrisse sulla parete del palazzo che i suoi giorni erano contati e stavano per finire. Nonostante conoscesse la sorte e la storia di conversione del potente re Nabucodonosor, Baldassar non aveva imparato la lezione. Quando non ascoltiamo gli avvertimenti di Dio e non seguiamo le sue istruzioni accade sempre qualcosa di tragico. Il profeta Daniele era ancora lì, ma era stato ignorato. Quando perdiamo il senso della santità divina e della sua presenza nella vita, percorriamo una strada lastricata di complicazioni, problemi e drammi, che alla fine ci conduce alla morte.

`Dopo avere ricordato la storia di Nabucodonosor, Daniele disse: «E tu, Baldassar, suo figlio, non hai umiliato il tuo cuore, benché tu sapessi tutto questo» (5:22). Come evitare da parte nostra lo stesso tipo di errore commesso da Baldassar? Perché la realtà della croce ci deve sempre mantenere umili davanti a Dio?`