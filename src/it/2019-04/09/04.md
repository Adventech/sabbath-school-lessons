---
title:  Dove sono i sacerdoti?
date:  26/11/2019
---

Il ritorno degli Ebrei da Babilonia, come abbiamo studiato ieri, è stato lo straordinario compimento di una profezia. Ma come sempre succede per le vicende che coinvolgono gli esseri umani, i problemi non mancarono. Uno dei principali fu che, nonostante le grandiose promesse di restaurazione dopo l’esilio, molti Ebrei non vollero tornare nelle terre dei loro avi e preferirono rimanere a Babilonia. Per quale motivo?

`Leggere  Esdra 8:1-15  Esdra 2  , con particolare attenzione proprio all’ultimo versetto. Qual è la grande preoccupazione che emerge e perché era un ostacolo per la ricostituzione della nazione di Israele nel suo territorio originale?`

Il punto è che non tutti gli Ebrei a Babilonia, tra cui alcuni Leviti, volevano tornare. Possono avere giocato fattori diversi, tra cui il fatto che tanti erano nati e cresciuti in quella nuova terra e conoscevano solo quella. Altri non se la saranno sentita di affrontare un viaggio indiscutibilmente lungo e pericoloso per andare in una zona che non avevano mai visto. Alla fine, però, sappiamo che si unì un numero sufficiente di Leviti per poter amministrare i servizi nel tempio, nonostante le sfide.

«Finora, gli Ebrei rimasti nella terra dell’esilio erano lì da circa un secolo e mezzo. Gli scavi di Nippur hanno portato alla luce numerosi documenti attestanti che molti ricchi Ebrei vissero in Mesopotamia durante il regno di Artaserse I. Di qui le difficoltà per Esdra e gli altri capi di convincere quanti più possibile ad accompagnarli. Questi coloni di ritorno non potevano aspettarsi altro che una dura vita pionieristica nella loro terra natale, dotata di molti meno comfort rispetto a Babilonia. Alla luce di queste considerazioni, sorprende che Esdra sia riuscito a persuadere quasi duemila famiglie ad affidare il loro destino alla vecchia patria assieme ai loro fratelli » - 3 BC, p. 376.

`«Dobbiamo entrare nel regno di Dio attraverso molte tribolazioni» (At 14:22). Cosa ci suggerisce questo passo davanti alla realtà di tante persone che per servire il Signore fedelmente devono sostenere prove e privazioni?`