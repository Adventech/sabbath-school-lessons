---
title:  Umiliati davanti a Dio
date:  27/11/2019
---

`Leggere  Deuteronomio 30:1-6 . Quale promessa fu fatta al popolo Ebreo? Che cosa deve aver significato per Esdra e Neemia?`

Esdra e Neemia conoscevano le profezie, sapevano che il Signore avrebbe liberato il popolo dalla schiavitù. In Neemia 9 è spiegato che compresero la storia e le ragioni dei loro problemi. Allo stesso modo, erano anche consapevoli della grazia e della guida divine, nonostante i loro peccati. E così ebbero fiducia nel Signore e nel fatto che li avrebbe fatti tornare in salvo dall’esilio. Ma quelle promesse non volevano dire che la strada sarebbe stata priva di ostacoli. Buona parte di questo trimestre ha raccontato le prove e i tormenti che quel popolo ha dovuto sostenere, nonostante le promesse divine.

`Leggere  Esdra 8:16-23 . Qual era il pericolo e come decisero di affrontarlo?`

Malgrado le promesse, Esdra era ben consapevole dei pericoli che avrebbero trovato durante il viaggio. Il digiuno e l’umiliazione davanti a Dio erano modi per riconoscere che il buon esito di quella missione dipendeva da lui. Erano attesi da molti rischi e allora, a Esdra, venne in mente di chiedere aiuto e protezione al re. Ma alla fine scelse di rinunciarvi, diversamente da Neemia (Ne 2:9 ), il quale poté contare su una scorta. Esdra sapeva che se avesse chiesto la stessa cosa avrebbe disonorato il Signore, poiché aveva già detto al re, «La mano del nostro Dio assiste tutti quelli che lo cercano, ma la sua potenza e la sua ira sono contro tutti quelli che l'abbandonano» (8:22). In quel caso ebbe ragione lui, perché più avanti (v. 31) scriverà che il Signore li aveva protetti ed erano giunti sani e salvi a destinazione.

`Dobbiamo avere fiducia in Dio per ogni cosa, questo è naturale. A volte capita, però, di chiedere aiuto a persone non della nostra fede. Perché, in molti casi, non è un errore, anzi, è quasi opportuno farlo?`