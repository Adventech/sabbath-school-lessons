---
title:  I sacrifici, una parte dell’adorazione
date:  04/12/2019
---

`Leggere  Neemia 12:43 . Cosa rese speciale quell’offerta di «numerosi sacrifici»?`

I sacrifici erano l’aspetto primario dell’adorazione duranti il servizio del tempio. Ne venivano praticati di diversi tipi: legati alla promessa del perdono o per esprimere la gioia della comunione e della gratitudine a Dio. I sacrifici rappresentavano la sostanza di quel momento: ricordavano a chi adorava la verità riguardante Dio e la sua essenza, e rimandavano al Salvatore promesso, il Messia, il quale avrebbe sacrificato la sua vita per loro in quanto Agnello di Dio.

`Leggere Giovanni 1:29,36 ; 1 Corinzi 5:7  e Apocalisse 5:6,12,13 . Secondo questi testi, a cosa rimandavano i sacrifici?`

Notare quante volte, solo in Neemia 12:43, compaiono la parola gioia e il verbo rallegrarsi. Fatte salve la riverenza e il timore devoto provato da chi prendeva parte al servizio di adorazione (l’uccisione di un animale per i loro peccati era pur sempre un momento solenne), c’erano comunque allegria e gioia. Quando ci avviciniamo a Dio, dobbiamo farlo con timore e ossequio, ma anche rallegrandoci. Il Salmo 95  dimostra che un vero atto di adorazione comprende canti, grida di gioia e bella musica per celebrare Dio (v. 1), ma richiede anche di inginocchiarsi davanti a lui (v. 6). Riuscire a trovare il giusto equilibrio tra gioia e riverenza è fondamentale per adorare e lodare il nostro Creatore.

`Quando pensi che, sulla croce, era inchiodato il Creatore di tutto l’universo, e che moriva per i peccati delle sue stesse creature, quale emozione avverti? Che ruolo dovrebbe avere la gioia nella tua esperienza della croce?`