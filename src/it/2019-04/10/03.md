---
title:  Purificazione
date:  02/12/2019
---

Dopo aver parlato di consacrazione delle mura e del raduno dei cantanti, in Neemia 12:30  ci si concentra sulla purificazione: «i sacerdoti e i Leviti si purificarono e purificarono il popolo, le porte e le mura». La radice ebraica di quella parola, thr¸ significa “pulire, essere puro” e viene utilizzata nell’Antico Testamento in molti contesti, compreso quello legato al concetto di pulizia e purezza morale davanti a Dio.

`«Ma se camminiamo nella luce, com'egli è nella luce, abbiamo comunione l'uno con l'altro, e il sangue di Gesù, suo Figlio, ci purifica da ogni peccato. Se diciamo di essere senza peccato, inganniamo noi stessi, e la verità non è in noi. Se confessiamo i nostri peccati, egli è fedele e giusto da perdonarci i peccati e purificarci da ogni iniquità» (1 Gv 1:7-9). Cosa ci insegna questo passaggio a proposito della natura umana, del perdono divino e della potenza che Dio esercita nella nostra vita?`

Il tempio e i suoi servizi erano elementi fondamentali nella religione dell’antico Israele. Ma si trattava di strumenti in funzione di uno scopo, non di un fine a sé. Quello scopo era condurre la persona a stabilire una relazione salvifica con il Dio del patto, il Signore Gesù Cristo, e conoscere la sua potenza purificatrice nella sua vita. Proprio la conoscenza di quanto fatto da Dio, di quello da cui ci ha salvato, ci porta ad amarlo e ad adorarlo. Ecco perché gli Israeliti raccontavano più e più volte le azioni di Dio nel passato. Li aiutava a prendere coscienza della sua bontà e del suo amore, e da questa consapevolezza derivavano la gioia e la gratitudine che dovevano permeare la loro esperienza di adorazione. Per noi oggi, l’esperienza e l’apprezzamento del perdono per i peccati commessi dovrebbe portarci, oltre a un senso di speranza e di gioia, a essere grati a Dio, lodarlo ed esprimergli riconoscenza per la bellezza del suo carattere. Quale migliore rivelazione di quel carattere, se non guardare Gesù sulla croce farsi carico della condanna per i nostri peccati, evitando così che ricada su noi stessi?

`A prescindere dai peccati commessi in passato, o dal tuo attuale carattere, alla croce puoi essere perdonato in questo preciso momento. Perché non rivendichi proprio ora il perdono che Gesù ti offre?`