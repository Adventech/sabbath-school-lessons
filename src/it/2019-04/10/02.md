---
title:  Cantare dei canti al Signore
date:  01/12/2019
---

`Leggere  Neemia 12:27-29 . Quali sono alcune parole chiave che rivelano l’essenza di quell’adorazione e di quella lode?`

La nazione israelita aveva affidato a uno specifico gruppo di Leviti il compito di suonare e cantare in occasione dei servizi del tempio. Dio diresse l’intero impianto e consegnò delle istruzioni relative al servizio, dal momento che l’adorazione nel tempio doveva essere bella e svolta con professionalità. Il re Davide aveva organizzato questo impianto strutturandolo in un sistema più elaborato ed eccellente rispetto al passato. Perciò, i discendenti di Asaf, che Davide aveva nominato responsabile dell’adorazione nel tempio, furono designati «cantori addetti al servizio della casa di Dio» (Ne 11:22) .

`Leggere 1 Cronache 25:6-8 . Qual era il valore e la centralità della musica nel contesto dell’adorazione?`

I cantori erano dei Leviti, quindi una categoria ufficialmente assegnata al tempio. Garantire la musica durante i servizi era quindi il loro lavoro retribuito. Al tempo del re Davide fu organizzata un’accademia musicale a pieno titolo, che egli stesso supervisionava. Era composta da insegnanti e studenti, giovani e anziani, i quali lavoravano a turno nel tempio. Alcuni erano strumentisti, altri cantavano, mentre altri si occupavano degli strumenti e dei paramenti usati per i servizi. Qual era lo scopo di una tale organizzazione? Doveva servire a sviluppare il talento e la visione dell’eccellenza nel contesto dell’adorazione. La lode deve scaturire dal cuore ed essere espressa nel mondo migliore, per contribuire all’elevazione spirituale dei presenti. Si può ipotizzare che i musicisti e i cantanti deputati ai servizi nel tempio siano stati accuratamente selezionati.

`In che modo hai personalmente vissuto la gioia dell’adorazione tramite la musica?`