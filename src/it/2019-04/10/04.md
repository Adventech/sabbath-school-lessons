---
title:  Due maestose corali di ringraziamento
date:  03/12/2019
---

`Leggere  Neemia 12:31-42 . Perché la musica era una componente così importante di questa celebrazione?`

La creazione di due corali di ringraziamento che giravano cantando per le vie di Gerusalemme accompagnati dagli strumenti, faceva parte del servizio di adorazione. Partivano dallo stesso punto e poi si separavano, andando in due direzioni opposte intorno alle mura della città. Un gruppo era guidato da Esdra, l’altro era accompagnato da Neemia. Le due corali si incontravano di nuovo alla porta della vallata e da lì procedevano verso il tempio. Sacerdoti che suonavano le trombe completavano ciascuna processione. Una volta entrate nel tempio, le corali rimanevano in piedi l’una di fronte all’altra. Siamo in presenza di una processione e di un servizio di adorazione organizzati in maniera eccellente. Per rispondere al quesito relativo all’importanza della musica, occorre approfondirne il significato nel contesto del tempio. La musica al suo interno non era un concerto cui le persone venivano ad assistere, non era come la quarta sinfonia di Beethoven suonata in un teatro operistico. Piuttosto, mentre i musici cantavano e suonavano, i presenti si inginocchiavano in preghiera, perché questo faceva parte della loro adorazione.

L’atto centrale del tempio e dell’adorazione riguardava i sacrifici, un momento in sé poco gradevole, perché si trattava sostanzialmente di tagliare la gola a degli animali innocenti. L’esecuzione di una musica così deliziosa, oltre a elevare la mente dei presenti verso l’alto, contribuiva a render l’intera esperienza adorativa più piacevole.

`Ecco alcuni passi della Scrittura dai quali emerge l’importanza della musica nell’adorazione: Esodo 15:1,2  ; 2 Cronache 20:21,22 ; Apocalisse 15:2-4 . Cosa ne pensi?`

In cielo come in terra, la musica è in parte protagonista dell’esperienza di adorazione. I versetti appena indicati dimostrano che il canto riguarda tutto ciò che il Signore ha fatto per il suo popolo, compresa la vittoria «sulla bestia» È un atto di lode a Dio per la salvezza che ci ha offerto.