---
title:  Il primo comandamento
date:  21/10/2021
---

Anche se alcuni cristiani cercano per vari motivi di separare l’Antico dal Nuovo Testamento, non può funzionare, almeno, non a costo di spogliare il secondo del suo reale significato. Il Nuovo Testamento, con la rivelazione di Gesù e le spiegazioni teologiche relative alla sua vita, morte, risurrezione e al suo ministero sommo sacerdotale, indica l’adempimento di molte profezie e tipi dell’Antico. Quest’ultimo rappresenta a tutti gli effetti lo sfondo, il contesto e la base del Nuovo. Entrambi rivelano la bontà e l’amore di Dio. Ecco perché il secondo cita spesso l’altro, Gesù compreso.

`Leggere Marco 12:28-30. Come risponde Gesù alla domanda sul «più importante di tutti i comandamenti» e da dove trae la risposta?`

Interessante come uno scriba, una persona che aveva dedicato la vita a cercare di capire la legge e le sue applicazioni, ponga questa domanda. Considerate, però, le tante leggi ritenute indispensabili (in seguito la tradizione ebraica ne conterà 613), non sorprende il tentativo di distillare il tutto in un unico quesito. E Gesù che cosa fa? Attinge direttamente dal Deuteronomio: «Ascolta, Israele: il Signore, il nostro Dio, è l’unico Signore» (6:4), e poi prosegue citando anche il versetto successivo, che dice di amare Dio con tutto il cuore, l’anima e la forza. Il suo intento è rimarcare la verità chiave che il Signore è il loro Dio, il loro unico Dio, che deve essere amato al di sopra di ogni altra cosa.

Non esiste comandamento che sia più «verità presente» di questo. In quelli che saranno letteralmente gli ultimi giorni, quando gli eventi finali si susseguiranno e ognuno dovrà scegliere da che parte stare, i comandamenti di Dio (Ap 14:12) svolgeranno un ruolo cruciale.

In ultima analisi, anche di fronte alla persecuzione, la nostra scelta sarà determinata dalla sincerità del nostro amore per Dio, e lo potremo amare con tutto il cuore, l’anima e la forza solo se riusciremo a conoscerlo personalmente e a sperimentare di persona il suo amore, la sua grazia, la sua bontà. Se fosse indispensabile, varrebbe la pena dare la vita per questo.

`Nel caso qualcuno ti domandasse: «Come si fa ad amare un Dio che non hai mai visto?», cosa risponderesti?`