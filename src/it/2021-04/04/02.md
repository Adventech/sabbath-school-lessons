---
title:  Amare Dio
date:  17/10/2021
---

Dopo aver raccontato ai figli di Israele la loro storia, Mosè iniziò a istruirli circa quello che dovevano fare per prendere la terra e prosperarvi. Si potrebbe pensare che il libro del Deuteronomio sia semplicemente questo: Dio parla al popolo per indicargli cosa dovrà fare per mantenere fede al patto stabilito per grazia, nell’adempimento della promessa fatta ai padri.

Il capitolo 6 inizia così: «Questi sono i comandamenti, le leggi e le prescrizioni che il Signore, il vostro Dio, ha ordinato di insegnarvi, perché li mettiate in pratica nel paese nel quale vi preparate a entrare per prenderne possesso, così che tu tema il tuo Dio, il Signore, osservando, tutti i giorni della tua vita, tu, tuo figlio e il figlio di tuo figlio, tutte le sue leggi e tutti i suoi comandamenti che io ti do, affinché i tuoi giorni siano prolungati» (vv. 1,2).

`Leggere Deuteronomio 6:4,5. Quale prescrizione impone Dio ai figli di Israele al versetto 5? Che cosa significa?`

«Amerai dunque il Signore, il tuo Dio…»? Singolare che, proprio nel cuore della legge, tra moniti, rimproveri, norme e prescrizioni, il popolo sia chiamato ad amare Dio. E a farlo «con tutto il cuore, con tutta l’anima tua e con tutte le tue forze». Queste parole indicano la natura assoluta di questo amore.

Amare Dio con tutto il cuore, l’anima e le forze vuol dire che il nostro amore per lui dovrebbe venire prima di quello per qualsiasi altra persona o cosa, perché egli è fondamento della nostra esistenza. L’amore per lui ci consente di collocare nella giusta prospettiva l’amore per qualsiasi altra cosa.

In lingua ebraica, la parola «tuo» che precede «Dio», «cuore» e «forza» è al singolare. Dio stava rivolgendosi al popolo nel suo insieme, ma l’insieme sarà forte solo nella misura in cui lo saranno anche le parti che lo compongono. Il Signore vuole che ciascuno di noi, seppure parte di un corpo più grande, gli sia personalmente fedele; il fondamento di quella fedeltà è nell’amore per lui, per la sua essenza e per quello che ha fatto per noi.

`Cosa significa per te amare Dio con tutto il tuo cuore, la tua anima e la tua forza?`