---
title:  Lui ci ha amati per primo
date:  19/10/2021
---

Nonostante le norme e le prescrizioni, le esortazioni alla nazione ebraica perché ubbidisse ai «suoi comandamenti e ai suoi statuti», la prima cosa richiesta loro era di amare Dio con tutto il cuore, l’anima e la forza. Avevano ragioni valide per farlo.

`Leggere Deuteronomio 4:37; 7:7,8,13; 10:15; 23:5 e 33:3. Cosa ci insegnano tutti questi versetti circa l’amore di Dio per il suo popolo?`

Mosè ribadisce ripetutamente nel Deuteronomio l’amore di Dio per i padri d’Israele e per i discendenti. Più che con le parole, ha rivelato quell’amore con i fatti. Nonostante le loro mancanze, gli insuccessi, i peccati, l’amore per loro è rimasto costante e si è potentemente manifestato nel rapporto che ha intrattenuto con loro.

`«Noi amiamo perché egli ci ha amati per primo» (1 Gv 4:19). Secondo questo passo, perché dovremmo amare Dio?`

L’amore che Dio nutre per noi è precedente la nostra esistenza, nel senso che il piano della salvezza fu messo a punto «prima della creazione del mondo» (Ef 1:4).

Come ha scritto Ellen G. White: «Il piano per la nostra redenzione non fu un ripiego, concepito dopo la caduta di Adamo. Esso è la rivelazione “del ministero che fu tenuto nascosto fin dai tempi più remoti” (Ro 16:25), la manifestazione dei princìpi che sono alla base del governo di Dio sin dall’eternità» - DA, p. 22 [cap. 1, p. 10].

Siamo davvero fortunati ad avere un Dio d’amore, un amore così grande da salire per noi sulla croce, al punto che «umiliò sé stesso, facendosi ubbidiente fino alla morte, e alla morte di croce» (Fl 2:8). Oggi possiamo contare su una rivelazione dell’amore di Dio per noi che probabilmente i figli di Israele non potevano neanche immaginare.

`Se invece di un Dio d’amore fosse stato un Dio di odio o indifferenza, in che tipo di mondo vivremmo? Perché la rivelazione di quell’amore ci deve fare gioire?`