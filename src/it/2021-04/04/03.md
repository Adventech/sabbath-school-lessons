---
title:  Temere Dio
date:  18/10/2021
---

Mosè dice ai figli di Israele di amare Dio con tutto ciò che hanno. È un ordine. Qualche versetto più avanti, però, aggiunge: «affinché i tuoi giorni siano prolungati» (v. 2).

`Leggere Deuteronomio 10:12. Cosa si dice in questo passo a proposito di amore e timore, e come deve essere interpretato?`

Prima viene detto loro di temere Dio, poi di amarlo, mentre nel versetto appena letto occorre fare entrambe le cose contemporaneamente. Nell’accezione comune del termine «timore» parrebbe una contraddizione, ma non lo è. Anzi, il timore di Dio - inteso come reverenza e rispetto per la sua essenza, la sua autorità, potenza, giustizia, soprattutto se paragonate alla nostra colpevolezza, debolezza e totale dipendenza da lui - dovrebbe essere una reazione naturale. Siamo esseri caduti che hanno trasgredito la legge di Dio e che, se non fosse per la sua grazia, meriteremmo la condanna e la morte eterne.

`Leggere Efesini 2:1-10. Perché questi versetti ci aiutano a capire come sia possibile temere e amare Dio allo stesso tempo?`

Pur essendo «figli d’ira» (motivo per cui dovremmo temerlo), Cristo è morto per noi dandoci una nuova vita in lui, che implica la libertà dal peccato e dalla condanna del passato (motivo per cui dovremmo amarlo). Lo stesso principio oggi valido per noi, si applicava anche all’antico Israele: erano prigionieri in Egitto, condannati alla schiavitù e all’oppressione, e solo l’amore e la grazia di Dio sono alla base della loro grande redenzione. «Ricordati che sei stato schiavo nel paese d’Egitto e che il Signore, il tuo Dio, ti ha fatto uscire di là con mano potente e con braccio steso» (De 5:15). Essi amarono e temettero Dio contemporaneamente. Se ci sono riusciti loro, non possiamo esimerci noi che conosciamo la grande verità di Gesù morto sulla croce.

`Leggere Apocalisse 14:6,7. Perché «temete Dio» è il primo comandamento del messaggio finale di Dio al mondo?`