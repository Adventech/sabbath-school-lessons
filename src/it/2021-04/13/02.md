---
title:  Il peccato di Mosè - I parte
date:  19/12/2021
---

Dio si è più volte miracolosamente occupato dei figli di Israele, nonostante la loro apostasia e il lungo vagare nel deserto. Per quanto immeritevoli, la grazia divina ha continuato a fluire nei loro confronti. Oggi anche noi siamo destinatari della sua grazia e, come gli Israeliti, non la meritiamo. D’altronde non si chiamerebbe grazia se ne fossimo degni.

Oltre al cibo in abbondanza, che il Signore aveva miracolosamente garantito nel deserto, l’acqua è da considerarsi un’ulteriore manifestazione della sua grazia, perché senza di quella sarebbero morti rapidamente in un ambiente così ostile, arido, secco e torrido. Paolo, riferendosi a quell’esperienza, dice: «bevvero tutti la stessa bevanda spirituale, perché bevevano alla roccia spirituale che li seguiva; e questa roccia era Cristo» (1 Co 10:4). Ellen G. White aggiunge: «… a ogni tappa del viaggio gli Ebrei avevano potuto attingere a un corso d’acqua che scaturiva per miracolo dalla fenditura di una roccia e scorreva accanto all’accampamento» - PP, p. 411 [cap. 37, p. 342].

`Leggere Numeri 20:1-13. Che cosa accade e come interpretare la punizione inflitta da Dio a Mosè?`

Da un lato è comprensibile la frustrazione di Mosè. Dopo tutto quello che il Signore aveva fatto per Israele, dopo i segni, i prodigi e la liberazione miracolosa, finalmente si trovavano a un passo dalla terra promessa. E poi? Improvvisamente viene a mancare l’acqua e inizia una cospirazione contro Mosè e Aaronne. Come potevano solo pensare che il Signore non avrebbe provveduto a dare loro l’acqua, dopo averlo fatto per tutto quel tempo? Era impossibile, lo avrebbe fatto, e infatti stava per farlo.

Leggiamo quello che dice Mosè mentre colpisce la roccia per due volte: «Ora ascoltate, o ribelli; faremo uscire per voi acqua da questa roccia?» (Nu 20:10). È evidente la rabbia che traspare dalla sua voce, perché inizia apostrofandoli come «ribelli». Il problema non era tanto l’ira in sé, censurabile ma comprensibile, quanto quello che disse: «faremo uscire per voi acqua da questa roccia?». Come se lui, o qualsiasi altro essere umano avessero questa facoltà. Accecato dalla rabbia, parve dimenticare sul momento che solo la potenza di Dio, di cui lui e il fratello erano solo i tramiti, poteva compiere un simile miracolo. E Mosè era quello che avrebbe dovuto saperlo bene.

`Quante volte diciamo o facciamo cose in un impeto di rabbia, anche se pensiamo che sia giustificata? Come possiamo imparare a fermarci, pregare e ricercare la forza divina per parlare e agire correttamente?`