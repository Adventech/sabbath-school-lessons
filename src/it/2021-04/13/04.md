---
title:  La morte di Mosè
date:  21/12/2021
---

Povero Mosè! Era arrivato fino a quel punto, ne aveva passate di tutti i colori, per ritrovarsi escluso dall’adempimento della promessa fatta ad Abraamo molti secoli prima: «Io darò questo paese alla tua discendenza» (Ge 12:7).

`Leggere Deuteronomio 34:1-12. Cosa succede a Mosè e quali parole di Dio rivelano la grandezza di quell’uomo?`

«Mosè rivide la sua vita piena di vicissitudini e difficoltà sin dal momento in cui aveva abbandonato gli onori della corte e la prospettiva di regnare in Egitto, per unire il suo destino a quello del popolo scelto da Dio. Gli vennero in menti i lunghi anni trascorsi nel deserto con il gregge di Ietro, l’apparizione dell’angelo nel pruno ardente, la chiamata per liberare Israele. Vide nuovamente i potenti miracoli che Dio aveva compiuto in favore del suo popolo, la grande bontà che Dio aveva dimostrato assistendolo negli anni in cui il popolo, per essersi ribellato, aveva vagato nel deserto. Nonostante le sue preghiere e i suoi sforzi soltanto due uomini del gruppo degli Israeliti che aveva lasciato l’Egitto, si erano dimostrati sufficientemente fedeli da poter entrare nella terra promessa. Riesaminando la sua vita, le prove e i sacrifici affrontati, Mosè pensava che fosse stato tutto inutile» - PP, pp. 471,472 [cap. 43, p. 393].

Deuteronomio 34:4 dice qualcosa di molto interessante: «Questo è il paese riguardo al quale io feci ad Abraamo, a Isacco e a Giacobbe questo giuramento: “Io lo darò ai tuoi discendenti”». Il Signore utilizza un linguaggio riprendendo quasi parola per parola quello che aveva più volte detto ai profeti e ai loro figli riguardo la consegna di quella terra. Ora lo ripete a Mosè.

«Te l’ho fatto vedere con i tuoi occhi, ma tu non vi entrerai».

Era impossibile per Mosè, nel punto in cui si trovava, vedere con l’ausilio dei suoi soli occhi tutto quello che il Signore gli aveva indicato, da Moab a Dan fino a Naftali, e così via. Ellen G. White lo spiega chiaramente: si trattò di una rivelazione soprannaturale, non solo della terra, ma di come sarebbe stata una volta appartenuta a Israele. Da una certa prospettiva potrebbe quasi sembrare che Dio si stia prendendo gioco di Mosè e voglia addirittura infierire: Avresti potuto andarci anche tu se solo mi avessi ubbidito come avresti dovuto fare. La realtà è un’altra: il Signore stava mostrando a Mosè che, nonostante tutto, perfino nonostante i suoi errori, Dio avrebbe mantenuto la promessa del patto fatta ai padri e a Israele stesso. Come vedremo, egli aveva in serbo qualcosa di meglio per il suo servitore fedele, ma imperfetto.