---
title:  Il peccato di Mosè - II parte
date:  20/12/2021
---

`Rileggere Numeri 20:12,13. Sulla base di quale precisa ragione il Signore comunica a Mosè che non avrebbe potuto proseguire? Leggere anche Deuteronomio 31:2 e 34:4.`

Secondo questo passo, il peccato commesso da Mosè andava ben oltre il tentativo di sostituirsi a Dio, di per sé già riprovevole. Dimostrò anche mancanza di fede, e per una figura come la sua non era giustificabile. Stiamo parlando dell’uomo che, dall’episodio del pruno ardente in poi (Es 3:2-16), aveva avuto un’esperienza personale con il Signore del tutto unica; eppure, secondo il testo, Mosè «non aveva avuto fiducia in me», quindi aveva dimostrato di non avere fede nelle parole del Signore, di conseguenza non lo aveva santificato davanti ai figli di Israele. Se Mosè avesse mantenuto la calma e fatto la cosa giusta, dimostrando di avere fede e di confidare in Dio in un clima di ostile apostasia, avrebbe glorificato il Signore davanti al popolo e sarebbe stato per loro un esempio di sincera fede e ubbidienza.

Il patriarca, inoltre, venne meno alle precise istruzioni fornitegli da Dio.

`Leggere Numeri 20:8. Che cosa aveva ordinato il Signore a Mosè, il quale disattese invece quelle disposizioni? (Nu 20:9-11).`

Al versetto 9, Mosè prende il bastone «come il Signore gli aveva comandato». Fin qui, tutto bene. Ma in quello successivo, invece di rivolgersi alla roccia, dalla quale avrebbe dovuto sgorgare l’acqua a sorprendente testimonianza della potenza divina, Mosè la percuote, non una, bensì due volte. L’acqua esce comunque, e si tratta di un miracolo, ma certo non ottiene lo stesso effetto che avrebbe avuto se ciò fosse avvenuto in seguito alle parole pronunciate dal patriarca.

A prima vista la punizione inflitta da Dio a Mosè può apparire estrema: dopo tutto ciò che quell’uomo aveva passato, non gli sarebbe stato concesso l’ingresso nella terra promessa. Dal momento in cui è stato svelato questo episodio, la gente continua a domandarsi come mai un impeto di rabbia gli abbia negato la cosa a cui più teneva.

`Secondo te, quale insegnamento hanno tratto i figli di Israele dalla vicenda accaduta a Mosè?`