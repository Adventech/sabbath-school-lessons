---
title:  La risurrezione di noi tutti
date:  23/12/2021
---

Grazie alle nuove conoscenze fornite dal Nuovo Testamento, l’esclusione di Mosè dalla terra promessa non assume del tutto i contorni di una punizione. Al posto di una Canaan e di una futura Gerusalemme terrene (che per quanto ci riporta la storia è sempre stata teatro di guerra, occupazioni e sofferenze) la sua casa diventa ora la «Gerusalemme celeste» (Eb 12:22). Una dimora di gran lunga migliore!

Mosè è il primo caso nella Bibbia di risurrezione dalla morte. Enoc fu portato nel cielo senza averla conosciuta (Ge 5:24), come anche Elia (2 Re 2:11), ma, attenendoci al testo scritto, Mosè è stato il primo a risorgere a vita eterna. Non sappiamo quanto tempo sia rimasto sepolto, ma per quanto lo riguarda la cosa non ha importanza. Chiuse i suoi occhi addormentandosi e, si sia trattato di tre ore oppure di 300 anni, per lui non è cambiato nulla. Lo stesso vale per tutti i defunti della storia del mondo; la loro esperienza, relativamente al sonno della morte, non sarà diversa da quella di Mosè. Una volta addormentati, non appena riapriremo gli occhi vedremo il ritorno di Gesù o, purtroppo, il giudizio finale (Ap 20:7-15).

`Leggere 1 Corinzi 15:13-22. Quale grande promessa è contenuta in questo brano e perché le parole di Paolo hanno senso solo alla luce della comprensione dello stato dei morti fino alla risurrezione?`

Senza la speranza della risurrezione, la parola «speranza» non ha alcun senso. La risurrezione di Cristo è garanzia di quella nostra; avendo «purificato» (Eb 1:3) i nostri peccati sulla croce nella veste di agnello sacrificale, Cristo è morto e risorto e grazie a quella risurrezione siamo certi anche della nostra, come dimostra Mosè, primo esempio di uomo peccatore risorto dalla morte, proprio grazie a quello che Cristo ha ottenuto e che vale anche per noi.

In Mosè troviamo quindi un esempio di salvezza per fede, una fede che si è manifestata in una vita fedele nei confronti di Dio, malgrado il vacillare finale. L’intero libro del Deuteronomio ci mostra Mosè che cerca di esortare Israele a una fedeltà analoga, una risposta commisurata alla grazia che era stata loro donata, così come viene donata oggi anche a noi, ai confini della terra promessa.

`Cosa fare per evitare di commettere gli stessi errori dei quali Mosè aveva preavvisato nel Deuteronomio?`