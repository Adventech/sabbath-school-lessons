---
title:  La risurrezione di Mosè
date:  22/12/2021
---

«Mosè, servo del Signore, morì là nel paese di Moab, come il Signore aveva comandato. E il Signore lo seppellì nella valle, nel paese di Moab, di fronte a Bet-Peor; e nessuno fino a oggi ha mai saputo dove è la sua tomba» (De 34:5,6).

E così, con questi pochi versetti, viene annunciata la morte di Mosè, che era stato al centro della vita di Israele, un uomo i cui scritti continuano a vivere non solo in Israele, ma anche nelle chiese e nelle sinagoghe del presente.

Mosè morì, fu sepolto, il popolo fu in lutto, ed è tutto. Certamente, qui si applica il principio di queste parole dell’Apocalisse: «Scrivi: “beati i morti che da ora innanzi muoiono nel Signore. Sì, dice lo Spirito, essi si riposano dalle loro fatiche perché le loro opere li seguono”» (Ap 14:13).

La morte di Mosè non rappresentò l’ultimo capitolo nella vita di quell’uomo.

`Leggere Giuda 9. Che cosa succede e in che modo questo passo aiuta a spiegare la futura apparizione di Mosè nel Nuovo Testamento?`

Anche se si tratta solo di un fotogramma, viene descritta una scena incredibile. Michele, ovvero Cristo, contende a Satana il corpo di Mosè. In che modo lo contende? Mosè era un peccatore, non ci sono dubbi; ma l’ultimo suo peccato di cui siamo a conoscenza, assumere su di sé la gloria che spettava a Dio, è dello stesso tipo di quello commesso da Lucifero e che gli costò la cacciata dal cielo: «salirò sulle sommità delle nubi, sarò simile all’Altissimo» (Is 14:14).

La contesa sul corpo di Mosè era probabilmente dovuta al fatto che Cristo stava reclamando per quell’uomo la risurrezione promessa. Ma considerato che Mosè aveva trasgredito la sua legge, come poteva riuscirci? La risposta è una sola: la croce.

Così come tutti i sacrifici animali erano esempio della morte di Cristo, in quel momento il Signore, guardando avanti alla croce, reclamò il corpo di Mosè per farlo risorgere. «Il peccato di Mosè, i suoi meriti, lo rendevano un prigioniero legittimo di Satana e della morte ma egli, nel nome del Redentore ottenne la grazia e risuscitò a vita immortale; uscì dalla tomba glorificato per salire con il suo Liberatore verso la città di Dio» - PP, p. 479 [p. 397].

`Per quale motivo il racconto di Mosè ci aiuta a comprendere la profondità del piano della salvezza, grazie al quale ancora prima della croce il patriarca fu elevato a immortalità?`