---
title:  Uno schiavo in Egitto
date:  10/11/2021
---

Nel libro del Deuteronomio c’è un tema che appare più volte: il Signore che salva Israele dalla terra d’Egitto. Ai suoi figli viene ripetutamente ricordato quello che Dio ha fatto per loro: «e il Signore ci fece uscire dall’Egitto con potente mano e con braccio steso, con grandi e tremendi miracoli e prodigi» (De 26:8; cfr. 16:1-6).

In effetti, in tutto l’Antico Testamento si fa riferimento agli eventi narrati in Esodo per mostrare la miracolosa liberazione di Dio, per grazia, dalla schiavitù e dall’oppressione egiziana. «Sono io infatti che ti ho condotto fuori dal paese d’Egitto, ti ho liberato dalla casa di schiavitù» (Mi 6:4). Anche nel Nuovo Testamento ritroviamo l’idea secondo cui l’Esodo dall’Egitto, per mano potente di Dio, è un simbolo della salvezza per fede in Cristo: «Per fede passarono attraverso il mar Rosso come su terra asciutta, mentre gli Egiziani che tentarono di fare la stessa cosa furono inghiottiti» (Eb 11:29; cfr. 1 Co 10:1-4).

`Leggere Deuteronomio 5:6-22, episodio nel quale Mosè ripete la legge, i dieci comandamenti, fondamento sul quale si basa il patto con Yahweh. Fare attenzione soprattutto al quarto comandamento e alle motivazioni addotte. In che senso rivelano la realtà della legge e della grazia?`

Mosè ribadisce il comandamento che riguarda il riposo nel settimo giorno, aggiungendovi però un’enfasi particolare. Pur essendo stato inciso sulla pietra nell’Esodo, in questa circostanza Mosè estende il concetto già espresso precedentemente. Osserva il sabato, non solo in quanto memoriale della creazione, ma anche della salvezza dall’Egitto. La grazia di Dio li ha salvati dalla schiavitù in quella nazione, e ha offerto loro il riposo dalle opere (Eb 4:1-5). Per contraccambiare quella grazia dovranno, da ora in poi, estenderla ad altri. In questo caso, il sabato non è solo un simbolo della creazione, ma anche di redenzione e grazia. Tutti quelli che vivono nella casa, non solo i figli, ma anche i servi, gli animali e gli stranieri eventualmente presenti, potranno riposare. Il sabato estende anche ad altri la grazia concessa agli Ebrei, ampliando il suo impatto su chi è esterno all’alleanza diretta tra il Signore e il suo popolo. Questa realtà è nel cuore stesso della legge di Dio. Quello che ha fatto per Israele, mediante la grazia, i suoi figli dovranno trasferirlo agli altri. È molto semplice.

`Leggere Matteo 18:21-35. Quale analogia si riscontra tra il principio rivelato in questa parabola e il comandamento del sabato, soprattutto nella versione del Deuteronomio?`