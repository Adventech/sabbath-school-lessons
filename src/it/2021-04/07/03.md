---
title:  La legge nel Deuteronomio
date:  08/11/2021
---

La nazione ebraica ai confini di Canaan, il popolo scelto da Dio, sta finalmente per ereditare quella terra che il Signore aveva promesso loro. Il Deuteronomio, lo ribadiamo, contiene le disposizioni finali di Mosè agli Israeliti prima che occupino quella terra. Disposizioni che comprendono anche i comandamenti.

`Leggere Deuteronomio 4:44; 17:19; 28:58; 30:10; 31:12; 32:46; 33:2. Quale punto viene ripetutamente espresso e perché è così rilevante per il popolo?`

Anche una lettura superficiale del Deuteronomio rivela che l’osservanza della legge era cruciale per Israele. Anzi, faceva parte dei loro obblighi nei riguardi del patto. Dio aveva fatto tanto per quel popolo e tanto avrebbe continuato a fare, donando loro cose che non sarebbero mai stati in grado e neanche avrebbero meritato di ottenere (la grazia consiste in questo: un dono di Dio non meritato). In cambio, chiese l’ubbidienza alla sua legge.

Oggi le cose non sono cambiate. La grazia di Dio ci salva senza le opere della legge. «Poiché riteniamo che l’uomo è giustificato mediante la fede senza le opere della legge» (Ro 3:28). La nostra risposta è l’osservanza della legge, alla quale ubbidiamo non nel vano tentativo di essere salvati da essa - «perché mediante le opere della legge nessuno sarà giustificato davanti a lui; infatti la legge dà soltanto la conoscenza del peccato» (Ro 3:20) - ma per effetto della salvezza che per grazia ci è stata data. «Se voi mi amate, osserverete i miei comandamenti» (Gv 14:15).

Il Deuteronomio può essere considerato un grande insegnamento pratico sulla grazia e sulla legge. Per mezzo della prima Dio ci salva, ottenendo per noi un traguardo che non saremmo mai stati in grado di tagliare (nemmeno Israele avrebbe potuto fuggire dall’Egitto contando sulle proprie forze). La nostra risposta è vivere per fede una vita di ubbidienza nei confronti suoi e della sua legge. Dalla caduta di Adamo in poi, fino a quelli che conosceranno i tempi della distretta e il marchio della bestia - persone rappresentate come «… santi che osservano i comandamenti di Dio e la fede in Gesù» (Ap 14:12) - il rapporto tra Dio e il suo popolo si è sempre basato sulla legge e sulla grazia. Quest’ultima ci salva per avere trasgredito la legge e ci rende anche capaci di osservarla; questa ubbidienza è frutto del rapporto di alleanza con lui.

`Come si fa a non essere legalisti nell’osservare la legge?`