---
title:  Letov lak
date:  09/11/2021
---

Gli scettici, quelli che cercano di trovare delle ragioni per rifiutare la Bibbia, spesso si affidano ad alcune parole forti pronunciate da Dio e presenti nell’Antico Testamento. Cercano di far passare il concetto di un Dio rigido, vendicativo e crudele, in netto contrasto con la rappresentazione di Gesù. Non si tratta di un’argomentazione nuova, ma è tanto errata oggi quanto lo era secoli fa, quando fu promossa.

Nell’Antico Testamento troviamo innumerevoli testimonianze di un Signore che ama il popolo di Israele e che desidera per lui solo il meglio. Un amore che compare in tutta la sua essenza proprio nel libro del Deuteronomio.

`Leggere Deuteronomio 10:1-15. Qual è il contesto di questi versetti e cosa ci rivelano circa il sentimento di Dio verso il suo popolo, anche dopo il loro peccato? Cosa dicono a noi in merito alla grazia?`

Questi testi trasudano di amore e grazia che Dio prova per Israele. Da notare, in particolare, i versetti 12 e 13. In realtà, costituiscono un’unica, lunga frase, anzi, una domanda: «Io, il Signore, cos’altro ti chiedo se non di camminare nelle mie vie, di amarmi, di servirmi e di osservare i miei precetti per il tuo bene?».

In questo passaggio, l’aggettivo possessivo «tuo» è sempre al singolare. Dio sta parlando alla nazione nel suo complesso - questo è evidente - ma che effetto positivo potranno avere le sue parole se ciascuno singolarmente non ubbidirà? L’intero vale solo come somma delle parti. Il Signore stava parlando a ciascuno individualmente e a Israele in quanto nazione. Non dimentichiamoci poi la fine del versetto 13: osserva queste cose letov lak, vale a dire, per il tuo bene. Dio comanda loro queste cose perché sa che è nel loro migliore interesse. Lui li ha creati, li sostiene, sa cos’è meglio per loro e desidera che lo ottengano. L’osservanza della sua legge, i dieci comandamenti, andava tutta a loro beneficio.

La legge è stata spesso paragonata a una siepe, un muro di protezione; rimanendo entro quei confini, i suoi figli sono salvaguardati da una caterva di malvagità che altrimenti li schiaccerebbe e li annienterebbe. Dio ha dato la legge al suo popolo come atto d’amore, ordinando di osservarla per il «loro bene».

`Fai un esempio per dimostrare come, in certi casi, l’ubbidienza alla legge di Dio è stata per «il nostro bene».`