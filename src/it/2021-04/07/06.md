---
title:  Non per la tua giustizia
date:  11/11/2021
---

Il grande tema della giustificazione per fede è al centro della religione cristiana, anzi, biblica. «Infatti, che dice la Scrittura? “Abraamo credette a Dio e ciò gli fu messo in conto come giustizia”» (Ro 4:3).

Ecco le famose parole con cui Ellen G. White esprime lo stesso concetto: «Che cos’è la giustificazione per fede? È l’azione di Dio che abbatte nella polvere la gloria dell’uomo, e fa per lui quello che egli non potrebbe fare con le sue sole forze. Quando gli uomini percepiscono la loro inutilità, sono pronti a farsi rivestire dalla giustizia di Cristo» - The Faith I Live By, p. 109.

Considerando Dio, la sua essenza, la sua santità, confrontandolo con noi e con la nostra condizione imperfetta, è fuori discussione che occorra uno straordinario atto di grazia per salvarci. Il Signore lo ha compiuto sulla croce, con Cristo, l’innocente che è morto per i peccati dei colpevoli.

`Leggere Deuteronomio 9:1-6. Perché queste parole di Mosè rivelano la realtà della grazia di Dio che viene estesa a chi non la merita? In che senso vediamo qui manifestarsi il principio della giustificazione per fede?`

Se si potesse condensare l’insegnamento di Paolo sul vangelo, forse potremmo attingere alla frase di Deuteronomio 9:5: il Signore ti salva «non… per la tua giustizia, né per la rettitudine del tuo cuore», ma in virtù della promessa del «vangelo eterno» (Ap 14:6), una promessa ricevuta «non a motivo delle nostre opere, ma secondo il suo proposito e la grazia che ci è stata fatta in Cristo Gesù fin dall’eternità» (2 Ti 1:9; cfr. anche Tt 1:2). Se abbiamo questa promessa «fin dall’eternità», certo non può dipendere dalle nostre opere, perché nemmeno esistevamo.

Nonostante i tuoi limiti, le tue mancanze, il tuo collo duro, il Signore è disposto a compiere quest’opera meravigliosa per te e in te. Ti chiede solo di corrisponderlo ubbidendo a lui e alle sue leggi. La promessa è già stata fatta e mantenuta: le tue opere, la tua ubbidienza non sono i mezzi con i quali puoi salvarti, ma sono il risultato stesso della salvezza. Il Signore ti ha salvato per grazia; ora, con la sua legge scritta nel tuo cuore e il suo Spirito pronto a rafforzarti, vai e ubbidisci.