---
title:  La chiamata di Abraamo
date:  28/09/2021
---

Abramo (che in seguito si sarebbe chiamato Abraamo) compare per la prima volta nella genealogia di Genesi 11, subito dopo il racconto dei protagonisti della torre di Babele che vengono dispersi su tutta la terra.

`Leggere Genesi 12:1-3, la chiamata di Dio ad Abramo. Che interpretazione diamo oggi alle promesse fatte da Dio mediante Abraamo, alla luce di quello che successe dopo la morte e la risurrezione di Cristo e la diffusione del vangelo?`

Diversi secoli dopo, l’apostolo Paolo, nel tentativo di comporre l’eresia dei Galati, fece riferimento alla chiamata di Abraamo, dimostrando che in quella circostanza Dio manifestò le intenzioni che aveva sempre avuto: il vangelo al mondo. «Riconoscete dunque che quanti hanno fede sono figli d’Abraamo. La Scrittura, prevedendo che Dio avrebbe giustificato gli stranieri per fede, preannunciò ad Abraamo questa buona notizia: “In te saranno benedette tutte le nazioni”. In tal modo, coloro che hanno la fede sono benedetti con il credente Abraamo» (Ga 3:7-9).

Genesi 12 parla di questa chiamata; la parte restante di questo libro è prevalentemente dedicata alla storia dei suoi discendenti diretti, una progenie disfunzionale dopo l’altra. Eppure, mediante quelle, alla fine la promessa si sarebbe compiuta, raggiungendo l’apice con la chiamata di Mosè.

`Leggere in Atti 7:20-36 la descrizione che Stefano propone di Mosè e dell’Esodo. In che misura coincide con la promessa iniziale di Dio ad Abramo?`

In un mondo sprofondato nell’ignoranza, nell’errore e in una mancanza diffusa di conoscenza della verità (non si può dire che in tremila anni le cose siano molto cambiate…), il Signore invitò un popolo, il suo popolo, la progenie di Abraamo, a uscire dall’Egitto. Attraverso quella gente egli cercava non solo di preservare la conoscenza della verità, vale a dire di lui, Yahweh, e del piano della salvezza, ma anche di diffondere tale conoscenza al resto del mondo.

`Oggi, noi avventisti, come ci consideriamo, in relazione al resto del mondo? Quali sono le analogie tra noi e l’antico Israele? Ma soprattutto, quale responsabilità deve assumere ciascuno di noi, proprio alla luce di questa analogia?`