---
title:  L’alleanza del Sinai
date:  29/09/2021
---

L’Esodo e ogni sua implicazione, dal sangue sugli stipiti delle porte in Egitto al miracoloso passaggio del mar Rosso, sono il racconto di un’esperienza straordinaria. Chi l’ha vissuta personalmente sicuramente ne sarà stato profondamente toccato (Dio giudicherà in maniera giusta quelli che non ce l’hanno fatta, dai primogeniti ai soldati finiti sul fondo del mare). Come disse il Signore: «Voi avete visto quello che ho fatto agli Egiziani e come vi ho portato sopra ali d’aquila e vi ho condotti a me» (Es 19:4).

Perché il Signore ricorse a un salvataggio così drammatico e sorprendente, prendendo una nazione da un’altra, o come lo stesso Mosè disse: «Ci fu mai un dio che abbia cercato di venire a prendersi una nazione di mezzo a un’altra nazione mediante prove, segni, miracoli e battaglie, con mano potente e con braccio steso e con gesta tremende, come fece per voi il Signore, il vostro Dio, in Egitto, sotto i vostri occhi?» (De 4:34).

`Leggere Esodo 19:4-8. Perché il Signore fece uscire Israele dall’Egitto?`

È semplice: Dio fece uscire la progenie, i discendenti dei padri Abraamo, Isacco e Giacobbe. Con quei discendenti il Signore stabilì un’alleanza che avrebbe fatto di loro «un regno di sacerdoti, una nazione santa» (Es 19:5). Al centro dell’alleanza vi era questo rapporto. L’idea di un «tesoro speciale» (segullah) poteva (e lo fu) tuttavia essere facilmente fraintesa. Quel riconoscimento non dipendeva da una loro innata santità e giustizia, ma dalla grazia divina concessa in virtù delle meravigliose verità che aveva affidato loro, verità che avrebbero dovuto seguire e, in quanto «regno di sacerdoti», estendere a tutto il mondo. Dio comunicò poi loro alcune condizioni del patto, i dieci comandamenti, e a quel punto l’alleanza poteva dirsi ratificata. Avendo spruzzato il sangue dei sacrifici su un altare costruito di fresco, Mosè «prese il libro del patto e lo lesse in presenza del popolo» (Es 24:7), il quale dichiarò che avrebbe ubbidito.

`«Infatti, quando tutti i comandamenti furono secondo la legge proclamati da Mosè a tutto il popolo, egli prese il sangue dei vitelli e dei capri con acqua, lana scarlatta e issopo, asperse il libro stesso e tutto il popolo, e disse: “Questo è il sangue del patto che Dio ha ordinato per voi”» (Eb 9:19,20). Cosa significava il sangue e perché è ancora importante per noi oggi?`