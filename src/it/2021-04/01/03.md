---
title:  Caduta e diluvio
date:  27/09/2021
---

Quasi tutti i bambini in età scolare hanno conosciuto la storia della mela caduta sulla testa di Newton, il quale, grazie a questo episodio, scoprì la forza di gravità. Il punto cruciale non è se la mela sia effettivamente caduta o meno sul suo capo, quanto la sua grande intuizione (in effetti, chiunque cadesse sapeva già dell’esistenza della gravità) di capire che la forza, grazie alla quale cadeva la mela, era la stessa che consentiva alla luna di mantenere la sua orbita intorno alla terra, alla terra l’orbita intorno al sole e così via. Fu importante perché da millenni si pensava che le leggi che regolano i cieli fossero diverse da quelle che invece governano la terra. Newton dimostrò che quella convinzione era sbagliata. Anche se il contributo di quello scienziato fu nel campo della legge della natura, lo stesso principio è valido per quanto attiene alla legge morale. La medesima libertà, quella connaturata all’amore, che ha determinato la caduta di Lucifero nel cielo, ha poi contribuito alla caduta dell’umanità sulla terra.

`Leggere Genesi 2:16,17 e 3:1-7. Come mai questi versetti che ci parlano di persone perfette in un ambiente perfetto, create da un Dio perfetto, rivelano anche la straordinaria verità di una libertà intrinseca all’amore?`

Dopo la caduta le cose peggiorarono repentinamente, al punto che il Signore si espresse in questi termini a proposito del genere umano: «… il loro cuore concepiva soltanto disegni malvagi in ogni tempo» (Ge 6:5). E se il loro cuore era malvagio, le loro azioni non potevano essere diverse, tanto da raggiungere un livello tale di crudeltà da non lasciare scelta al Signore che distruggere il mondo intero con un diluvio, offrendo, per certi versi, l’opportunità al genere umano di ripartire, una sorta di seconda creazione. Tuttavia, come dimostra la storia della torre di Babele (11:1-9), l’intenzione dell’uomo sembrava ancora quella di sfidare Dio. «Prima che la torre fosse terminata, una parte venne occupata dalle abitazioni dei suoi costruttori; altre stanze furono splendidamente arredate e adornate e dedicate ai loro idoli. La gente si rallegrò di questo primo successo e invece di adorare il Dominatore del cielo e della terra rese onore agli dèi d’argento e d’oro» - PP, p. 119 [cap. 10, p. 94].

Oltre a confondere il loro linguaggio, il Signore sparpagliò l’umanità sulla faccia della terra.

`Prova a fare mente locale sui pensieri che albergano nella tua mente nel corso di una giornata. Quale condizione del cuore rivelano?`