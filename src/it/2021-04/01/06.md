---
title:  Apostasia e castigo
date:  30/09/2021
---

«Noi faremo tutto quello che il Signore ha detto» (Es 19:8). Il popolo credeva sicuramente in quelle parole ogni volta che le pronunciavano, eppure la storia sacra ci dimostra che le loro azioni hanno più volte contraddetto le intenzioni. Anche se si trattava del popolo scelto, di quello che liberamente aveva accettato di stringere un’alleanza con Dio, non tenne fede all’accordo, con le conseguenze che ben sappiamo.

`Quale fu la componente cruciale per Israele rispetto al patto?`

`Esodo 19:4,5`

L’appello per ubbidire a Dio e rispettare la sua legge non era certo più legalistico di quanto lo sia oggi (Mt 7:24-27; Gv 14:15; Gm 2:20; Ro 6:11,12), eppure i figli di Israele hanno ripetutamente infranto quel patto. Ben presto, quando erano in vista del monte Sinai, tra le loro fila si fece strada l’apostasia (Es 32:1-6). L’infedeltà dimostrò purtroppo di essere più la norma che l’eccezione e così, invece di entrare subito nella terra promessa, vagarono nel deserto per altri quarant’anni.

`Leggere Numeri 14:28-35. Quale castigo fu riservato alla nazione per il suo rifiuto di confidare in quello che il Signore aveva chiesto loro di fare?`

Allora come oggi, la disubbidienza scaturisce spesso non tanto da una palese ribellione, quanto dalla mancanza di fiducia nelle parole che il Signore ci rivolge. Nel caso di Israele, questo peccato risultò oltremodo odioso perché tutti quegli uomini, come disse Dio, «hanno visto la mia gloria e i miracoli che ho fatto in Egitto e nel deserto, quelli che mi hanno tentato già dieci volte e non hanno ubbidito alla mia voce» (Nu 14:22). Nonostante le cose viste e vissute, continuarono a rifiutarsi di ubbidire a Dio e di prendersi la terra, nonostante egli avesse detto loro che ci sarebbero riusciti (capp. 13,14).

`Come detto, la disubbidienza deriva spesso da una mancanza di fiducia nelle parole di Dio. Cosa si può fare per invertire questa tendenza?`