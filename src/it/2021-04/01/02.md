---
title:  Amare per essere amati
date:  26/09/2021
---

«Dio è amore» (1 Gv 4:8). Tre parole semplici (quattro in lingua greca), ma l’idea che evocano è talmente profonda che ne intuiamo a fatica le implicazioni. Quelle parole non dicono che Dio ama, o che manifesta amore, e nemmeno che egli è una manifestazione dell’amore. Dicono che Dio è amore - come se l’amore fosse l’essenza stessa dell’identità di Dio. Noi esseri umani, che nella testa abbiamo solo pochi grammi di tessuto e sostanze chimiche per comprendere la realtà, siamo semplicemente impossibilitati a comprendere fino in fondo cosa significhi «Dio è amore». Possiamo però capire sufficientemente che si tratta di una bella notizia. Se Giovanni avesse scritto «Dio è odio» oppure «Dio è vendicativo», beh, una simile rivelazione sarebbe stata preoccupante.

La verità secondo cui «Dio è amore» ci aiuta a capire meglio il concetto che il governo divino, il modo in cui egli domina l’intero creato, riflette esattamente quell’amore. L’amore permea il cosmo, forse ancora più della gravità. Dio ci ama; noi siamo chiamati a ricambiarlo (De 6:5; Mr 12:30).

L’amore, per essere tale, deve essere dispensato gratuitamente. Il Signore non può imporlo, perché se lo facesse non sarebbe più amore. Quindi, quando egli creò esseri intelligenti e razionali in cielo e sulla terra, capaci di amare, aveva già previsto il rischio che essi non ricambiassero quell’amore. Effettivamente, “qualcuno” l’ha fatto ed ecco come è nato quello che oggi conosciamo come “gran conflitto”.

`Perché i testi indicati di seguito hanno senso solo nel contesto della libertà e del rischio insiti nell’amore? Isaia14:12-14; Ezechiele 28:12-17; Apocalisse 12:7`

È particolarmente perspicace il testo di Ezechiele 28:15, che dimostra come Lucifero, questo angelo perfetto creato da Dio, in realtà ospitasse in sé il germe dell’iniquità. Non perché fosse stato creato così, semplicemente perché era dotato della capacità di amare, quindi di una vera libertà morale, e nonostante la bellezza di tutto ciò che aveva ricevuto («eri coperto di ogni tipo di pietre preziose»), voleva ancora di più. Una cosa tirò l’altra finché scoppiò una «guerra in cielo».

`È possibile acquistare dei cani robot, che ubbidiranno ai vostri ordini, non calpesteranno i tappeti e non morderanno il mobilio. Ma che genere di relazione «appagante» potremmo mai avere con «creature» del genere? Perché Dio voleva degli esseri in grado di restituirgli un amore sincero?`