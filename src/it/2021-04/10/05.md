---
title:  Ricchi e sazi
date:  01/12/2021
---

Un ex dirigente della chiesa, che aveva lavorato per 34 anni presso la Conferenza Generale avventista, raccontò una storia. Molti anni prima, lui e sua moglie, atterrati in un aeroporto, avevano smarrito alcuni bagagli. L’uomo disse a sua moglie, «Andiamo da questa parte, verso il nastro trasportatore e poi inginocchiamoci davanti a tutti per pregare e chiedere al Signore di farci ritrovare le nostre valigie». Proseguendo nel racconto, spiega che anni dopo accadde la stessa cosa: giunti all’aeroporto, uno dei bagagli venne smarrito. «Non preoccuparti», disse alla moglie in quella circostanza, «siamo coperti dall’assicurazione».

`Leggere Deuteronomio 8:7-18, ricordandosi l’episodio appena narrato. Qual è l’avvertimento che il Signore lancia al suo popolo e che significato può avere nel tempo attuale che stiamo vivendo?`

La fedeltà al Signore avrebbe voluto dire per Israele non solo possedere una terra splendida e fertile, «dove mangerai del pane a volontà, dove non ti mancherà nulla» (De 8:9), ma ottenere altre inimmaginabili benedizioni: bestiame, greggi, pascoli, oro, argento e abitazioni stupende: tutti gli agi materiali che la vita può concedere.

E poi? Si sarebbe presentato il pericolo che si accompagna sempre alla prosperità fisica ed economica: dimenticarsi che Dio solo «ti dà la forza per procurarti ricchezze» (v. 18). Forse non nell’immediato, ma con il passare degli anni si sarebbero dimenticati del loro passato, di come il Signore li aveva guidati attraverso «quel grande e spaventevole deserto» (1:19), convincendosi invece che i successi e i traguardi raggiunti erano dipesi unicamente dalla loro abilità e dai loro talenti.

Il Signore li stava mettendo in guardia da questo rischio (purtroppo, leggendo i profeti successivi, accadde esattamente quello). Quindi, tenendo presente questa prospettiva, Mosè incalza Israele affinché ricordi che deve tutto al Signore, perché non si lasci ingannare dalle benedizioni materiali che ha concesso a quella nazione. Secoli più tardi, Gesù stesso, nella parabola del seminatore, avvertì in merito all’«inganno delle ricchezze» (Mr 4:19).

`Anche se possediamo tanti beni materiali su questa terra, siamo solo carne e sangue destinati a tornare polvere. Quali sono i pericoli della ricchezza e del benessere? In che modo possono farci dimenticare chi può liberarci da questo rischio?`