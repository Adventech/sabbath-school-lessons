---
title:  Bada bene... e guardati dal dimenticare
date:  30/11/2021
---

`Leggere Deuteronomio 4:9,23. Cosa dice il Signore agli Israeliti e perché si tratta di un monito importante per la nazione?`

Due verbi risaltano all’inizio di entrambi i versetti: «bada bene» e «dimenticare». Il Signore dice loro: state attenti a non dimenticare. Non dimenticate quello che il Signore ha fatto per voi e nemmeno il patto siglato.

Il verbo «bada bene», smr (che in Deuteronomio 4:9 viene tradotto con «guardati dal») ritorna di frequente in tutto l’Antico Testamento e significa «preservare», «vegliare», «proteggere». La prima volta, cosa interessante, compare addirittura prima del peccato, quando il Signore dice ad Adamo di «custodire» il giardino nel quale lo ha collocato (Ge 2:15).

Adesso però, l’invito è rivolto a ciascuno individualmente (il verbo è al singolare): vigila, altrimenti dimenticherai. «Dimenticare» non tanto nel senso di perdere la memoria (anche se con il passare del tempo e delle generazioni è da mettere in conto), quanto nell’essere lassisti nei confronti degli obblighi del patto. Ognuno doveva essere consapevole del proprio ruolo e di quello che implicava in termini di comportamento davanti a Dio, agli altri Ebrei, agli stranieri presenti tra il popolo e alle nazioni limitrofe.

`Rileggere Deuteronomio 4:9 (anche 6:7 e 11:19), concentrandosi sull’ultima parte, dove si esorta a insegnare a figli e nipoti. Perché avrebbe rappresentato un antidoto contro l’oblio?`

Dopo averli sollecitati a non dimenticare, a non permettere che quelle cose «non ti escano dal cuore», li esorta a insegnarle alla generazione successiva e a quella ancora dopo: non può trattarsi di una coincidenza. I figli avevano la necessità di ascoltare quei fatti, ma soprattutto, la ripetuta esposizione alle grandi cose che Dio aveva fatto per loro avrebbe aiutato tutta la nazione a non dimenticarle. Quale modo migliore per preservare la conoscenza e la consapevolezza del bene fatto da Dio al suo popolo eletto?

`In che modo il racconto di quello che il Signore ha fatto per te è stato di beneficio non solo per chi ti ha ascoltato, ma anche per te stesso? Ti ha aiutato a non dimenticare la sua guida?`