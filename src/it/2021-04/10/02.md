---
title:  Ricordare l’arcobaleno
date:  28/11/2021
---

La prima volta che il verbo ricordare compare nella Bibbia è in Genesi 9, quando, dopo il diluvio, il Signore annuncia a Mosè che avrebbe messo un arcobaleno nel cielo a perpetua memoria del suo patto con tutta la terra, segno del fatto che non avrebbe mai più distrutto il pianeta con un diluvio.

`Leggere Genesi 9:8-17. Come viene usata in questa circostanza la parola «ricordare» e cosa ci fa capire?`

Dio non aveva certo bisogno dell’arcobaleno per ricordarsi la promessa e il patto. Solo si è espresso nel linguaggio comprensibile agli esseri umani. Se non altro, ci ricorderemo, ammirandolo, la promessa di Dio e l’alleanza secondo cui il mondo non sarà più devastato da un diluvio. L’arcobaleno doveva quindi aiutare le persone a ricordare il patto speciale stabilito da Dio; a ogni comparsa di quel fenomeno, il suo popolo si sarebbe ricordato non solo del giudizio divino sul mondo per i suoi peccati, ma anche del suo amore e della sua promessa.

Ecco quindi l’importanza dell’idea di ricordo: ricordare le promesse di Dio, i suoi avvertimenti, il suo agire nel mondo.

L’arcobaleno assume oggi un significato ancora più importante perché molti scienziati, basandosi sulla continuità delle leggi della natura, respingono l’ipotesi che vi sia mai stato un diluvio universale. Secondo Ellen G. White, gli uomini saggi hanno sentenziato che «leggi [naturali] fossero così stabili da non poter essere cambiate neanche da Dio» - PP, p. 97 [cap. 7, p. 73].

Prima del diluvio, la gente, basandosi sulle leggi della natura, sosteneva che non sarebbe mai potuto accadere; dopo il diluvio, sostiene che non c’è mai stato.

Dio, nella sua Parola, ce lo ha raccontato e ha dato un segno al mondo, che non riguarda solo il diluvio, ma la promessa che non si sarebbe mai più verificato. Quindi, se ricordiamo il significato dell’arcobaleno, abbiamo la certezza, impressa nel cielo con magnifici colori, che la Parola di Dio è sicura. Non confideremo esclusivamente in questa promessa, ma in tutte quelle contenute al suo interno.

`La prossima volta che ammirerai un arcobaleno, pensa alle promesse divine. Come si fa a confidare in tutte quelle che abbiamo ricevuto?`