---
title:  A proposito dei giorni passati
date:  29/11/2021
---

In Deuteronomio 4 abbiamo letto le straordinarie sollecitazioni di Dio verso Israele, per bocca di Mosè, riguardanti i loro privilegi in quanto suo popolo eletto. Li aveva salvati dall’Egitto, «mediante prove, segni, miracoli e battaglie, con mano potente e con braccio steso e con gesta tremende, come fece per voi il Signore, il vostro Dio, in Egitto, sotto i vostri occhi» (v. 34). Parafrasando, Dio non si è limitato a compiere gesti grandiosi per voi, ma lo ha fatto in modo tale che li poteste ricordare e mai dimenticare.

`Leggere Deuteronomio 4:32-39. Cosa sono chiamati a ricordare e perché era davvero importante che lo facessero?`

Mosè riconduce il popolo a percorrere a ritroso il corso intero della storia, fino alla creazione, e pone loro una domanda retorica: c’è niente di simile a quello che è stato fatto per voi? Chiede loro di porsi questa domanda, di verificarlo personalmente e di capire se quello che stavano sperimentando fosse mai successo prima. Con l’aiuto di pochi quesiti, Mosè cerca di suscitare in loro una spontanea consapevolezza delle cose che il Signore aveva fatto per amor loro, e risvegliare un senso di gratitudine e riconoscenza per le sue azioni potenti nelle loro esistenze.

Al centro di tutto c’era la liberazione dall’Egitto e poi, secondo modalità forse ancora più sorprendenti, la sua voce, che tutti poterono udire al Sinai: «tu hai udito le sue parole venire dal fuoco» (v. 36).

`Leggere Deuteronomio 4:40. A quale conclusione Mosè auspicava che Israele giungesse dopo aver ascoltato queste sue parole?`

Il Signore non aveva fatto tutto ciò senza un obiettivo. Aveva riscattato il suo popolo e mantenuto fede al patto stabilito con Israele. La nazione era stata liberata dal giogo egiziano e stava per entrare nella terra promessa. Dio aveva fatto la propria parte; Israele era chiamato a fare la sua: ubbidire.

`Perché questo modello è rappresentativo di quel piano della salvezza che viene rivelato nel Nuovo Testamento? Che cosa ha fatto Gesù per noi e cosa si aspetta in cambio (Ap 14:12)?`