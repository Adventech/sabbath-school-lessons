---
title:  Eravate schiavi
date:  02/12/2021
---

`Leggere Deuteronomio 5:15; 6:12; 15:15; 16:3,12; 24:18,22. Il Signore che cosa, in particolare, non voleva dimenticassero e per quale ragione?`

Lo abbiamo visto più volte, il Signore riporta costantemente le menti del popolo all’Esodo, alla sua miracolosa liberazione dall’Egitto. Ancora oggi, nonostante siano passati migliaia di anni, gli Ebrei praticanti continuano a osservare la celebrazione pasquale, memoriale di quello che il Signore ha fatto per loro. «Quando sarete entrati nel paese che il Signore vi darà, come ha promesso, osservate questo rito. Quando i vostri figli vi diranno: “Che significa per voi questo rito?” risponderete: “Questo è il sacrificio della Pasqua in onore del Signore, il quale passò oltre le case dei figli d’Israele in Egitto, quando colpì gli Egiziani e salvò le nostre case”» (Es 12:25-27).

Per la chiesa del nostro tempo, la Pasqua è un simbolo della liberazione che ci è stata offerta in Cristo: «Poiché anche la nostra Pasqua, cioè Cristo, è stata immolata» (1 Co 5:7).

`Leggere Efesini 2:8-13. Che cosa viene chiesto di ricordare ai Gentili? Qual è l’analogia con l’esortazione fatta agli Ebrei nel Deuteronomio?`

Paolo voleva che quelle persone ricordassero quello che Dio aveva fatto per loro in Cristo, da cosa erano state salvate e cosa avevano ottenuto per la grazia del Signore nei loro riguardi. Come nel caso dei figli d’Israele, non avevano maturato meriti particolari per ottenere una lode davanti al Signore. Solo la sua grazia aveva permesso che diventassero quello che erano in Cristo Gesù, nonostante fossero «estranei ai patti della promessa».

Si tratti di Ebrei nel deserto, di cristiani a Efeso o avventisti in qualunque parte del mondo, l’elemento cruciale è sempre lo stesso: ricordare, e non dimenticare, quello che Dio ha fatto per noi in Cristo. Un concetto bene espresso da queste parole: «Per noi sarebbe bene dedicare un’ora al giorno alla meditazione e alla contemplazione della vita di Cristo. Dovremmo esaminarne ogni particolare, immaginando tutte le scene, soprattutto quelle finali. E, mentre ci soffermeremo così sul grande sacrificio compiuto da Gesù per noi, la nostra fiducia diverrà più stabile, il nostro amore più forte e il suo Spirito penetrerà maggiormente in noi» - DA, p. 83 [cap. 8, p. 52].