### Il libro del patto. Deuteronomio - Introduzione.

_di Clifford Goldstein_

La storia è questa: durante il regno di Giosia a Gerusalemme (640-609 a.C.), qualcuno, probabilmente una persona che si occupava del tempio, scoprì la copia di un libro che fu letto davanti al sovrano. «Quando il re udì le parole del libro della legge, si stracciò le vesti» (2 R 22:11). Per quale motivo? Perché capì che lui e il suo popolo non stavano ubbidendo a quello che era scritto in quel libro.

Giosia, proprio sulla base di quella rivelazione, avviò una grande riforma, descritta in 2 Re al capitolo 23.

Ma qual era quel libro che ebbe un impatto così prorompente sul re e la sua nazione? Si ritiene si trattasse del Deuteronomio, il tema dello studio di questo trimestre.

Quinto e ultimo dei libri mosaici, il Deuteronomio - dal latino deuteronomium («seconda legge») - può essere così riassunto.

Dopo avere lasciato l’Egitto e avere stretto un’alleanza con Dio al Sinai, i figli di Israele, invece di recarsi direttamente a Canaan, vagarono per quarant’anni nel deserto. Quando finalmente gli Ebrei furono pronti ad attraversare il confine della terra promessa, Mosè rivolse loro una serie di discorsi, la cui essenza sostanzialmente era la seguente: state per entrare nella terra promessa. Finalmente! Non dimenticatevi di quello che il Signore ha fatto per voi e non dimenticatevi quello che vi chiede ora, ovvero di amarlo con tutto il vostro cuore e con tutta l’anima e di rivelare quell’amore mediante l’ubbidienza ai suoi comandamenti, secondo quanto è stato stipulato nel patto.

E, per sottolineare ulteriormente l’importanza dell’alleanza, Mosè ripeté al popolo i dieci comandamenti, fondamento giuridico che stabiliva i loro obblighi all’interno di quel patto che il Signore aveva prima stabilito con i loro padri e che in quel momento stava riproponendo loro, ai confini di Canaan.

Sorge spontanea la domanda: ci sono analogie tra l’esperienza vissuta allora dai figli di Israele e la nostra, dal momento che anche noi ci troviamo a un passo dalla terra promessa (anche se molto migliore)?

Da qui nasce il tema del quarto trimestre: Verità presente nel libro del Deuteronomio.

Studieremo esattamente questo - i messaggi della verità presente che possiamo trarre dalle parole che Dio rivolse al popolo dell’alleanza.

Copriremo tematiche come il patto eterno, legge e grazia, cosa significhi amare Dio e il prossimo, ma, soprattutto, in che modo questo libro ci rivela l’amore di Dio che poi si sarebbe potentemente manifestato nella morte di Cristo e nella sua risurrezione.

Certo, esiste un enorme divario culturale e temporale che separa la chiesa contemporanea da quella del deserto. Ma forse i punti in comune potrebbero essere maggiori rispetto a quelli che ci dividono. Per fare un esempio, non pensi che le parole che tra poco leggerai potrebbero essere estremamente attuali?

«Ecco, io vi ho insegnato leggi e prescrizioni, come il Signore, il mio Dio, mi ha ordinato, perché le mettiate in pratica nel paese nel quale vi accingete a entrare per prenderne possesso. Le osserverete dunque e le metterete in pratica, perché quella sarà la vostra sapienza e la vostra intelligenza agli occhi dei popoli, i quali, udendo parlare di tutte queste leggi, diranno: “Questa grande nazione è il solo popolo savio e intelligente!”» (De 4:5,6).

Attenzione, la loro «intelligenza e sapienza» non dipendeva dalle leggi in sé, ma dal rispetto di quelle leggi. Di sicuro, in queste parole, c’è un messaggio anche per noi. Uno dei tanti, come vedremo, presenti nel libro del Deuteronomio.