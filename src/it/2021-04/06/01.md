---
title:  Qual È La Grande Nazione?
date:  30/10/2021
---

### Letture
Deuteronomio 4:1-9,32-35; Matteo 5:13-16; 15:1-9; Numeri 25:1-5; 1 Corinzi 10:13

> <p></p>
> «Qual è la grande nazione che abbia leggi e prescrizioni giuste come è tutta questa legge che io vi espongo oggi?» Deuteronomio 4:8

I primi tre capitoli del Deuteronomio sono essenzialmente un trattato di storia, che ricordava al popolo cosa avesse passato per giungere al punto in cui si trovava.

Arrivati al quarto capitolo, dalla lezione di storia si passa alla modalità “sermone”. Il racconto degli eventi non riguarda tanto gli appassionati di storia ma ha un proposito ben preciso: mostrare ai figli d’Israele come la potenza e la grazia di Dio abbiano operato in mezzo a loro e come, nonostante le loro provocazioni, il Signore abbia continuato a onorare il patto stabilito con quella nazione.

Il capitolo quattro comincia con la parola we’attah, che può essere tradotta «e adesso» o, «a questo punto». Avevano appena rivisitato la loro storia recente, a memoria di quello che Dio aveva fatto fino a quel punto, «e adesso» devono fare quello che Dio chiede loro in cambio (cfr. anche De 10:12).

Ecco perché il primo verbo dopo «e adesso» è shama’, lo stesso (e nella stessa forma) utilizzato all’inizio della preghiera Shemà, e che significa «ascolta» o «ubbidisci», verbo che ritroveremo in tutto il Deuteronomio.

«Ora dunque, Israele, da’ ascolto alle leggi e alle prescrizioni che io v’insegno perché le mettiate in pratica» (4:1).