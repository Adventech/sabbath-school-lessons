---
title:  Vi teneste stretti al Signore vostro Dio
date:  02/11/2021
---

Decine di migliaia di persone morirono per il peccato con Baal-Peor. «… il Signore, il vostro Dio, distrusse in mezzo a voi tutti quelli che erano andati dietro a Baal-Peor» (De 4:3). Tanti altri non cedettero all’apostasia. Di chi si trattava?

`«Ma voi, che vi teneste stretti al Signore vostro Dio, siete oggi tutti in vita» (v. 4). In che modo questo passo chiarisce la differenza tra chi peccò e chi non lo fece? Qual è il messaggio relativo al peccato, alla tentazione e alla potenza di Dio nella nostra vita?`

In questo, come nel versetto precedente, è presente l’aggettivo «tutti», ma con una chiara distinzione; «tutti» quelli che seguirono Baal-Peor furono distrutti; ma voi che vi siete tenuti stretti al Signore, siete «tutti» in vita. Non ci fu via di mezzo allora e non c’è oggi. O siamo dalla parte di Gesù o siamo contro di lui (Mt 12:30).

Il verbo ebraico tradotto con «tenersi stretto», dbq, indica spesso un solido impegno ad aderire a qualcosa di esterno a noi. Come, per esempio, in Genesi 2:24, dove l’uomo lascerà la sua famiglia per «unirsi - tenersi stretto» a sua moglie (cfr. anche Ru 1:14). Questo significato compare quattro volte nel libro del Deuteronomio (10:20; 11:22; 13:4; 30:20) e in ogni circostanza l’idea è sempre la stessa: il popolo doveva tenersi stretto (dbq) a Dio, ovvero donarsi completamente a lui per trarne potere e forza. È importante ricordare che proprio il popolo è il soggetto del verbo: deve tenersi stretto. Deve scegliere di «unirsi» a Dio e dopo, grazie al suo potere e alla sua forza, evitare la caduta nel peccato.

`Leggere Giuda 24 e 1 Corinzi 10:13. In che senso questi brani riprendono il medesimo concetto espresso in Deuteronomio 13:4?`

Dio è fedele e in grado di preservarci dalla caduta. Però dobbiamo fare una scelta consapevole, come quelli che a Baal-Peor decisero di tenersi stretti a lui. In questo caso possiamo stare certi che qualunque tentazione si presenti non ci indurrà in tentazione e rimarremo fedeli.

`Perché la preghiera, lo studio della Bibbia, l’adorazione e la comunione fraterna ci aiutano a tenerci stretti a Dio?`