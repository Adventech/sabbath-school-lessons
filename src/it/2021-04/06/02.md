---
title:  Non aggiungerete e non toglierete nulla
date:  31/10/2021
---

`Leggere i primi due versetti di Deuteronomio 4. Quale ordine preciso comunica il Signore agli Israeliti relativamente alle sue «leggi e prescrizioni» e perché hanno bisogno di questo avvertimento? (cfr. anche 12:32)`

Il Signore ordina loro di ubbidire a «leggi e prescrizioni» e di non aggiungere né togliere alcunché. Dopo tutto, perché qualcuno dovrebbe cambiare la legge di Dio?

Conosciamo anche la risposta: «Satana è stato perseverante e instancabile nel suo sforzo di proseguire l’opera cominciata in cielo, per cambiare la legge di Dio. È riuscito a far passare nel mondo la teoria che presentò in cielo prima della caduta, secondo cui la legge di Dio era difettosa e necessitava di una revisione. Una gran parte della professata chiesa cristiana dimostra con i fatti, anche se non a parole, di avere accettato il medesimo errore» - 2SM, p. 107.

Quando si scorre la storia dell’antico Israele si nota che si sono messi nei guai più volte, non solo per avere ignorato certe prescrizioni della legge, che per le loro implicazioni pratiche toglievano qualcosa alla legge stessa, ma perché hanno voluto aggiungere, introducendo nuove pratiche non specificate nella legge e che in ultima analisi hanno contribuito a trasgredirla.

`Leggere Matteo 15:1-9. Perché questa vicenda, anche se in un contesto diverso, ribadisce lo stesso principio citato da Mosè per mettere in guardia Israele?`

Quando alla fine gli Ebrei ottennero la terra che era stata loro promessa, ignorarono spesso i richiami diretti, come, per esempio, quello contro l’idolatria. Con l’effetto di aderire a diverse pratiche pagane, talvolta integrandole addirittura nella loro presunta adorazione di Yahweh. Al tempo di Gesù, si erano accumulate tutta una serie di tradizioni umane «annullando» come disse Cristo, «la Parola di Dio» (Mr 7:13).

In ogni caso, aggiungendo o sottraendo, la legge fu cambiata e la nazione ne subì le conseguenze.

`Perché dobbiamo essere attenti a non aggiungere o sottrarre niente a quello che Dio ci chiede di fare?`