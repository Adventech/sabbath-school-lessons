---
title:  La vostra sapienza e la vostra intelligenza
date:  04/11/2021
---

Deuteronomio 4:1-9, lo abbiamo visto, spiega efficacemente non solo lo status speciale di quella nazione, ma anche la sua chiamata missionaria. Tutti questi versetti sono permeati dall’idea che dovevano ubbidire, seguire e fare quello che il Signore ordinava loro.

`Rileggere Deuteronomio 4:6. A cosa è dovuta la loro «sapienza e intelligenza» agli occhi delle altre nazioni?`

A prima vista sembrerebbe che le leggi e le prescrizioni in sé contenessero la saggezza e l’intelligenza. Ma il testo non dice questo. Il Signore aveva trasmesso loro tali normative, è vero, ma la saggezza e l’intelligenza dipendevano dal fatto di rispettarle e osservarle. La chiave di tutto era la loro ubbidienza.

Israele avrebbe potuto disporre del sistema di diritto e giurisprudenza più avanzato del mondo (così era), ma a cosa sarebbe servito se non fosse stato osservato? La loro sapienza, la loro intelligenza dipendevano dall’applicazione in tempo reale delle leggi di Dio nelle loro esistenze. Erano chiamati a mettere in pratica le verità che il Signore aveva loro rivelate, e avrebbero potuto farlo solo ubbidendovi. La luce e la verità non avrebbero prodotto niente di positivo per Israele e per le nazioni limitrofe se il popolo di Dio non avesse ubbidito. Una volta di più, dunque, la loro adesione alle leggi e alle prescrizioni - non tanto le leggi e le prescrizioni in sé - avrebbe consentito loro di testimoniare al mondo.

«La loro ubbidienza alla legge di Dio avrebbe concesso loro un tale benessere da stupire tutte le altre popolazioni. Colui che diede loro saggezza e abilità in ogni tipo di lavoro avrebbe continuato a essere il loro maestro e li avrebbe nobilitati ed elevati attraverso l’ubbidienza alle sue leggi. Se avessero ubbidito, egli li avrebbe preservati dalle malattie che affliggevano le altre popolazioni e avrebbe donato loro grandi capacità intellettuali. La gloria, la maestà e la potenza di Dio dovevano essere rivelati in tutta la loro grandezza. Dovevano essere una nazione di sacerdoti e principi. Dio aveva dato loro ogni mezzo per diventare la più grande nazione della terra» - COL, p. 288 [cap. 23, p. 213].

`Leggere Matteo 5:13-16. In che misura le parole di Gesù riprendono i medesimi concetti espressi all’antico Israele? Noi avventisti, come li dovremmo applicare?`