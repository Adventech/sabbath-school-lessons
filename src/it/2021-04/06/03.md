---
title:  Baal-Peor
date:  01/11/2021
---

In Deuteronomio 4:3,4 i figli di Israele ricevono altri elementi storici, perché servano loro a ricordare il passato e ad apprendere le verità pratiche idealmente contenute in quei racconti.

`Leggere Numeri 25:1-15. Che cosa successe e quale verità pratica e spirituale il popolo avrebbe dovuto apprendere da quel fallimento?`

Nonostante il disagio di racconti che descrivono le stragi effettuate da Israele verso i popoli circostanti, questo episodio ci dà sicuramente una mano a spiegare la logica che ha determinato quell’ordine. Israele doveva essere un testimone per le nazioni pagane vicine, alle quali rivelare il vero Dio, l’unico Dio. Doveva mostrare con l’esempio in cosa consistesse l’adorazione al vero Dio. Invece, ossequiando le divinità pagane, spesso si ribellò apertamente contro quel Dio che avrebbe dovuto rappresentare al mondo.

Malgrado l’espressione «prostituirsi» abbia spesso una connotazione spirituale, nel senso che Israele andava dietro agli dèi e alle pratiche pagane (Os 4:12-14), in questo caso il linguaggio sancisce che è stato commesso un peccato di natura sessuale, almeno nella prima fase. Satana approfittò della natura umana corrotta usando le donne pagane per sedurre i maschi israeliti, che ovviamente consentirono loro di essere sedotti. La prostituzione vera e propria degenerò chiaramente in quella spirituale. Le persone coinvolte si dedicarono poi alle pratiche pagane di adorazione e «Israele si unì a Baal-Peor»; in qualche modo si affezionarono a quei falsi dèi arrivando addirittura a offrire loro dei sacrifici. Nonostante tutto quello che era stato insegnato e detto, sperperarono intenzionalmente quel bagaglio di informazioni trascinati dalla passione e dalla lussuria. Come era potuto accadere? Semplice: indurite le coscienze con il loro primo peccato, quello sessuale, maturò la caduta verso il secondo, quello spirituale, vero obiettivo di Satana. Erano diventati talmente corrotti che, secondo il testo, uno di loro portò la sua donna madianita nell’accampamento israelita, davanti a Mosè e al popolo che piangeva all’esterno del tabernacolo.

`Corpo e mente sono intimamente legati. Quanto può risultare pericolosa l’indulgenza, secondo quello che abbiamo letto in questo racconto?`