---
title:  Il ministero di Mosè
date:  03/10/2021
---

La presenza di Mosè la si avverte in tutta la Bibbia. Anche se il suo nome non viene citato prima di Esodo 2:2, egli aveva scritto la Genesi, racconto divino ufficiale e fondamentale che ci dice chi siamo, come siamo finiti qui, perché le cose vanno così male, ma soprattutto per quale motivo possiamo comunque nutrire speranza. La creazione, la caduta, la redenzione, il diluvio, Abraamo, il vangelo - tutti temi che hanno origine con la Genesi, il cui autore fu il profeta Mosè. Non è facile valutare l’influsso che questo singolo uomo, tutt’altro che impeccabile, riuscì comunque a esercitare per Dio, grazie all’amore che nutriva per lui e al desiderio di servirlo.

`Leggere Esodo 32:29-32, dove viene riportata la conversazione tra il Signore e Mosè dopo il peccato del vitello d’oro. Quali elementi ci fornisce questo episodio per capire meglio il carattere di Mosè e il motivo per cui, a prescindere dalle sue mancanze, il Signore se ne servì in maniera così possente?`

Anche se Mosè non aveva niente a che vedere con quella trasgressione, cercò di intercedere per il popolo peccatore, disposto persino a rinunciare alla propria anima per amor loro. È straordinario il versetto 32, quando Mosè chiede a Dio «perdona ora il loro peccato»; quel verbo in realtà significa «portare» il loro peccato. Perché era l’unico modo possibile per poterlo perdonare.

Siamo all’inizio della Bibbia ed emerge già una traccia evidente del concetto di sostituzione, attraverso cui Dio, nella persona di Gesù, si assumerà il peso totale e la colpa del nostro peccato: stiamo parlando della via di salvezza per l’umanità preordinata dal Signore, e che consente di rimanere coerenti ai principi del suo governo e della sua legge.

Molti secoli dopo, Pietro avrebbe scritto queste parole su Gesù: «egli ha portato i nostri peccati nel suo corpo, sul legno della croce, affinché, morti al peccato, vivessimo per la giustizia, e mediante le sue lividure siete stati sanati» (1 P 2:24).

Mosè, con la sua reazione al peccato del popolo, assume il ruolo di intercessore, precursore di quello che Gesù farà in seguito per noi (Eb 7:25).

`Disposto a perdere l’anima per il bene della sua gente? Rifletti sulle implicazioni di queste parole. Cosa significa amare davvero il prossimo?`