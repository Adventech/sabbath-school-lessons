---
title:  Cades-Barnea
date:  06/10/2021
---

Uno spettro aleggia sui primi versetti del Deuteronomio, quello di Cades-Barnea. Questo episodio poco felice, come abbiamo visto, è il contesto immediato del libro e vale la pena studiarlo più da vicino.

`Leggere Numeri 14. Come reagì il popolo al rapporto delle spie e cosa produsse quella reazione? (cfr. De 1:20-46)`

Possiamo trarre molti insegnamenti di un certo spessore da questa storia, che ritornerà nel libro, ma di cui si narra anche in Numeri 14.

`Leggere Numeri 14:11-20. Mosè agisce nuovamente da intercessore. Qual è il senso del suo ragionamento, che punta a convincere il Signore a risparmiare la distruzione di Israele?`

Riflettiamo sulle parole con cui Mosè si rivolge a Dio. «Se agisci così pensa a come apparirai agli occhi degli Egiziani e delle altre nazioni di quest’area». Questo è un punto importante, perché ogni interazione tra Dio e Israele, alla fine, non riguardava solo il bene di quest’ultimo, ma dell’umanità nel suo complesso. La nazione di Israele doveva essere una luce per il mondo, una testimonianza agli antichi dell’amore, della potenza e della salvezza offerti dal vero Dio e non da idoli inutili adorati dalle altre popolazioni. Come disse Mosè: «Se spazzi via questo popolo, poi cosa succederà? Le nazioni diranno: “Il Signore non è stato capace di far entrare questo popolo nel paese che aveva giurato di dargli, perciò li ha scannati nel deserto” (Nu 14:16)».

Il tema qui affrontato ricorre tante altre volte nella Bibbia: Dio deve essere glorificato nel suo popolo - e la sua gloria, bontà e potenza devono essere rivelati nella sua chiesa e in quello che Dio fa mediante essa. Noi uomini non gli rendiamo certo la vita facile a tal proposito, o per lo meno, non sempre, ma in definitiva al Signore sarà resa gloria grazie all’agire della chiesa sulla terra.

`Leggere Efesini 3:10. Cosa dice Paolo e in che modo ciò può verificarsi? Come rendere manifesta al cosmo la «infinitamente varia sapienza di Dio»? Quale ruolo possiamo avere individualmente in questa missione?`