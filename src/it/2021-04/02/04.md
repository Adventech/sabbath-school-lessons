---
title:  Mille volte più numerosi
date:  05/10/2021
---

Mosè, dopo il lungo cammino nel deserto, parlò a nome del Signore dicendo: «Ecco, io ho messo davanti a voi il paese; entrate, prendete possesso del paese che il Signore giurò di dare ai vostri padri, Abraamo, Isacco e Giacobbe, e alla loro discendenza dopo di loro» (De 1:8). Ma osserviamo il seguito.

`Leggiamo Deuteronomio 1:9-11. Qual è la rilevanza di queste parole, soprattutto alla luce del fatto che quel popolo venne punito da Dio per la ribellione a Cades-Barnea?`

Ecco un altro esempio della grazia divina. Nonostante il loro vagare nel deserto, gli Israeliti furono benedetti: «Per quarant’anni li hai sostentati nel deserto e non è mancato loro nulla; i loro vestiti non si sono logorati e i loro piedi non si sono gonfiati» (Ne 9:21). Mosè, dimostrando ancora l’amore per il suo popolo, chiese a Dio di moltiplicarli mille volte di più rispetto a quello che aveva già fatto.

`Leggere Deuteronomio 1:12-17. Cosa accadde in virtù delle benedizioni divine e cosa fece Mosè per gestire la situazione?`

Anche se il Signore aveva dimostrato di essere presente tra loro in modo possente, c’era bisogno di un’organizzazione, di una struttura, di un sistema in grado di responsabilizzare. Israele era un qahal, un’assemblea organizzata (De 31:30), precursore dell’ekklesia, «chiesa» in greco neotestamentario (Mt 16:18). Pur operando in un contesto diverso, Paolo non si allontanò mai dalle sue radici ebraiche e in 1 Corinzi 12  delinea chiaramente l’esigenza di persone qualificate in grado di ricoprire vari ruoli per il corretto funzionamento del corpo, proprio come avviene nel Deuteronomio con il qahal nel deserto.

La chiesa, oggi, come il qahal di allora, ha bisogno di essere un corpo unito composto da persone che ricoprono le diverse posizioni secondo i loro doni.

Anche se capita di sentir qualcuno inveire contro la religione «organizzata» (preferirebbero forse che fosse «disorganizzata»?), la Parola di Dio, soprattutto il Nuovo Testamento, non riconosce altro tipo di chiesa se non quella organizzata.