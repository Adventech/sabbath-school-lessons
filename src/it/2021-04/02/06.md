---
title:  L’iniquità degli Amorei
date:  07/10/2021
---

In Deuteronomio 2 e 3 Mosè prosegue nel racconto degli Israeliti e delle vittorie contro i loro nemici, ottenute grazie alle benedizioni divine; quando erano fedeli, il Signore ha concesso loro la vittoria, anche contro dei «giganti» (De 2:11,20; 3:13). Questo solleva francamente un tema delicato, che dobbiamo almeno sfiorare, riguardante la distruzione di quei popoli. Anche quando i figli di Israele si sono presentati in pace davanti a una nazione (20:10,11), è capitato che quella non abbia accettato la loro offerta; in quei casi è stata invasa e rasa al suolo, con l’uccisione di donne e bambini. «E il Signore, il nostro Dio, lo diede nelle nostre mani, e noi abbiamo sconfitto lui, i suoi figli e tutta la sua gente. In quel tempo prendemmo tutte le sue città e le votammo allo sterminio: uomini, donne, bambini; non vi lasciammo nessuno in vita» (2:33,34).

C’è chi risolve la questione dicendo semplicemente che non si tratta di eventi realmente accaduti. Ma poiché noi crediamo che «ogni Scrittura è ispirata da Dio e utile a insegnare, a riprendere, a correggere, a educare alla giustizia» (2 Tm 3:16), tale opzione non può essere accolta da un credente avventista. Resta quindi in sospeso la delicata questione di questi stermini.

`Leggere Genesi 15:1-16. Dio cosa disse ad Abraamo e perché quelle parole ci aiutano a fare un po’ di luce sull’argomento? (v. 16)`

Sappiamo che molte di queste nazioni pagane erano composte da abitanti eccessivamente brutali e crudeli, che avrebbero meritato da tempo di conoscere l’ira e il castigo divini. È la verità, e se anche il Signore ha pazientemente atteso un loro cambiamento (mai verificatosi), non si attenua la dura realtà di un’uccisione di massa, bambini compresi. Al momento, viste le scarse notizie a nostra disposizione circa il contesto degli eventi, possiamo solo accettare questa dura realtà e confidare nella bontà divina, rivelatasi in tante altre circostanze. Fede non significa amare Dio in una bella giornata trascorsa in un bosco ricco di splendidi scorci e di suoni melodiosi. Vuol dire avere anche fiducia in lui, nonostante le cose che non riusciamo a capire fino in fondo.

`Leggere 1 Corinzi 10:1-4 e Giovanni 14:9. Perché questi versetti, e altri simili, ci aiutano a costruire la nostra fiducia nell’amore, nella giustizia e nella bontà del Signore, anche quando vediamo cose che è difficile far quadrare con questa visione di Dio?`