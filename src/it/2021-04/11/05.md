---
title:  Che cosa richiede il Signore?
date:  08/12/2021
---

Buona parte degli scritti profetici consistono in appelli alla fedeltà. Una fedeltà non alla lettera, ma al rispetto del patto, riconfermato poco prima dell’ingresso nella terra promessa. Ecco il quadro ritratto dal Deuteronomio: la riaffermazione dell’alleanza di Dio con Israele. Dopo una deviazione lunga quarant’anni, il Signore era pronto ad attuare altre promesse contenute nel patto, a fare la sua parte. Per questo Mosè esorta Israele a fare altrettanto. Come detto, gran parte degli scritti profetici sono sostanzialmente appelli al popolo, perché tenga fede all’impegno preso con l’alleanza.

`Leggere Michea 6:1-8. Il Signore cosa chiede al suo popolo e quali analogie si riscontrano con il Deuteronomio? (cfr. anche Amos 5:24 e Osea 6:6).`

I biblisti hanno visto in questi versetti di Michea quella che potremmo definire «una causa legale», nella quale il Signore «cita in giudizio» il suo popolo per aver violato il patto. Nel caso specifico, Michea afferma che il Signore «contende con il suo popolo» (6:2) e il verbo contendere può significare una disputa legale.

L’immagine proposta evoca l’idea che nel patto, oltre quello relazionale, è compreso un aspetto legale. La cosa non dovrebbe sorprendere, dal momento che la legge aveva un ruolo centrale all’interno di quell’alleanza.

Michea prende a prestito il linguaggio direttamente dal Deuteronomio: «E ora, Israele, che cosa chiede da te il Signore, il tuo Dio, se non che tu tema il Signore, il tuo Dio, che tu cammini in tutte le sue vie, che tu lo ami e serva il Signore, il tuo Dio, con tutto il tuo cuore e con tutta l’anima tua, che tu osservi per il tuo bene i comandamenti del Signore e le sue leggi che oggi ti do?» (10:12,13). Ma invece di citarlo alla lettera, lo modifica cambiando l’espressione «lettera della legge» con «spirito della legge», che ne evoca la giustizia e la misericordia.

Nonostante le apparenze esteriori che parlano di religione e pietà (sacrifici animali, come per esempio, le «migliaia di montoni»), non è su questo che verte l’alleanza tra Dio e Israele. A che serve questa pietà esteriore se «Desiderano dei campi, e se ne impadroniscono; delle case, e se le prendono; così opprimono l’uomo e la sua casa, l’individuo e la sua proprietà» (Mi 2:2)? Israele avrebbe dovuto essere una luce per il mondo, al cui riguardo le nazioni avrebbero dovuto affermare con stupore: «Questa grande nazione è il solo popolo savio e intelligente!» (De 4:6).

Ecco perché da quella nazione ci si aspettava un comportamento saggio e comprensivo, connotato da giustizia e misericordia nei confronti degli altri.