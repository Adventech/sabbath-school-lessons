---
title:  Il libro della legge
date:  05/12/2021
---

Giosia, re di Giuda, salito al trono quando aveva solo otto anni, governò dal 640 al 609 a.C., prima di morire sul campo di battaglia. Nel diciottesimo anno del suo regno successe qualcosa che cambiò, almeno per un certo periodo, la storia del popolo di Dio.

`Leggere 2 Re 22. Cosa ci insegna questa vicenda?`

Gli studiosi sono giunti da tempo alla conclusione che il «libro della legge», di cui si parla in 2 Re 22:8, fosse il Deuteronomio, che a quanto pare è stato ritrovato dopo molti anni.

«Giosia rimase profondamente scosso quando, per la prima volta, udì la lettura delle esortazioni e degli avvertimenti contenuti in questo antico manoscritto. In nessun’altra circostanza si era reso conto della chiarezza con la quale Dio aveva indicato al popolo “la vita e la morte, la benedizione e la maledizione” (De 30:19).

Il libro esprimeva le promesse del Signore relative al suo desiderio di salvare tutti coloro che si sarebbero affidati a lui. Così come aveva liberato gli Israeliti dalla schiavitù in Egitto, avrebbe agito con potenza per introdurli nella terra promessa e destinarli a essere guida delle nazioni» - PK, 393 [cap. 33, p. 227].

Il capitolo successivo mostra con quale convinzione il re Giosia cercò di «osservare i suoi comandamenti, i suoi precetti e le sue leggi con tutto il cuore e con tutta l’anima» (2 R 23:3; cfr. De 4:29; 6:5; 10:12; 11:13).

La riforma comprese la pulizia e la purificazione di «tutte le abominazioni che si vedevano nel paese di Giuda e a Gerusalemme, per mettere in pratica le parole della legge, scritte nel libro che il sacerdote Chilchia aveva trovato nella casa del Signore» (2 R 23:24).

Il Deuteronomio contiene ripetuti moniti contro l’adesione alle pratiche delle nazioni vicine. Le azioni di Giosia, compresa l’esecuzione di presunti sacerdoti idolatri in Samaria (2 R 23:20), fa capire fin dove fosse arrivata la deviazione da quella verità che era stata affidata a Israele. Invece di conservarsi santi, si compromisero con il mondo, nonostante fossero convinti di essere del tutto a posto nei riguardi del Signore. Un inganno davvero pericoloso.

`Quali sono quelle cose che aleggiano nelle nostre famiglie o anche nelle istituzioni della chiesa e di cui dobbiamo liberarci e purificarci, se vogliamo servire il Signore sinceramente con tutto il cuore e con tutta l’anima?`