---
title:  La preghiera di Daniele
date:  09/12/2021
---

Daniele 9 è una delle più famose preghiere di tutto l’Antico Testamento. Avendo appreso, grazie alla lettura del profeta Geremia, che il tempo della «rovina» (v. 2) di Israele, settanta anni, sarebbe presto scaduto, comincia a pregare appassionatamente. E si tratta di una preghiera straordinaria, una supplica commovente nella quale confessa i suoi peccati e quelli del suo popolo, riconoscendo allo stesso tempo la giustizia di Dio nonostante la calamità abbattutasi su di loro.

`Leggere Daniele 9:1-19. Quali tematiche sono direttamente collegate al libro del Deuteronomio?`

La preghiera di Daniele è un compendio dei moniti precisi ricevuti da Israele nel Deuteronomio, riguardanti le conseguenze cui sarebbero andati incontro violando gli impegni del patto. Per due volte il profeta fa riferimento alla «legge di Mosè» (vv. 11 e 13), includendo di certo anche il Deuteronomio, anzi, nel caso specifico potrebbe intendere specificamente proprio quel libro. Furono scacciati dalla terra (4:27-31 e cap. 28) perché non ubbidirono; esattamente come aveva previsto Mosè (31:29).

Che tristezza: Israele, per le nazioni vicine, non fu la «grande nazione… il solo popolo savio e intelligente» (4:6), ma fu «esposta al disprezzo» (Da 9:16) di quelle stesse nazioni. In ogni sua lacrima e supplica, Daniele non si pone mai la domanda retorica tipica di ogni evento disastroso, vale a dire «perché?». Non lo fa, perché, grazie al Deuteronomio, sa esattamente per quale motivo sono accadute tutte quelle cose. In altri termini, il Deuteronomio ha fornito a Daniele (e ad altri esiliati) il contesto per comprendere che il male abbattutosi su Israele non era imputabile al destino cieco, o al caso, ma era piuttosto la conseguenza della loro disubbidienza, nonostante fossero stati avvertiti del pericolo.

Ma l’aspetto forse più importante è un altro: la preghiera di Daniele esprime la realtà della speranza nonostante gli eventi. Dio non li aveva abbandonati, per quanto potesse sembrare a prima impressione. Deuteronomio offre loro non solo un contesto per capire la situazione, ma indica anche la speranza di una ricostituzione.

`Leggere Daniele 9:24-27, la profezia che parla di Gesù e della sua morte sulla croce. Perché viene consegnata a Daniele (e a tutti noi) nell’ambito dell’esilio di Israele e della promessa del suo ritorno?`