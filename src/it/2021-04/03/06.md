---
title:  Altre immagini
date:  14/10/2021
---

Gli studiosi della Bibbia hanno da tempo ammesso le similitudini tra il patto che vide protagonisti Dio e Israele e altre alleanze tra regni. Quest’analogia non ci sorprende. Il Signore stava semplicemente operando secondo una modalità comprensibile al suo popolo. Allo stesso tempo, l’idea di patto, un accordo legale tra due parti, composto da norme e condizioni, può risultare freddo e formale. Se quegli elementi sono comunque imprescindibili (Dio è colui che promulga la legge), non sono sufficienti a contenere la profondità e la vastità del tipo di relazione che Dio intendeva stringere con il suo popolo. Per questo nel Deuteronomio vengono usate altre immagini che confermano l’idea del patto tra Dio e Israele, ma aggiungono nuove dimensioni.

`Leggere Deuteronomio 8:5; 14:1, 32:6,18-20. Quale genere di immagini vengono utilizzate e in che modo aiutano a rivelare la relazione che Dio intendeva avere con il suo popolo?`

`Leggere Deuteronomio 4:20 e 32:9. Quali altre immagini compaiono nei versetti citati?`

In ciascuno dei casi è presente l’idea di famiglia, che, idealmente, dovrebbe essere il vincolo più stretto e affettuoso. Dio ha sempre desiderato avere questo genere di rapporto con il suo popolo. Anche dopo il vergognoso rifiuto di Gesù al tempo della croce, dopo essere risorto egli disse a Maria: «andate ad annunciare ai miei fratelli che vadano in Galilea; là mi vedranno» (Mt 28:10). Gesù continuò a parlare dei suoi discepoli definendoli «fratelli», un esempio dell’affetto e della grazia che fluiscono dall’amore per chi sicuramente non lo merita. Ecco in cosa è consistita la relazione tra Dio e l’umanità: grazia e amore dispensati a chi non li meritava.

`Che tipo di relazione hai con Dio? Come puoi farla diventare più profonda e imparare ad amarlo, senza però dimenticare di ubbidire alla sua legge? Perché si tratta di due concetti non contraddittori ma complementari?`