---
title:  Il libro del patto
date:  12/10/2021
---

La parola patto viene dall’ebraico berit e descrive la relazione tra Dio e il suo popolo. La troviamo in tutta la Bibbia ma in maniera continua nel Deuteronomio, detto anche «libro del patto».

`Leggere Deuteronomio 5:1-21. Perché quello che è scritto rafforza l’idea della centralità del patto nel libro in questione?`

Non troppo tempo dopo la liberazione dalla schiavitù in Egitto, Dio stabilì un patto con loro presso il Sinai; nelle sue intenzioni, di lì a poco, sarebbero dovuti entrare nella terra promessa. Invece rimasero nel deserto altri quarant’anni e di nuovo, nell’imminenza dell’ingresso nel nuovo territorio promesso, elemento centrale della promessa del patto (Ge 12:7; Es 12:25), il Signore, per bocca di Mosè, consegnò nuovamente i dieci comandamenti, per sottolineare l’importanza di rinnovare gli obblighi di quel patto.

Il Signore stava per adempiere le promesse fatte, adesso gli Israeliti erano obbligati a tenere fede ai propri impegni. «Egli vi annunciò il suo patto, che vi comandò di osservare, cioè i dieci comandamenti, e li scrisse su due tavole di pietra» (De 4:13). Era già successo al Sinai e si stava ripetendo a Moab, alla vigilia dell’ingresso in quella terra, promessa secoli prima ai loro padri, una manifestazione del «patto eterno» che precede addirittura l’esistenza del mondo.

«Prima della fondazione del mondo, Padre e Figlio avevano concepito un piano di salvezza per redimere l’uomo qualora fosse diventato vittima di Satana. Cristo sarebbe stato il Salvatore dell’umanità» - DA, p. 834 [cap. 87, p. 622].

`Leggere Deuteronomio 5:3. Che senso dare a questo versetto?`

Mosè, cosa stava dicendo loro? Con ogni probabilità stava sottolineando il fatto che ormai i loro padri se ne erano andati e quelle promesse straordinarie contenute nel patto adesso riguardavano i presenti. Forse fu un modo per dire a quel popolo di non rovinare tutto come aveva fatto la generazione precedente. Le promesse (e gli obblighi) adesso riguardavano loro.