---
title:  Il patto e Israele
date:  11/10/2021
---

`«No, tu non entri in possesso del loro paese per la tua giustizia, né per la rettitudine del tuo cuore; ma il Signore, il tuo Dio, sta per scacciare quelle nazioni davanti a te per la loro malvagità e per mantenere la parola giurata ai tuoi padri, ad Abraamo, a Isacco e a Giacobbe» (De 9:5). In che modo si esprime in questo versetto la realtà delle promesse contenute nel patto? (cfr. v. 27)`

Anche in questo caso compare il patto della grazia: Dio ha operato per loro, nonostante gli errori ripetuti (anche oggi il vangelo agisce esattamente allo stesso modo). Grazie alla promessa fatta ai padri, la grazia divina è stata estesa alle generazioni future.

Quando Mosè affronta il popolo, beneficiario senza eccezioni delle promesse, fa spesso riferimento a quelle del patto fatte ai patriarchi.

`Leggere Esodo 2:4; 6:8 e Levitico 26:42. Quali aspetti ci aiutano a comprendere le dinamiche delle promesse divine contenute nel patto?`

L’esodo dall’Egitto, simbolo per eccellenza della grazia salvifica di Dio, si basava anche sul patto stabilito con i padri. Prima ancora che i beneficiari fossero nati erano già state fatte promesse che li riguardavano. Senza poter vantare alcun merito, ottennero la liberazione grazie ai miracoli e agli eventi dell’esodo.

Le cose, ovviamente, non finirono lì. Fuggirono dall’Egitto diretti verso il Sinai, dove fu «ufficialmente» ratificato il patto (Esodo 20), al cui centro c’erano il vangelo e la legge, i dieci comandamenti, che Israele avrebbe dovuto osservare a dimostrazione della relazione salvifica con Dio, il quale li aveva già salvati (il vangelo).

Nel libro del Deuteronomio troveremo ripetuti richiami al rispetto della legge per onorare il patto ratificato presso il Sinai.

`Oggi quale ruolo dovrebbe svolgere la legge di Dio nelle nostre vite e per quale motivo assume una valenza così essenziale nella nostra esperienza con lui?`