---
title:  Il patto e il vangelo
date:  10/10/2021
---

Patto e vangelo appaiono insieme in tutta la Bibbia. Se l’idea di patto esisteva prima ancora della nazione di Israele (per esempio, quello stabilito con Noè), come anche la promessa insita in esso, il patto si esprime in maniera inequivocabile grazie all’interazione tra Dio e il suo popolo, a partire dai patriarchi. Fin da subito, la verità al centro del patto fu il vangelo: la salvezza per sola fede.

`Leggere Genesi 12:1-3, 15:5-18 e Romani 4:1-5. Quale promessa del patto fu fatta ad Abramo e perché essa rivela il vangelo?`

Abramo credette a Dio, alle sue promesse e così fu giustificato davanti a lui. Ma non stiamo parlando di grazia a basso prezzo: Abramo tentò in tutti i modi di tenere fede ai suoi impegni con l’ubbidienza; basta leggere Genesi 22, l’episodio del monte Moria. E «la sua fede è messa in conto come giustizia» (Ro 4:5).

Per questo, secoli più tardi, Paolo scelse Abraamo come modello di adesione al patto stabilito da Dio con il suo popolo.

Una tematica che si ripete in tutta la Bibbia. Paolo la riprende in un’altra circostanza in Galati 3:6, dove cita di nuovo Genesi 15:6, dichiarando che la fede di Abraamo gli fu «messa in conto come giustizia», e ritornando alla promessa fatta prima al patriarca: tutte le nazioni sarebbero state benedette in lui (Ga 3:8,9).

Le promesse del patto riguardano coloro che, Ebrei e Gentili, «hanno fede» (v. 7) e sono quindi giustificati per fede senza le opere della legge, per quanto obbligati, proprio in virtù del patto, a osservarla.

Anche Geremia parla del nuovo patto nel contesto della legge: «“ma questo è il patto che farò con la casa d’Israele, dopo quei giorni”, dice il Signore: “io metterò la mia legge nell’intimo loro, la scriverò sul loro cuore, e io sarò loro Dio ed essi saranno mio popolo”» (Gr 31:33). Questo linguaggio ci riporta direttamente al Levitico: «Camminerò tra di voi, sarò vostro Dio e voi sarete mio popolo» (26:12).

`Perché l’idea che nel patto, vangelo e legge vadano di pari passo è perfettamente conforme al messaggio dei tre angeli di Apocalisse 14?`