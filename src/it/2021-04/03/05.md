---
title:  Il suo popolo speciale
date:  13/10/2021
---

È difficile immaginare come fosse il mondo al tempo in cui Israele vagava nel deserto. Se interi imperi sono sorti e poi scomparsi lasciandosi dietro solo rovine, cosa potremmo sapere delle nazioni pagane più piccole che vivevano nella stessa area di Israele? Non molto, ma sappiamo che queste popolazioni erano imbevute di paganesimo, politeismo e alcune erano dedite a pratiche davvero degradanti, compreso il sacrificio di bambini. Quale cultura o religione può arrivare a livelli di depravazione e malvagità tali da consentire il sacrificio dei propri figli, compiuto addirittura nel nome di qualche divinità? Non sorprendiamoci se Dio, al tempo dell’antico Israele, ha ripetutamente ammonito il suo popolo invitandolo ad astenersi dalle pratiche delle nazioni limitrofe. «Quando sarai entrato nel paese che il Signore, il tuo Dio, ti dà, non imparerai a imitare le pratiche abominevoli di quelle nazioni» (De 18:9). Dio si era scelto questa nazione per uno scopo ben preciso. Stabilendo un patto con lui sarebbero diventati un popolo speciale, una testimonianza al mondo del Dio che ha creato il cielo e la terra, dell’unico Dio.

`Leggere Deuteronomio 26:16-19. Come viene riassunta l’essenza dell’alleanza tra Dio e Israele? Perché avrebbero dimostrato fedeltà al patto con i loro comportamenti? Quali insegnamenti dobbiamo trarre?`

È interessante il fatto che Mosè inizi questo periodo, composto da quattro versetti, con la parola «oggi», intendendo «in questo preciso istante», «di nuovo», Dio ti ordina di fare queste cose (concetto ribadito al v. 17). Prescrivendo loro di farlo subito, è come se stesse dicendo che occorreva un impegno in quel preciso momento a mantenersi fedeli, santi, a essere un popolo speciale, e che la ragione principale della loro esistenza era essere la nazione del patto, l’unica in grado di conoscere il vero Dio e la verità che lo riguardava. L’unica nazione a sapere come doveva vivere per rispettare i desideri di Dio. Gli israeliti non possedevano solo la «verità presente» ma, a modo loro, avrebbero dovuto incarnare quella verità fino all’arrivo di Gesù, egli stesso «verità» (Gv 14:6).

`In che misura il concetto di impegnarsi «oggi» nei confronti di Dio e del suo patto ha rilevanza per ciascuno di noi?`