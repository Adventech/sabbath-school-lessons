---
title:  Il peggior castigo
date:  16/12/2021
---

Il libro degli Ebrei, in tutta la sua profondità e sublimità, consiste, per molti versi, in una lunga esortazione agli Ebrei in Cristo. Restate fedeli al Signore!

Fedeltà che, naturalmente, poteva sbocciare solo dall’amore di Dio, dalla sua essenza, dal suo carattere e dalla sua bontà, rivelatisi in modo eclatante alla croce di Cristo. L’uomo, talvolta, ha bisogno che gli vengano ricordate le conseguenze terribili di quando ci si allontana dal Signore. Se non accettiamo il sacrificio di Cristo, che ha pagato le colpe dei nostri peccati, allora saremo chiamati noi stessi a scontarle, e questo significa «pianto e stridor di denti» (Mt 22:13), cui seguirà la fine eterna.

`Leggere Ebrei 10:28-31. Di cosa parla Paolo e in che modo ci riguarda?`

È davvero interessante notare che, per esortare i credenti ebrei a restare fedeli a Dio, Paolo citi Deuteronomio, nello specifico una precedente esortazione al popolo israelita perché si conservi fedele a Dio! L’apostolo cita Deuteronomio 17:6 a proposito del fatto che qualcuno, meritevole di pena capitale, sarebbe stato giustiziato solo dopo la testimonianza a lui sfavorevole di almeno due persone.

Paolo però vuole spiegare un altro concetto: se la mancata fedeltà poteva avere come conseguenza la morte nell’antico patto, «di quale peggior castigo, a vostro parere, sarà giudicato degno colui che avrà calpestato il Figlio di Dio e avrà considerato profano il sangue del patto con il quale è stato santificato e avrà disprezzato lo Spirito della grazia?» (Eb 10:29). In altre parole, avete ricevuto maggiore luce e verità rispetto ai vostri antenati e avete conosciuto il significato del sacrificio del figlio di Dio per i vostri peccati; quindi, se lo rifiuterete, la vostra condanna sarà peggiore rispetto alla loro. Paolo poi torna immediatamente al libro del Deuteronomio 32:35, lo fa per rafforzare la sua tesi. Considerando ciò che hanno ricevuto in Cristo e la conoscenza della grande provvidenza loro riservata, il Signore dice «a me appartiene la vendetta! Io darò la retribuzione» per la loro apostasia e infedeltà. Dopo tutto, egli aveva giudicato i loro padri, i quali non ebbero la possibilità di fruire della piena rivelazione dell’amore di Dio alla croce, come i credenti ebrei del Nuovo Testamento. Sostanzialmente, Paolo sta dicendo: «state in guardia».

`«Il Signore giudicherà il suo popolo» (De 32:36). Qual è la nostra unica speranza a tal proposito (cfr. Romani 8:1)?`