---
title:  «Sta scritto»
date:  12/12/2021
---

`Leggere Matteo 4:1-11. Come risponde Gesù di fronte alle tentazioni di Satana nel deserto e qual è l’importante insegnamento di cui fare tesoro?`

Gesù non litiga con Satana e nemmeno discute con lui. Semplicemente, cita la Scrittura, perché, in quanto Parola di Dio, essa è «vivente ed efficace, più affilata di qualunque spada a doppio taglio» (Eb 4:12). E ogni citazione del maestro proviene dal Deuteronomio. Merita tutta la nostra attenzione il fatto che Gesù abbia citato quei testi un tempo comunicati, sempre nel deserto, a Israele.

Nel caso della prima tentazione, Gesù fa riferimento a Deuteronomio 8:3. Mosè aveva raccontato a Israele come il Signore avesse provveduto a ogni loro necessità durante tutti quegli anni trascorsi nel deserto, compresa la manna. Tutto ciò faceva parte di un processo di raffinazione che prevedeva l’insegnamento divino di lezioni spirituali. Tra le quali, «Non di pane soltanto vivrà l’uomo, ma di ogni parola che proviene dalla bocca di Dio». Il Signore ti ha nutrito con il cibo materiale, ma ha provveduto anche al tuo nutrimento spirituale; non puoi scegliere solo il primo, dimenticando il secondo. Gesù utilizza l’immagine del pane come transazione al Deuteronomio per rimproverare Satana, e il dubbio che questi stava cercando di istillare nel figlio di Dio.

Nel caso della seconda tentazione, Gesù attinge a Deuteronomio 6:16, dove Mosè ricorda al popolo la ribellione avvenuta a Massa (Es 17:1-7): «Non tenterete il Signore, il vostro Dio, come lo tentaste a Massa». Il verbo «tentare» può anche acquisire il significato di «provare» o «mettere alla prova». Il Signore aveva ripetutamente dimostrato con i fatti la volontà e la capacità di provvedere a loro; nel momento difficile, gli Israeliti si lamentarono dicendo: «Il Signore è in mezzo a noi, sì o no?» (v. 7). Gesù trae spunto proprio da quell’episodio per strigliare Satana.

Nella terza tentazione, il nemico cerca di convincere Cristo a inginocchiarsi e adorarlo. Così facendo rivela la sua vera essenza e il suo scopo. Gesù non vuole discutere, sceglie di riprendere Satana, e ancora una volta si rivolge alla Parola di Dio, al Deuteronomio; un passo nel quale il Signore stava mettendo il suo popolo al corrente delle conseguenze, nel caso l’avessero abbandonato per adorare altre divinità: «Temerai il Signore, il tuo Dio, lo servirai e giurerai nel suo nome» (De 6:13), volendo intendere «lui e solo lui».

`In che modo lo studio della Parola di Dio può trasmetterci maggiore consapevolezza e forza per riflettere al meglio il carattere di Gesù e, come lui, resistere alle tentazioni di Satana?`