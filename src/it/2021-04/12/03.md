---
title:  Alzare gli sguardi
date:  13/12/2021
---

In Deuteronomio 10, Mosè sta raccontando, una volta di più, la storia di Israele, servendosene per esortare quel popolo alla fedeltà. Non solo moniti, però: egli aggiunge qualcos’altro.

`Leggere Deuteronomio 10:17-19. Qual è il messaggio fondamentale indirizzato al popolo e perché tutt’oggi continua a essere rilevante per la chiesa di Dio?`

L’espressione «non ha riguardi personali» è tradotta da una figura retorica ebraica, che significa alla lettera «alzare gli sguardi». Si ritiene provenga da un contesto legale nel quale il giudice o il re guardano il volto della persona sotto processo e, sulla base del suo status (rango importante o insignificante), emanano il verdetto.

Cosa implica questo passo del Deuteronomio? Il Signore non tratta le persone in questo modo, nonostante la sua onnipotenza. È giusto con tutti, indipendentemente dal rango. Questa realtà si è rivelata nella vita di Gesù e nel suo atteggiamento verso i soggetti più disprezzati nella società dell’epoca.

`Leggere Atti 10:34; Romani 2:11; Galati 2:6; Efesini 6:9; Colossesi 3:25 e 1 Pietro 1:17. In che modo questi testi attingono da Deuteronomio 10:17?`

Per quanto varino i contesti nei quali vengono fatti tali riferimenti (in Efesini, Paolo raccomanda ai padroni di trattare con benevolenza gli schiavi, in Romani, parlando a proposito della salvezza e della condanna, spiega che non esiste differenza tra Ebrei e Gentili), tutti riportano al Deuteronomio e all’idea secondo cui Dio non fa parzialità. Se questo è vero per il Signore dei signori, il Dio onnipotente, tanto più sarà valido per noi.

Nel passo dell’epistola ai Romani, in particolare, Paolo attinge al Deuteronomio per proporre una rivelazione del vangelo: siamo tutti sullo stesso piano, a prescindere dal nostro status. Siamo tutti esseri caduti, bisognosi della grazia divina. La buona notizia è che a tutti viene offerta la salvezza in Cristo.

`Quante volte ti capita, anche inconsapevolmente, di fare delle parzialità, e perché la croce svela quanto sia colpevole tale atteggiamento?`