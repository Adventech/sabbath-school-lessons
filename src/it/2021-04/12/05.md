---
title:  Un profeta come te
date:  15/12/2021
---

Il Signore aveva ripetutamente avvertito Israele di non seguire le pratiche delle nazioni vicine. Avrebbero dovuto fare proprio l’opposto, essere dei testimoni per quelle popolazioni (De 4:6-8). In Deuteronomio 18:9-14, Mosè lancia un ulteriore monito contro il suo popolo, a proposito di abitudini specifiche che erano «abominevoli» (v. 12). È in un simile contesto che il patriarca dice a Israele di essere «integro verso il Signore Dio tuo» (v. 13).

`Leggere Deuteronomio 18:15-19. Cosa annuncia Mosè? Confrontare con Atti 3:22 e 7:37. Per quale motivo Pietro e Stefano attingono a Deuteronomio 18:18?`

Riferendosi all’alleanza presso il Sinai, Mosè ricorda ai figli di Israele che quando fu rivelata la legge di Dio (Es 20:18-21), gli chiesero di svolgere il ruolo di mediatore, di intercessore tra loro e Dio. Mosè promette quindi al popolo, per due volte (De 18:15,18), che il Signore avrebbe suscitato un profeta come lui, il quale, tra le altre cose, avrebbe fatto anche l’intercessore tra loro e il Signore stesso.

Diversi secoli dopo, sia Pietro che Stefano citano quel testo a proposito di Gesù. Secondo Pietro, Cristo era l’adempimento di tutto quello che era stato annunciato dai «suoi santi profeti» (At 3:21) e i capi avrebbero dovuto ubbidire alle sue parole.

Pietro si serve di questo testo, noto a tutti gli Ebrei, e lo applica a Gesù, con l’idea che avrebbero dovuto pentirsi per quello che gli avevano fatto (v. 19).

Poi, in Atti 7:37, pur in un contesto diverso rispetto a quello di Pietro, anche Stefano cita quella famosa promessa sostenendo, come l’apostolo, che rimandava a Cristo. Mosè, questa la sua affermazione per il suo ruolo nella storia e per essere stato guida degli Ebrei, aveva prefigurato Gesù.

Anche Stefano, proprio come aveva fatto Pietro, cercava di dimostrare al popolo che Gesù era l’adempimento della profezia e che dovevano dargli ascolto. Egli si scaglia contro le accuse mosse a Gesù, dichiarandole «bestemmia contro Mosè e contro Dio» (6:11) e proclama Gesù come Messia, compimento diretto di quello che Dio aveva promesso tramite Mosè.

`Perché questi versetti ribadiscono il ruolo centrale di Gesù in tutta la Bibbia, facendoci capire che ogni nostra interpretazione deve essere cristocentrica?`