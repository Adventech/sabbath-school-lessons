---
title:  Maledetto su un albero
date:  14/12/2021
---

`Leggere Galati 3:1-14. Perché i concetti espressi da Paolo mantengono la loro rilevanza anche al presente? Come utilizza Deuteronomio 27:26; 21:22,23 per trasmettere quel concetto?`

Purtroppo nel cristianesimo non è inusuale usare questa epistola per giustificare la mancata osservanza dei dieci comandamenti. Quest’argomentazione viene utilizzata soprattutto per astenersi dal rispetto del quarto comandamento, come se la sua osservanza esprimesse in qualche modo quel legalismo di cui Paolo sta trattando qui. In realtà, l’apostolo non stava parlando contro la legge, e di certo non c’è niente in questo passaggio che possa giustificare l’infrazione del comandamento relativo al sabato. La chiave per spiegare il tutto si può trovare in Galati 3:10: «tutti quelli che si basano sulle opere della legge sono sotto maledizione», e poi cita Deuteronomio 27:26.

Il tema non è l’ubbidienza alla legge, ma «basarsi sulla legge», una posizione insostenibile se non impossibile, per esseri caduti come noi. Il punto di Paolo è il seguente: siamo salvati non per le opere della legge, ma perché Cristo è morto per noi, e quella morte ci è stata accreditata per fede. E per rendere più efficace la sua esposizione ricorre al Deuteronomio 21:23. Come aveva fatto Gesù, anche Paolo dice: «è scritto», manifestando in tal modo l’autorità dell’Antico Testamento. E lo fa citando un testo che parla di una persona colpevole di un crimine che gli è valsa la pena capitale, e che viene appesa a un albero; si tratta, forse, di un deterrente per gli altri. Paolo utilizza quell’episodio come simbolo della morte sostitutiva di Cristo: egli è diventato «maledizione per noi», nel senso che ha affrontato la maledizione della legge, ovvero la morte, che nessun uomo può evitare perché tutti hanno trasgredito la legge. Ma la buona notizia è che la maledizione che riguardava noi, è diventata sua sulla croce, «affinché la benedizione di Abraamo venisse sugli stranieri in Cristo Gesù, e ricevessimo, per mezzo della fede, lo Spirito promesso» (Ga 3:14). O, come dice la White, «La trasgressione della legge richiedeva la morte del peccatore. Poiché essa è santa come Dio stesso, in tutto l’universo solo un essere uguale a Dio avrebbe potuto riparare all’errore dell’uomo. Cristo si sarebbe assunto la colpa e la vergogna del peccato: esso costituisce un’offesa così grande per un Dio santo, da separare perfino il Padre dal Figlio» - PP, 63 [cap. 4, p. 45].

`Pensa cosa ci aspetterebbe se ciascuno di noi ricevesse la giusta punizione per ogni errore commesso. Ma grazie al sacrificio di Cristo siamo stati esonerati da questa condanna. Consapevoli di questo, quale dovrebbe essere la nostra risposta a quel sacrificio?`