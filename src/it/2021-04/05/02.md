---
title:  Circoncidete i vostri cuori
date:  24/10/2021
---

Deuteronomio 10, che prosegue sullo stesso solco del capitolo precedente, consiste essenzialmente nella riaffermazione da parte di Dio del patto stabilito con Israele. Buona parte del libro, in realtà, è una sorta di rinnovo di quell’alleanza. Nonostante il terribile peccato commesso a Oreb, dove era bastato che Mosè si allontanasse per cadere nell’idolatria, il Signore non aveva ancora finito con il popolo d’Israele.

`Leggere Deuteronomio 10:1-11. Cosa ci fa capire che Dio perdonò il peccato del suo popolo, ribadendo la promessa del patto fatta ai loro padri?`

Mosè spezzò le tavole dei dieci comandamenti (De 9:17), un gesto che attestava la rottura del patto (32:19). «Indignato, manifestò tutto il suo orrore scaraventando al suolo le due tavole di pietra, che si ruppero davanti al popolo. Il suo gesto doveva avvertire gli Israeliti che il patto fra loro e Dio era stato infranto, perché il Signore stesso l’aveva annullato» - PP, p. 320 [cap. 28, p. 262].

Dio dice a Mosè di intagliare nuove tavole «come le prime» e di scrivere su di esse le stesse parole incise sulle prime, dimostrando in questo modo di avere perdonato il popolo e di non avere ancora finito con loro.

`Leggere Deuteronomio 10:14-16. Cosa dice loro il Signore? Qual è il significato delle immagini usate?`

Troviamo una miscela di immagini varie: il prepuzio, il cuore, il collo. Tutto sommato, però, il punto è chiaro: la circoncisione era un simbolo del patto, ma solo esteriore. Dio voleva i loro cuori, le loro menti, il loro affetto, il loro amore. L’immagine del collo rigido indicava l’ostinazione di quel popolo nel voler disubbidire a Dio. Qui, come in altre circostanze, sta dicendo loro di mettere fine a quella sorta di lealtà divisa, per servirlo con tutto il cuore e l’anima.

`Pensa a tutte le volte che il Signore ha perdonato i tuoi peccati. Cosa ti dice a proposito della sua grazia?`