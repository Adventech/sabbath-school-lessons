---
title:  Giudicare in modo giusto
date:  27/10/2021
---

Noi credenti siamo chiamati a riflettere il carattere di Dio. Scrive Paolo: «Figli miei, per i quali sono di nuovo in doglie finché Cristo sia formato in voi» (Ga 4:19). Ricordiamoci che in origine fummo creati «a immagine di Dio» (Ge 1:27), un’immagine che poi è stata deturpata dal peccato. Quando Mosè parla della potenza e della maestà divine, spiega anche che egli non accetta regali e che si prende cura dei deboli e dei reietti. Questo è il modo di agire di Dio, questo è quello che dobbiamo fare anche noi.

**Leggere questi passi e individuare la tematica comune a ciascuno:**

`Deuteronomio 1:16`

`Deuteronomio 16:19`

`Deuteronomio 24:17`

`Deuteronomio 27:19`

È risaputo come ai deboli, ai poveri, agli emarginati non sia garantito lo stesso tipo di giustizia che in molti tribunali secolari riconoscono ai potenti, ai ricchi e a chi vanta importanti conoscenze. Non è un problema di nazione, cultura ed epoca e neppure dei nobili principi di equità e giustizia custoditi nella costituzione e nel diritto; la realtà è che i poveri, i deboli e gli emarginati non ottengono quasi mai lo stesso diritto alla giustizia delle altre persone. Ecco perché sono particolarmente rilevanti le parole pronunciate dal Signore nei versetti appena letti. Questa ingiustizia esercitata ovunque, non deve appartenere al popolo di Dio, a coloro che devono rappresentarlo nel mondo. Per certi versi il Signore voleva che «la legge fosse uguale per tutti».

Ma è un concetto che supera la semplice giurisprudenza. «Siate santi, perché io, il Signore vostro Dio, sono santo» (Le 19:2). Sì, quel popolo sapeva chi era il vero Dio, lo adorava nella forma corretta e portava a lui le giuste offerte. Ma che senso aveva se poi trattavano male i poveri e i deboli in mezzo a loro? Il Signore, attraverso i profeti, si scaglia contro chi opprime i poveri e i bisognosi in Israele. Come fai a considerarti «santo» e nel contempo maltrattare il prossimo? È una contraddizione, nonostante la tua stretta adesione ai riti religiosi.

`Leggere Amos 2:6; 4:1; 5:11; Isaia 3:14,15; 10:1,2 e Geremia 2:34. In che senso le parole di quei profeti rispecchiano i moniti di Dio all’antico Israele? Cosa ci dicono oggi?`