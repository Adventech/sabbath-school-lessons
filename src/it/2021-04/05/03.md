---
title:  Amate lo straniero
date:  25/10/2021
---

Tra un richiamo e l’altro, Mosè dichiara: «Ecco, al Signore tuo Dio appartengono i cieli, i cieli dei cieli, la terra e tutto ciò che essa contiene» (De 10:14). Un efficace attestato della sovranità del Signore, un concetto che ritroviamo anche in altre parti della Bibbia: «Al Signore appartiene la terra e tutto quel che è in essa, il mondo e i suoi abitanti» (Sl 24:1).

`Leggere Deuteronomio 10:17-19. Cos’altro dichiara Mosè parlando del Signore? E cosa ordina Dio al suo popolo proprio in virtù di quella dichiarazione?`

Yahweh non è solo il sovrano del cielo e della terra, ma anche «il Dio degli dèi, il Signore dei signori» (v. 17). Non significa che esistono altri dèi minori, come le presunte divinità adorate dai popoli pagani che li circondavano. Si tratta piuttosto di un modo per dire che egli non è solo l’unico Dio («Ora vedete che io solo sono Dio e che non vi è altro dio accanto a me» [32:39]), ma che ha la supremazia assoluta su tutte le potenze, reali o immaginate, in cielo e sulla terra.

Il testo dice anche che egli è «il Dio grande, forte e tremendo, che non ha riguardi personali e non accetta regali». Queste affermazioni vanno inserite all’interno di un messaggio più vasto: Yahweh è il vostro Dio e voi, suo popolo, gli dovete ubbidienza.

Siamo in presenza di un forte contrasto. Sì, Yahweh è il Dio degli dèi, Signore dei Signori, autore e protettore della creazione (cfr. Cl 1:16), ma si prende cura anche dell’orfano, della vedova e dello straniero e lo dimostra occupandosi delle loro necessità immediate. Il Dio che conosce ogni passerotto caduto per terra (Mt 10:29) è consapevole delle traversie di chi si trova ai margini della società. In altre parole, il Signore sta dicendo al popolo: «d’accordo, forse vi ho scelti, siete speciali e vi amo, ma amo anche gli altri, compresi i bisognosi e gli indifesi tra voi. Questo è uno dei requisiti del patto, anche molto importante».

`Leggere Salmi 146:5-10. Perché il messaggio di questi versetti riflette le parole dette da Dio in Deuteronomio? Che significato assumono per noi credenti contemporanei?`