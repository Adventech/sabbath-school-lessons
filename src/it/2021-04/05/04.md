---
title:  Perché foste stranieri in Egitto
date:  26/10/2021
---

`«Amate dunque lo straniero, poiché anche voi foste stranieri nel paese d’Egitto» (De 10:19). Quale messaggio fu inviato all’antico Israele? È attuale per noi nel presente?`

Secoli prima, il Signore aveva detto ad Abraamo: «Sappi per certo che i tuoi discendenti dimoreranno come stranieri in un paese che non sarà loro: saranno fatti schiavi e saranno oppressi per quattrocento anni» (Ge 15:13; cfr. 17:8; At 13:17). Questo è quello che accadde, e nei primi capitoli dell’Esodo leggiamo il racconto drammatico della loro redenzione (Es 15:13) e salvezza (14:13) dall’Egitto, tramandato ai posteri, in quanto simbolo e prototipo della liberazione e della salvezza che ci è stata data in Cristo. In questo passo, il Signore vuole che ricordino da dove provengono e cosa sono stati: stranieri in un’altra terra.

Detto altrimenti, ricordatevi quando foste ai margini della società, emarginati, perfino schiavi e alla mercé di quanti erano più forti di voi e quante volte hanno esercitato questa superiorità per farvi violenza. E, nonostante Israele fosse una nazione eletta, suscitata da Dio, «un regno di sacerdoti» (Es 19:6), malgrado alcune differenze tra loro e gli stranieri con i quali convivevano - soprattutto quando si trattava dei servizi religiosi - lo straniero, la vedova e l’orfano dovevano essere trattati con la stessa giustizia ed equità che gli Israeliti reclamavano per se stessi, era una questione di «diritti umani».

`Leggere Matteo 7:12. Perché questo versetto condensa le parole rivolte dal Signore a Israele, relativamente al modo di trattare lo straniero?`

Questo monito rivolto a Israele non riguardava affatto una consuetudine di trattamento praticata nel mondo antico, dove in alcuni casi gli emarginati potevano essere trattati come animali, se non peggio.

Israele doveva distinguersi, essere un faro per le altre nazioni, e quella differenza era rappresentata dal Dio che adoravano, dal modo di adorarlo e dall’intero sistema spirituale di verità che egli aveva consegnato a quel popolo. Trattare con gentilezza gli emarginati avrebbe potuto essere una straordinaria testimonianza della superiorità del loro Dio e della loro fede: d’altronde l’esistenza stessa di Israele aveva una connotazione ben precisa: testimoniare al mondo del loro Dio.