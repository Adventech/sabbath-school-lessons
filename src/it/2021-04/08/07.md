---
title:  Approfondimento
date:  19/11/2021
---

Come nel passato, anche oggi a ciascuno di noi è offerta un’opportunità. La parola cruciale è “scelta”. Contrariamente a una certa linea di pensiero corrente e prevalente nel cristianesimo, secondo cui prima ancora che gli esseri umani fossero nati Dio ha predestinato alcuni di essi a bruciare perpetuamente all’inferno, la Scrittura chiarisce che ogni uomo determinerà con la sua libera scelta di vita o di morte la triade che alla fine dovrà affrontare: vita, bene, benedizione oppure morte, male, maledizione. È confortante sapere che chi farà la scelta sbagliata conoscerà sì la morte eterna, ma non certo il tormento perpetuo in un lago di fuoco inestinguibile.

«“... Il salario del peccato è la morte; ma il dono di Dio è la vita eterna in Cristo Gesù, nostro Signore” (Ro 6:23). La vita è l’eredità dei giusti, la morte quella degli empi. Mosè disse a Israele: “Vedi, io pongo oggi davanti a te la vita e il bene, la morte e il male” (De 30:15). La morte di cui si parla in questi passi non è quella che risulta dalla sentenza pronunciata nei confronti di Adamo e della quale l’intera umanità porta le conseguenze; si tratta della «morte seconda», messa in parallelo con la vita eterna» - GC, p. 544 [cap. 33, p. 425].

**Domande per la condivisione**

`1. 	Nella giornata di martedì abbiamo esaminato quanto segue: la punizione per la disubbidienza proviene direttamente da Dio oppure è una conseguenza della trasgressione? O entrambe le cose? Come interpretiamo questo concetto?`

`2. 	Le citazioni tratte dagli scritti di Ellen G. White scelte questa settimana, cosa ci dicono circa la disponibilità della potenza di Dio per la vittoria sul peccato?`

`3. 	Leggere Romani 10:1-10, dove Paolo cita Deuteronomio 30:11-14 nel contesto della salvezza per fede in Gesù contrapposta alla salvezza per giustizia mediante la legge. Paolo per quale motivo sceglie questi passi del Deuteronomio? Il v. 10 recita: «infatti con il cuore si crede per ottenere la giustizia e con la bocca si fa confessione per essere salvati». Cosa intende evidenziare l’apostolo Paolo?`

`4. 	Esistono linee di tendenza, prospettive e idee tipiche della società in cui vivi che, senza un’adeguata prudenza, potrebbero sviarti verso una falsa adorazione?`