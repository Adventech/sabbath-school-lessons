---
title:  Una questione di adorazione
date:  18/11/2021
---

L’adorazione era un elemento centrale della relazione e dell’alleanza tra il Signore e Israele. Cosa distingueva quella nazione da tutte le altre del mondo di allora? Era l’unica ad adorare il vero Dio, e non le false divinità del mondo pagano, che poi non erano affatto divinità. «Ora vedete che io solo sono Dio e che non vi è altro dio accanto a me» (De 32:39).

`Leggere Deuteronomio 4:19; 8:19; 11:16 e 30:17. Qual è il richiamo comune a tutti questi testi? Perché è così essenziale per la nazione di Israele?`

Proprio come oggi, anche migliaia di anni fa il popolo di Dio viveva all’interno di una cultura e di un ambiente che, nella maggior parte dei casi, trasudava di parametri, concetti e tradizioni che confliggevano con la sua fede. Ecco perché il popolo di Dio deve sempre essere sul «chi va là», altrimenti le vie del mondo, i suoi idoli e le sue presunte divinità diventeranno oggetto di adorazione.

Il nostro è un «Dio geloso» (De 4:24; 5:9; 6:15) e lui solo, in quanto Creatore e Redentore, merita la nostra adorazione. Anche in questo caso non esiste via di mezzo: o si adora il Signore, che garantisce la vita, il bene e le benedizioni, oppure qualsiasi altro dio, che significherà male, maledizioni e morte.

`Leggi Apocalisse 13:1-15, con particolare attenzione al tema dell’adorazione. Confronta questo brano con il capitolo 14:6-12. Quali sono le analogie con i richiami nel Deuteronomio contro la falsa adorazione?`

Nonostante il contesto diverso, la domanda è sempre la stessa: il popolo sceglierà di adorare il vero Dio e ottenere così la vita, oppure soccomberà davanti alle pressioni, manifeste o subdole, smettendo di essergli fedele e andando incontro alla morte? La risposta è nel cuore di ogni singolo individuo. Dio non costrinse l’antico Israele a seguirlo e non costringe noi oggi. Come leggiamo in Apocalisse 13, saranno la bestia e la sua immagine a usare la forza. Il Signore agisce solo per amore.

`Quali sono i segnali che mi avvertono nel momento in cui sto lentamente abbandonando la fedeltà a Gesù privilegiando qualche altra “divinità/idolo”?`