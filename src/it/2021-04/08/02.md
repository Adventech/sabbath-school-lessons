---
title:  L’albero della vita
date:  14/11/2021
---

Nessuno ci ha chiesto di stare qui. Non abbiamo scelto di esistere, tanto meno dove, quando nascere e da quali genitori. Vale anche per Adamo ed Eva. Non scelsero di essere creati da Dio, non più di una foglia, uno scoglio o una montagna. A noi esseri umani non è stata data solo l’esistenza (anche una pietra esiste), la vita (anche un’ameba vive), ma una vita da esseri liberi e razionali creati a immagine di Dio. Ma non abbiamo fatto neanche quest’ultima scelta. Cosa ci offre Dio? Di avere la vita, quella eterna, in lui, grazie a Gesù e alla sua morte sulla croce.

`Leggere Genesi 2:8,9,15-17 e 3:22,23. Quali due opzioni il Signore presentò ad Adamo riguardo la sua esistenza?`

«In mezzo al giardino dell’Eden cresceva l’albero della vita, il cui frutto aveva il potere di perpetuare l’esistenza. Se Adamo fosse rimasto ubbidiente a Dio, avrebbe continuato ad avere libero accesso a quell’albero e sarebbe vissuto per sempre. Ma dopo il peccato gli fu proibito di toccare l’albero della vita e divenne vittima della morte. La sentenza divina: “sei polvere, e in polvere ritornerai” indica la completa estinzione della vita» - GC, 532,533 [cap. 33, p. 417].

La Bibbia, fin dal principio, ci presenta una sola delle due opzioni: la vita eterna, che è ciò per la quale siamo stati originariamente creati, e la morte eterna, che nella sostanza ci riporta al nulla dal quale proveniamo.

È interessante notare come l’albero della vita, che secondo la Scrittura dona l’immortalità e che compare nei primi libri, emerga nuovamente nell’ultimo libro biblico. Basta leggere Apocalisse 2:7 e 22:2,14. Probabilmente il messaggio vuole essere questo: anche se nelle intenzioni avremmo dovuto avere accesso all’albero della vita, il peccato ce lo ha impedito; quando alla fine quel problema sarà definitivamente e completamente risolto, grazie a Gesù e al piano della salvezza, quelli che hanno scelto la vita potranno accedere all’albero della vita come avrebbe dovuto essere fin dal principio.

`In che modo le nostre scelte quotidiane ci indirizzano verso la scelta della vita o quella della morte?`