---
title:  Mi-yitten
date:  21/11/2021
---

L’ebraico biblico, come la gran parte dei linguaggi, è cosparso di espressioni idiomatiche, ovvero termini specifici utilizzati per voler dire qualcosa di diverso dal loro immediato significato. Una delle espressioni idiomatiche che troviamo nell’Antico Testamento è Mi-yitten. Mi significa «chi»? yitten, «darà». Letteralmente, quindi, «Chi darà»? Ma nell’Antico Testamento l’espressione trasmette l’idea di auspicio, desiderio, di qualcuno che brama qualcosa.

Per esempio, dopo la fuga dall’Egitto, i figli di Israele, provati dalle grandi difficoltà nel deserto, esclamarono: «Fossimo pur morti per mano del Signore nel paese d’Egitto» (Es 16:3). L’espressione «fossimo pur» è tradotta da Mi-yitten.

Nel Salmo 14:7, Davide afferma: «Oh, chi darà da Sion la salvezza a Israele?».

In Giobbe 6:8, quando l’autore grida: «Oh, mi avvenisse pure quel che chiedo», la parola «oh» deriva anch’essa da Mi-yitten.

`Leggere Deuteronomio 5:22-29, con particolare attenzione il versetto 29. Cosa ci suggerisce il fatto che l’interiezione «Oh» sia tradotta da Mi-Yitten?`

È straordinario, il Signore, il Dio Creatore, colui che ha fatto lo spazio, il tempo e la materia, che con la sua parola ha dato vita al mondo e con il suo soffio ad Adamo, pronuncia un’espressione generalmente associata alla debolezza e ai limiti del genere umano. Dimostra che il libero arbitrio è una realtà assoluta! Comprendiamo che ci sono dei limiti all’azione divina nel contesto del gran conflitto.

Questo uso di Mi-yitten ci spiega che nemmeno Dio può calpestare la libertà di scelta; nel momento in cui lo facesse non esisterebbe più quella libertà. E così, come siamo liberi di peccare, siamo altrettanto liberi di scegliere il Signore, di essere aperti alla sua guida, di rispondere alle sollecitazioni del suo Spirito, di pentirci dei nostri sbagli e di seguirlo. In definitiva siamo noi a scegliere, dobbiamo farlo giorno dopo giorno, istante dopo istante.

`Quali sono alcune delle scelte che ti troverai a dover fare nelle prossime ore o nei prossimi giorni? Come si impara a sottomettere la propria volontà a Dio e ad attingere alla sua forza per prendere le giuste decisioni?`