---
title:  Con tutto il tuo cuore
date:  24/11/2021
---

Deuteronomio 30:1-10 rivela la grazia e la bontà che Dio manifesta verso peccatori e recidivi, anche se questi hanno particolarmente goduto della sua benedizione: «Qual è infatti la grande nazione alla quale la divinità sia così vicina come è vicino a noi il Signore, il nostro Dio, ogni volta che lo invochiamo?» (4:7). Il Signore ha fatto tanto per loro e non possono accampare scuse o giustificazioni serie, ma hanno peccato lo stesso. Eppure, cosa succede?

`In Deuteronomio 30:1-10, esaminate con attenzione le implicazioni del loro pentimento, del ritorno (teshuvah) a Dio. Quali erano i requisiti richiesti?`

Alla fine, dovevano decidere di ritornare a lui, di ubbidirgli con tutto il loro cuore. Il vero problema era nei loro cuori, perché se quelli fossero stati puri nei confronti di Dio, le azioni sarebbero state conseguenti, quindi avrebbero ubbidito.

Ecco il perché di questa meravigliosa promessa, in base alla quale se fossero tornati a lui sinceramente, il Signore avrebbe agito in loro e «circonciso» i loro cuori. A loro la scelta: tornando a Dio, egli li avrebbe accolti di nuovo e portati nella terra promessa, lì dove li avrebbe poi benedetti. In cosa sarebbe consistita, almeno parzialmente, la benedizione? Il Signore avrebbe operato per trasformare i loro cuori e guidarli sempre più verso di sé, in quel modo, insieme ai loro figli lo avrebbero amato «con tutto il cuore e con tutta l’anima…» (v. 10). 

Rispondendo alle sollecitazioni divine, avrebbero dovuto sinceramente pentirsi dei loro peccati. Ellen G. White, pur vivendo in un contesto storico diverso, scrive: «La gente si lamentava perché dovevano soffrire per i loro peccati e non perché avevano disonorato Dio trasgredendo la sua santa legge. Il vero pentimento è qualcosa di più che un sentimento di tristezza per gli errori commessi: è l’abbandono completo del peccato» - PP, p. 557 [cap. 53, p. 460]. La dimostrazione di tutto questo la si può vedere in Deuteronomio 30:1-10.

`Cosa differenzia la tristezza per le conseguenze di un peccato dalla tristezza per il peccato in sé? Perché si tratta di una distinzione importante?`