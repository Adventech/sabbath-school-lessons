---
title:  
date:  23/11/2021
---

C’è un tema chiave che attraversa l’intero libro del Deuteronomio: ubbidisci al Signore e sarai benedetto, disubbidisci e ne subirai le conseguenze.

Il Nuovo Testamento non fa che ribadirlo. «Non vi ingannate; non ci si può beffare di Dio; perché quello che l’uomo avrà seminato, quello pure mieterà» (Ga 6:7).

Purtroppo, dopo la caduta, peccare sembra essere diventato naturale come respirare. E, nonostante gli avvertimenti e le promesse - «Questo comandamento che oggi ti do, non è troppo difficile per te, né troppo lontano da te» (De 30:11) - tanti li disattendono e commettono quei peccati dai quali Dio li ha messi in guardia.

Ma egli continua a essere disposto a riaccogliergli se solo si pentiranno e ritorneranno da lui, con una libera scelta.

`Rileggere Deuteronomio 30:1-10. Cosa promette il Signore al suo popolo, nonostante le trasgressioni di quest’ultimo? Queste meravigliose promesse da cosa sono condizionate?`

L’idea è semplice e diretta: se rovinerete tutto ci saranno conseguenze terribili per voi e le vostre famiglie. Sono questi gli effetti del peccato. Ma anche in quel caso avrete la facoltà di ravvedervi, perché il Signore vi riaccoglierà e vi benedirà.

In questi versetti compare numerose volte la stessa radice dalla quale deriva il vocabolo teshuvah. In Deuteronomio 30:2, il testo dice: «ti convertirai al Signore tuo Dio»; il v. 8 viene correttamente tradotto: «Tu ritornerai e ubbidirai alla voce del Signore». Per finire, il v. 10: «perché ritornerai al Signore tuo Dio, con tutto il tuo cuore e con tutta l’anima tua».

In altri termini, nonostante tutto quello che è successo, nonostante la trasgressione e la reiterata violazione del patto, il Signore non si rassegna ad abbandonare Israele, e se quel popolo avesse voluto recuperare quel rapporto, non doveva fare altro che manifestare quel desiderio con il pentimento.

`I testi che abbiamo studiato riguardano una nazione nel suo complesso, ma in che modo sottolineano l’indispensabilità del vero pentimento di ogni singolo credente che, in un modo o nell’altro, ha trasgredito il patto fatto con Dio?`