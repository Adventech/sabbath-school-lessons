---
title:  Cercami e mi troveraiTeshuvah
date:  22/11/2021
---

Tutta la Bibbia offre svariate prove della preconoscenza di Dio. Significa che egli conosce in anticipo cosa succederà, si tratti dell’ascesa o della caduta di imperi secolari (Daniele 7), oppure di azioni individuali poco prima che si verifichino. «In verità ti dico che questa stessa notte, prima che il gallo canti, tu mi rinnegherai tre volte» (Mt 26:34). Il Signore conosce la fine sin dal principio. La sua preconoscenza, che comprende anche le nostre libere scelte, non condiziona in alcun modo la libertà di quelle decisioni.

Il Signore sapeva, ancora prima di condurre i figli di Israele nella terra promessa, quello che avrebbero fatto una volta insediatisi.

`Leggere Deuteronomio 4:25-28. Secondo le parole del Signore, come si sarebbe comportato il popolo d’Israele nella terra promessa?`

Nei versetti precedenti, il Signore ordina esplicitamente al popolo di non costruire idoli e di non adorarli (4:15-20). Tuttavia, i passi a seguire chiariscono che avrebbero ignorato tutti quei moniti. In Deuteronomio 4:25 Mosè dice che quelle cose non sarebbero accadute immediatamente.

La caduta nell’idolatria, anche in virtù di tutte le esperienze vissute, non sarebbe stata così rapida. Ma con il passare del tempo, dopo una o due generazioni, si sarebbero comportati esattamente in senso contrario a quanto auspicato e ammonito, probabilmente anche per la tendenza a «dimenticare» (v. 9) ciò che Dio aveva fatto per loro.

`Leggere Deuteronomio 4:29-31. Qual è la promessa del Signore?`

La grazia di Dio è sorprendente. Anche dopo il peccato tremendo dell’idolatria, con le relative conseguenze, se fossero tornati al Signore egli li avrebbe perdonati e ripristinato la relazione con loro. Se si fossero liberamente pentiti, Dio avrebbe accettato quel ravvedimento.

Il verbo di Deuteronomio 4:30, «tornerai», è significativo. Quel popolo dovrà «ritornare» dal Signore, lì dove nelle intenzioni originali avrebbe dovuto sempre stare. Il termine ebraico teshuvah, che proviene dalla medesima radice di «ritornare», significa «pentimento».

Nella sostanza, il pentimento consiste nel ritornare a Dio dopo essere stati separati da lui per colpa dei nostri peccati.