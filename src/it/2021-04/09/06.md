---
title:  Ravvedetevi e convertitevi
date:  25/11/2021
---

Nel Nuovo Testamento, l’idea del pentimento è molto presente. Lo stesso Giovanni il battista iniziò il proprio ministero con un appello al ravvedimento.

`Leggere Matteo 3:1-8. In quale forma compare l’idea del «ritorno»? Quali parole pronunciate da Giovanni riecheggiano i concetti espressi nel Deuteronomio? Perché avevano un particolare impatto sui farisei e i sadducei?`

Anche Gesù inaugurò il ministero lanciando appelli al ravvedimento.

`Leggere Marco 1:15. Cosa dice Gesù e per quale motivo collega il ravvedimento al vangelo?`

Si tratti di Giovanni che si rivolge specificatamente ai capi religiosi o di Gesù che invece parla alla nazione nel suo insieme, il concetto è lo stesso. Siamo peccatori e anche se Cristo è venuto per salvarci, siamo chiamati a ravvederci dai nostri peccati. Quel pentimento - vissuto nei panni di recidivo, oppure di fedele cristiano che cade o in quelli di neoconvertito - comprenderà sempre l’abbandono del nostro cammino nel peccato. Dobbiamo ammettere la nostra condizione di colpa ed, esprimendo un sincero ravvedimento per quello che abbiamo fatto (non per le sue conseguenze), saremo chiamati ad abbandonare consapevolmente quei peccati per confidare nei meriti di Cristo: «Soltanto, ubbidisci diligentemente alla voce del Signore tuo Dio» (De 15:5).

Alcuni studiosi colgono nel Nuovo Testamento una riproposizione del concetto di ravvedimento così come viene espresso nel Deuteronomio. Per esempio, quando Pietro accusa la nazione di avere crocifisso Gesù, molti «furono compunti nel cuore e dissero a Pietro e agli altri apostoli: “Fratelli, che dobbiamo fare?”» (At 2:37).

Avendo preso consapevolezza del loro peccato ne furono rattristati («compunti nel cuore») e vollero sapere come comportarsi per rimediare nei confronti di quel Dio che avevano offeso. Non è forse la condizione pressoché analoga che vive ciascuno di noi? Ovvero quella di peccatori che hanno offeso il Signore?

`Leggere Atti 2:38. Come risponde Pietro alla loro domanda, e perché questo episodio permette di svelare il principio che si nasconde dietro il sincero ravvedimento?`