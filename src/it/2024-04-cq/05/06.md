---
title:  Il ministero del Salvatore
date:   31/10/2024
---

#### inSight

«Gesù non chiede a quest’uomo sofferente di credere in lui. Gli dice semplicemente: “Levati, prendi il tuo lettuccio, e cammina” (v. 8). Per fede, l’infermo accetta quelle parole... Balzando in piedi, si ritrova un uomo in grado di agire. Gesù non gli aveva promesso nessun aiuto divino... Mediante la stessa fede noi possiamo ricevere la guarigione spirituale...

Molti si rendono conto della loro impotenza e desiderano ardentemente una vita spirituale che ristabilisca la loro comunione con Dio, ma inutilmente cercano di conquistarla con i propri mezzi... Queste anime scoraggiate guardino verso l’alto. Il Salvatore si rivolge a coloro che ha riscattato con il suo sacrificio e dice loro con profondo affetto e simpatia: “Vuoi essere guarito?”... credete nella sua parola ed essa si adempirà. Deponete la vostra volontà ai piedi del Cristo, agite secondo la sua parola e riceverete forza».

«Molte persone... capivano i suoi messaggi e il cuore ne era consolato. Le sue parole rivelavano Dio non come un giudice vendicatore ma come un padre amorevole, ed egli stesso rifletteva nella sua vita l’immagine di Dio... Con il suo insegnamento e con la sua condotta misericordiosa infrangeva il potere opprimente delle tradizioni e dei comandamenti degli uomini, e presentava l’amore di Dio in tutta la sua pienezza inesauribile».

«Dall’alto di una collina vedeva quella folla e ne ebbe compassione. Benché ciò interrompesse il suo riposo, non se ne rammaricò... Lasciò il suo rifugio e cercò un luogo adatto per occuparsi di loro. Non avevano ricevuto nessun aiuto né dai sacerdoti né dagli anziani, ma ora potevano attingere liberamente all’acqua della vita che sgorgava dalle labbra del Cristo quando insegnava la via della salvezza».

«Il nostro Signore ha detto: “In verità, in verità io vi dico che se non mangiate la carne del Figliuol dell’uomo e non bevete il suo sangue, non avete la vita in voi... Perché la mia carne è vero cibo e il mio sangue è vera bevanda” (6:53,55). Questo è vero anche per il nostro corpo. Siamo debitori alla morte del Cristo perfino della vita terrena... Nessun uomo, santo o peccatore che sia, mangia il suo cibo quotidiano se non tramite il corpo e il sangue del Cristo. La croce del Calvario ha lasciato la sua impronta su ogni briciola di pane e si riflette in ogni sorgente di acqua».

«Satana, non essendo riuscito a vincere il Cristo nel deserto, cercò di opporsi a lui nel suo ministero e di ostacolare la sua opera. Decise di tentare con la strategia ciò che non era riuscito a fare con un’azione diretta... Lavorò nell’ambito religioso, servendosi di uomini pieni di odio contro il paladino della verità. Egli si proponeva di far loro respingere Gesù e di rendergli la vita più dura possibile, sperando di scoraggiarlo nell’adempimento della sua missione. Così i capi d’Israele divennero strumenti di Satana nella lotta contro il Salvatore».

`Dopo lo studio di questa settimana, quali sono alcune applicazioni personali per la tua vita?`

`Quali sono alcune applicazioni pratiche da attuare nella tua vita scolastica, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`