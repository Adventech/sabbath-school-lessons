---
title:  Questioni di cuore
date:   28/11/2024
---

#### inSight

«Prima della Pasqua Giuda aveva incontrato una seconda volta i sacerdoti e gli scribi... Tuttavia, come se nulla fosse, continuò a unirsi ai discepoli... I discepoli ignoravano completamente il piano di Giuda. Solo Gesù lo conosceva, ma non lo smascherò perché desiderava intensamente salvarlo. Provava per lui gli stessi sentimenti che aveva sentito quando pianse su Gerusalemme. Il suo cuore gridava: “Come posso abbandonarti alla tua sorte?” Giuda avvertì la forza di quell’amore. Mentre le mani del Salvatore lavavano quei piedi sporchi e li asciugavano, Giuda ebbe un fremito interiore e sentì l’impulso di confessare il suo peccato. Ma non volle umiliarsi».

«Quando Gesù si mise un asciugamano intorno ai fianchi per lavare la polvere dei loro piedi, in realtà desiderava eliminare dai loro cuori ogni sentimento di divisione, gelosia e orgoglio. Tutto ciò era molto più importante di una semplice pulizia dei piedi impolverati. Con quello spirito, nessuno di loro era pronto per essere unito a Gesù. Senza una maggiore umiltà e un maggiore amore non potevano partecipare né alla cena pasquale né al rito di commemorazione che Gesù avrebbe stabilito. I loro cuori dovevano essere purificati. Orgoglio ed egoismo producono divisioni e odio, ma Gesù eliminò tutto lavando loro i piedi. I loro sentimenti mutarono e Gesù, guardandoli, poté esclamare: “E voi siete netti”. Si era così stabilita sia l’unione dei cuori sia un amore reciproco, ed essi erano diventati umili e docili. Tutti, tranne Giuda, erano disposti a cedere all’altro il posto più importante e ora, sottomessi e riconoscenti, potevano ascoltare le parole di Gesù».

«Nella sua vita e nel suo insegnamento Gesù ci ha dato un perfetto esempio di quel ministero disinteressato che ha in Dio la sua origine. Dio non vive per se stesso. Creando il mondo e sostenendo tutte le cose si mette continuamente al servizio degli altri... Gesù è stato posto a capo dell’umanità affinché con il suo esempio insegnasse che cosa significa servire. Tutta la sua vita si è adeguata alla legge del servizio».

«Il profondo amore che Giovanni provava per Cristo lo spinse a desiderare di essere sempre al suo fianco; e questo posto gli veniva sempre dato. Gesù ama coloro che rappresentano il Padre, e Giovanni poté parlare dell’amore del Padre come nessun altro discepolo. Egli rivelò ai suoi simili ciò che sentiva fosse suo compito rivelare, rappresentando con il suo carattere il carattere di Dio. La gloria del Signore era espressa sul suo volto. La bellezza della santità, che l’aveva trasformato, brillava sul suo volto radiosa come Cristo».

`Dopo lo studio di questa settimana, quali sono alcune applicazioni personali per la tua vita?`

`Quali sono alcune applicazioni pratiche da attuare nella tua vita scolastica, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`