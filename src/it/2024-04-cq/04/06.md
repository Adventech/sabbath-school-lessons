---
title:  Un Salvatore personale
date:   24/10/2024
---

#### inSight

«L’odio tra gli ebrei e i samaritani ostacolava lo scambio di simili gentilezze, ma il Salvatore cercava la chiave del cuore di quella donna e, con un tatto che esprimeva l’amore divino, non offrì un favore, ma lo chiese. Un favore sarebbe stato forse rifiutato, ma la fiducia fa nascere la fiducia. Il Re del cielo si accostò a quell’anima diseredata e le chiese un favore. Colui che ha creato l’oceano e controlla le acque dell’abisso, che ha fatto scaturire le sorgenti e i corsi d’acqua, si riposò della sua fatica accanto al pozzo di Giacobbe e dovette fare assegnamento su di una donna straniera per il dono di un po’ d’acqua».

«Il nostro Redentore desidera intensamente che gli uomini lo accettino... Si rallegra intensamente quando si rivolgono a lui per aver vita. Come la madre attende il sorriso con cui il suo bambino inizia a conoscerla, così il Cristo aspetta l’espressione di un amore riconoscente, la prova dell’inizio della vita spirituale. Nell’ascoltare le parole del Cristo, la donna aveva provato una grande gioia. Una rivelazione così meravigliosa superava quasi le sue possibilità di comprensione».

«Guardate, guardate a Gesù e vivete! Non si può non essere affascinati dalle attrattive ineguagliabili del Figlio di Dio. Cristo era Dio manifestato nella carne, il mistero celato per secoli, e nella nostra accettazione o rifiuto del Salvatore del mondo sono coinvolti interessi eterni».

«Parlare di religione in circostanze occasionali, pregare senza un desiderio intenso e senza una fede vivente, non serve a nulla. Una fede formale in Cristo, che lo accetti soltanto come Salvatore del mondo, non può assicurare la salvezza all’uomo. La fede che salva non consiste in una semplice adesione intellettuale alla verità. Colui che aspetta di avere una piena conoscenza prima di credere, non può ricevere la benedizione di Dio.

Non basta credere al messaggio del Cristo, bisogna credere in lui. La sola fede che salva è quella che lo accetta come Salvatore personale e si appropria dei suoi meriti... Alcuni riducono la fede a una semplice opinione. La fede vera, invece, è l’atto per il quale coloro che ricevono il Cristo si uniscono a Dio con un patto... Una fede vivente produce forza e fiducia che comunicano all’uomo una potenza vittoriosa».

«Il Salvatore del mondo offre ai peccatori il dono della vita eterna. Egli cerca una risposta alle sue offerte d’amore... con una compassione più tenera di quella che muove il cuore di un genitore terreno a perdonare un figlio ribelle, penitente e sofferente. Egli dice a coloro che si sono allontanati: “Tornate a me, e io tornerò a voi” (Malachia 3:7). Se il peccatore continua a rifiutarsi di ascoltare la voce di misericordia che lo chiama con amore tenero e compassionevole, la sua anima rimarrà nelle tenebre».

`Dopo lo studio di questa settimana, quali sono alcune applicazioni personali per la tua vita?`

`Quali sono alcune applicazioni pratiche da attuare nella tua vita scolastica, famiglia, posto di lavoro e chiesa?`

`Ripassa il versetto a memoria. Come si applica alla tua vita questa settimana?`