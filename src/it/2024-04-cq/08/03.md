---
title:  Insegnare alla folla
date:   18/11/2024
---

#### inTerpret

L’arrivo dei greci che cercano Gesù confermò le paure dei farisei. Questi greci probabilmente erano «timorati di Dio», attratti dal monoteismo ebraico ma non convertiti del tutto. Quando Andrea (che portava sempre le persone da Gesù; Giovanni 1:42; 6:8, 9) e Filippo presentarono al loro richiesta a Gesù, egli sottolineò l’importanza del momento: «L’ora è venuta, che il Figlio dell’uomo deve essere glorificato» (Giovanni 12:23). La promessa della venuta del Salvatore del mondo (4:42) si stava realizzando. La dichiarazione «l’ora è venuta», è al presente perfetto, che ne sottolinea l’importanza. Trasmette l’idea che l’ora era arrivata e che i risultati sarebbero stati continuativi. «L’ora è venuta» identifica un punto di svolta nel ministero di Gesù.

Gesù usò l’immagine di un granello di frumento che muore per produrre un raccolto (12:24-26). La produttività arriva solo attraverso la morte. La morte di Gesù produsse un raccolto abbondante di credenti in tutto il mondo, di cui gran parte si può vedere nel libro degli Atti. Il desiderio dei greci di vedere Gesù prefigurava, in piccola parte, l’entità globale del raccolto futuro. Come un seme che viene sepolto nel terreno e muore, Gesù ha vissuto una vita di sacrificio altruistico e alla fine ha dato la sua vita per gli altri. Quelli che amano la propria vita e si concentrano sulla propria protezione fanno l’opposto di quello che fece Gesù sia nella sua vita che nella sua morte (10:11, 15, 17; 15:13).

Alla fine, Gesù estende la chiamata a morire a se stessi a tutti quelli che scelgono di seguirlo (cfr. Matteo 10:38; Marco 8:34; Luca 14:27). Come il seme deve morire per portare frutto, così noi dobbiamo morire a noi stessi per rinascere in Cristo. Seguendo l’esempio di servizio altruista di Cristo, ci uniamo a lui nella sua morte. Tutti quelli che scelgono di seguire Cristo possono guardare avanti alla grande ricompensa di essere onorati dal Padre stesso (Giovanni 12:26).

Gesù poi fu profondamente turbato dall’imminenza della sua morte, comprensibilmente. Temeva la separazione imminente da suo Padre. In ogni caso, Gesù non pregò per una via di fuga da questa prova terribile. Decise di non ritirarsi, dicendo: «Ma è per questo che sono venuto» (v. 27). L’umanità di Cristo rifuggiva dalla prospettiva della morte, ma egli rimise completamente la sua volontà al Padre (v.28; 6:38).

Gesù dichiarò il profondo significato della sua morte, indicando che con essa il mondo è giudicato e il sovrano di questo mondo sarebbe stato cacciato (12:30, 31; 14:30; 16:11). Mentre Gesù rivelava l’amore di Dio attraverso il suo sacrificio, Satana e la sua crudeltà egoistica furono completamente smascherati. Il risultato della morte di Cristo è che «tutti» saranno attirati a lui (12:32), come prefigurato dall’arrivo dei greci che vennero al tempio a cercarlo. Il suo atto supremo d’amore attirerà tutti a lui.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`Quali lezioni possiamo imparare dall’esempio di Gesù su come procedere quando siamo profondamente turbati?`