---
title:  Gesù e i discepoli
date:   23/12/2024
---

#### inTerpret

Le due prossime scene richiamano la nostra attenzione alla prima interazione di Gesù con un gruppo più numeroso di discepoli. Giovanni è esplicito nel rivelare il giorno, l’ora e il motivo per il raduno dei discepoli. La loro paura suggerisce che non credessero al racconto di Maria. Giovanni non spiega come Gesù entrò senza che nessuno se ne accorgesse. I muri e le porte a quanto pare non sono un ostacolo per lui. Il corpo risorto di Cristo, anche se non spettrale, ha delle caratteristiche diverse dalle nostre. Usando un saluto di pace, Gesù affrontò direttamente la loro paura (Giovanni 20:19; 14:27). A prescindere dalle circostanze, pace e gentilezza dovrebbero caratterizzare i discepoli di Cristo.

La loro reazione, simile a quella di Maria, fu gratitudine e gioia. Gesù ripeté il saluto di pace e poi diede loro il mandato. Li mandò come suo Padre aveva mandato lui (20:21; 17:18). Per garantire il loro successo, Gesù soffiò su di loro lo Spirito Santo (20:22). È importante riconoscere che, nel testo originale, la parola «loro» (20:22) non compare. Lo Spirito Santo non era un dono esclusivo ai presenti nella stanza ma anche per l’intero corpo di discepoli, inclusi noi oggi.

A questo incontro non era presente Tommaso, uno dei dodici. Non viene data una motivazione sul perché non fosse lì. La sua reazione, però, è documentata chiaramente. Sentendo la straordinaria notizia, reagì con scetticismo. Il greco suggerisce che i discepoli avessero continuato a dirgli ciò che avevano visto, ma egli insistette che aveva bisogno di prove fisiche. A una prima occhiata, questo sembra ingiustificato. Riflettendo, però, possiamo capire che Tommaso era come gli altri discepoli. Anche loro inizialmente non avevano creduto alle parole di Maria. Solo quando ebbero una prova fisica accettarono la buona notizia. Tommaso non richiese qualcosa in più rispetto a loro, anche se la sua richiesta era molto più esplicita.

La narrazione riprende una settimana dopo. Giovanni si preoccupò di dimostrare che l’ambientazione era la stessa del primo incontro (porte chiuse, riunione serale, il saluto di Gesù). La differenza significativa è la presenza di Tommaso. Dopo essere apparso, Gesù invitò Tommaso a esaminare l’evidenza non solo con la vista, ma anche con il tatto. Incoraggiò il discepolo a mettere da parte la sua incredulità (vv. 26, 27). Tommaso è famoso per aver dubitato, ed è vero che Tommaso era pieno di confusione e dubbi. Tuttavia, concentrarci su questo ci fa perdere una cosa più importante: la grazia abbondante di Gesù nel muovere Tommaso verso la fede. Il salto di fede di Tommaso fu dimostrato dal suo grido: «Signore mio e Dio mio!» (v. 28). Questa è la dichiarazione più forte dell’identità di Gesù del vangelo.

Usandola come esempio, Giovanni si rivolge a tutti quelli che credono. Aver visto il Cristo risorto non è un prerequisito per la fede. L’intero vangelo è scritto per rafforzare la nostra debole fede e per guidarci con grazia verso una fede robusta.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Quali domande emergono dopo aver studiato questa lezione? Quali parti sono difficili?`

`Quali altri principi e conclusioni trovi?`

`In quali ambiti fatichi con lo scetticismo? Quali risorse o amicizie puoi coltivare che ti aiuteranno a vincere questo dubbio?`