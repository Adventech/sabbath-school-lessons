---
title:  La Parola e la creazione
date:   30/09/2024
---

#### inTerpret

La seconda e la terza strofa (Giovanni 1:9-13, 14-18) si concentrano sull’interazione tra la Parola e il mondo. La seconda strofa riassume lo spettro completo di reazioni, dal rifiuto totale all’accettazione che porta la vita. La vera Luce illumina ogni cuore, ma il cuore spesso si chiude nelle tenebre. Ciò nonostante, la Luce continua a brillare, prendendo sempre l’iniziativa, cercando sempre di scacciare le tenebre.

«Gesù è “la luce che illumina ogni uomo” (v. 9). Come per mezzo suo ogni essere umano ha vita, così per mezzo suo ogni persona riceve alcuni raggi della luce divina. In ogni cuore risiede non solo la capacità intellettuale ma anche quella spirituale, la percezione di ciò che è giusto e il desiderio del bene».  Poiché questa Luce splende in ogni cuore, anche coloro che non hanno mai sentito il nome di Gesù hanno un’innata avversione al male e il desiderio di qualcosa di migliore. Nessuno può sfuggire alla Luce. Anche le persone più malvagie del mondo devono reprimere un certo senso di giusto e sbagliato. Allo stesso modo, tutti entrano in conflitto con le tenebre. Il vangelo presenta storie di persone che rifiutano o accettano la Luce. L’autore di Giovanni spera che i lettori accetteranno la potenza illuminante e convincente della Luce. «Contro questi princìpi lotta, però, un potere contrario... c’è nella natura umana un’inclinazione al male, una forza alla quale noi, se non aiutati, non possiamo resistere. Per opporsi a essa... dobbiamo ricevere l’aiuto unicamente da Gesù. La collaborazione con la sua potenza è il nostro più grande bisogno».

L’ultima strofa (Giovanni 1:14-18) è spiazzante. Vediamo la Parola creativa eterna diventare parte della creazione: «E la Parola è diventata carne e ha abitato per un tempo fra di noi» (v. 14). Con un’espressione concisa e sconvolgente, Giovanni identifica il cuore pulsante del cristianesimo. La Parola eterna entrò pienamente nella sfera dell’umanità. Questa non è più solo una storia cosmica; ora è una storia intimamente umana. Giovanni trasmise questa intimità usando pronomi personali come «abitato per un tempo fra di noi», «noi abbiamo contemplato la sua gloria» e «noi tutti abbiamo ricevuto» (vv. 14, 16, corsivo aggiunto), perché così facendo, descrive ciò che sperimentò personalmente della vita di Gesù. La Parola porta gloria, grazia e verità. La pienezza abbondante della sua grazia si estende a tutti.

L’espressione «unigenito» (vv. 14, 18) spesso confonde i lettori. Tuttavia, l’espressione greca semplicemente significa unico. La stessa parola è usata per Isacco. Non era l’unico figlio di Abraamo, ma era il figlio della promessa (Ebrei 11:17). (Per altri esempi, cfr. Luca 7:12; 8:42; 9:38). L’enfasi non è sulla procreazione, ma sull’unicità.

Giovanni 1:17 afferma chiaramente che il Creatore, Gesù Cristo, è entrato nella creazione. Nel versetto 18, incontriamo prima la metafora del Padre e del Figlio, rappresentando l’intimità tra la Parola e Dio. Il fatto che il Figlio sia nel seno del Padre illustra tenera familiarità. Ecco il motivo per l’incarnazione: così che la Parola possa far conoscere Dio in un mondo nelle tenebre dell’incomprensione. Solo qualcuno che è stato con il Padre fin dall’eternità passata può dare questa rivelazione autorevole.

`Dopo aver guardato il tuo testo scritto e annotato, i tuoi segni verso quali idee sembrano puntare?`

`Come descrivi Gesù che «illumina ogni uomo» (Giovanni 1:9)?`

`Chi sono alcune persone nel vangelo di Giovanni che hanno ricevuto Gesù e quindi sono diventate figlie di Dio?`

`Confronta i versetti 10 e 11 ai versetti 12 e 13. Di quale gruppo di persone ti consideri parte?`