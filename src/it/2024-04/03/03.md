---
title:  La Parola fatta carne
date:   14/10/2024
---

`Leggere Giovanni 1:1-3,14. Secondo questi passi, cosa fece Gesù e perché si tratta della più importante delle verità che conosciamo?`

Giovanni inaugura il suo Vangelo non con il nome «Gesù» o il suo ruolo di Messia/Cristo, ma con il termine logos. All’epoca in cui scrive, varie filosofie usavano quel vocabolo per riferirsi alla struttura razionale dell’universo o all’idea stessa di logica e ragione. Inoltre, l’insegnamento dell’influente filosofo dell’antichità, Platone, aveva diviso la realtà in due regni. Uno era quello celeste e immutabile, dove esiste la perfezione assoluta. L’altro era il regno di questa terra, deteriorabile, mutevole, una rappresentazione molto imperfetta del regno perfetto di cui sopra, ovunque si supponga sia esistito (Platone non ha mai risposto a questa domanda). Alcune filosofie hanno identificato il logos come un intermediario astratto tra le forme eterne e quelle terrene e deteriorabili del nostro mondo.

Giovanni usa il termine in modo completamente diverso, affermando che la verità, il logos, non è un concetto etereo e astratto fluttuante tra cielo e terra. Il logos è una persona, Gesù Cristo, che si è fatto carne e ha abitato in mezzo a noi (1:14). Per Giovanni, il logos è la Parola di Dio. Cosa ancora più importante, Dio ha comunicato, si è cioè rivelato all’umanità nel modo più radicale: è diventato uno di noi.

Nel Vangelo che stiamo studiando, il logos rappresenta il Dio eterno, che entra nel tempo e nello spazio, che parla, agisce e si relaziona con gli uomini a livello personale. Il Dio eterno è diventato un essere umano, uno di noi. L’apostolo indica che il logos «è diventata carne e ha abitato per un tempo fra di noi». La parola greca tradotta con «abitare», significa piantare una tenda. Giovanni sta alludendo a Esodo 25:8, dove Dio disse agli Israeliti di costruire un santuario, una struttura a tenda, per abitare in mezzo a loro. Allo stesso modo, nell’incarnazione, Gesù, il Figlio divino di Dio, è entrato nella carne umana, velando la sua gloria per consentire alle persone di entrare in contatto con lui.

`Dio, il Creatore, è diventato un essere umano e ha vissuto in mezzo a noi. Ci poteva essere dimostrazione più potente del suo amore per l’umanità? Perché questa verità ci dovrebbe confortare?`