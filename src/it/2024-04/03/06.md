---
title:  'Tematiche che si ripresentano: la gloria'
date:   17/10/2024
---

`Leggere Giovanni 17:1-5. Cosa intende dire Gesù quando afferma «Padre, l’ora è venuta; glorifica tuo Figlio, affinché il Figlio glorifichi te»?`

Lo studio di ieri ha riguardato la trama terrena e umana del Vangelo di Giovanni, con gli scontri e le interazioni tra le persone, sempre vertenti intorno all’identità di Gesù e a quello che sta facendo. Lo studio di oggi si concentra sulla trama divina, cosmica, anch’essa presente in Giovanni.

Il prologo inizia con questa trama cosmica. Gesù viene presentato come il divino Figlio di Dio, il creatore dell’universo. Anche in questo caso, tutto ciò che un tempo non esisteva, ma che è venuto all’esistenza, è stato possibile solo grazie a Gesù. «Ogni cosa è stata fatta per mezzo di lei [il logos la Parola - ndr]; e senza di lei neppure una delle cose fatte è stata fatta» (Gv 1:3). Ma prosegue sottolineando la gloria della sua incarnazione, che lo fa diventare un essere umano (v. 14). Giovanni usa i termini gloria (doxsa: luminosità, splendore, fama, onore) e glorificazione (doxsazō: lodare, onorare, esaltare, glorificare) per spiegare che Gesù riceve onore dagli uomini, onore o gloria da Dio.

In questo Vangelo, l’idea di glorificare Gesù è legata al concetto della sua «ora», cioè il momento della sua morte (cfr. Gv 2:4; 7:30; 8:20; 12:23-27; 13:1; 16:32 e 17:1). La croce è l’ora della sua gloria.

Un concetto piuttosto paradossale, dal momento che la crocifissione era il metodo di esecuzione più vergognoso e umiliante in vigore nell’antico mondo romano. Questo incredibile contrasto, Dio su una croce, definisce l’intreccio tra la trama della storia umana e quella divina.

A livello umano, Gesù è morto agonizzando, come criminale disprezzato e debole che gridava: «Dio mio, Dio mio, perché mi hai abbandonato?». Questo lato umano e oscuro della croce è esposto in modo particolare in Matteo e Marco (Mt 27:46; Mr 15:34). Ma il lato glorioso della croce si manifesta soprattutto in Luca e Giovanni (Lu 23:32-47; Gv 19:25-30). È un luogo di salvezza e di misericordia, dove il Figlio di Dio si dona al Padre.

Che ironia! La più grande gloria di Dio si manifesta nella sua peggiore delle umiliazioni: farsi carico dei peccati del mondo.

`C’è voluto Dio sulla croce per salvarci dal peccato. Una realtà che ci lascerà sempre un profondo senso di stupore, gratitudine e mistero.`