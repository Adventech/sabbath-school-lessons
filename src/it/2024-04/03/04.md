---
title:  Ascoltare o meno la Parola
date:   15/10/2024
---

`Leggere Giovanni 1:9-13. Quale cruda realtà descrive Giovanni quando racconta della reazione della gente di fronte a Gesù?`

Il prologo, Giovanni 1:1-18, descrive non solo chi è Gesù Cristo, la Parola (logos), ma anche come le persone nel mondo si rapportano a lui. Al v. 9, viene definito la vera luce, che illumina ogni persona che viene al mondo. Questa luce illumina la terra, rendendola comprensibile. Come dice C. S. Lewis: «Credo nel cristianesimo così come credo che il sole sia sorto, non solo perché lo vedo, ma perché grazie a esso vedo tutto il resto». “Is Theology Poetry?”, n. p., Samizdat University Press, 2014, p. 15, presentato originaria-mente nel 1944.

Inoltre, considerate tutte le implicazioni di ciò che Giovanni sta dicendo al v. 9, la luce giunge a ciascuno di noi, ma non tutti l’accolgono. Come vedremo nello studio di domani, uno dei temi principali del Vangelo di Giovanni è il modo in cui le persone accolgono o rifiutano Gesù, e la sua trattazione comincia qui. La triste litania racconta che il Messia è venuto presso il suo popolo, Israele, e molti non l’hanno accolto come tale. In Romani 9-11, Paolo affronta lo stesso tragico argomento: il rifiuto di Gesù da parte di molti Ebrei. Ma l’apostolo non conclude con una nota negativa, anzi, anticipa che molti di essi, insieme agli stranieri, lo accetteranno come Messia. Anzi, avverte gli stranieri di non vantarsi contro i Giudei.

«Infatti se tu sei stato tagliato dall’olivo selvatico per natura e sei stato contro natura innestato nell’olivo domestico, quanto più essi, che sono i rami naturali, saranno innestati nel loro proprio olivo» (Ro 11:24).

Analogamente, secondo Giovanni, tutti quelli che ricevono Gesù come Salvatore diventeranno figli di Dio. Come? Credendo nel suo nome (cfr. Gv 1:12,13).

Ecco il collegamento tra prologo e conclusione del Vangelo. In Giovanni 20:31, l’apostolo svela il motivo per cui ha scritto: «perché crediate che Gesù è il Cristo, il Figlio di Dio, e perché credendo abbiate la vita per mezzo del suo nome». L’introduzione e la conclusione formano quindi una sorta di unione. Sono concetti correlati che racchiudono tutto ciò che avviene nello spazio che li separa. Questo collegamento rivela l’obiettivo generale del Vangelo di Giovanni: far sapere che le persone saranno salvate se crederanno in Gesù Cristo come loro Salvatore.

`Com’è cambiata la tua vita da quando sei diventato/a figlio/a di Dio?`