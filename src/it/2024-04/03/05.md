---
title:  'Tematiche che si ripresentano: credere/dubitare'
date:   16/10/2024
---

`Leggere Giovanni 3:16-21; 9:35-41 e 12:36-46. In che modo tutti questi passi ripresentano il dualismo credere/dubitare emerso nel prologo?`

Nel Vangelo di Giovanni, l’umanità sembra divisa in due gruppi principali: coloro che credono in Gesù e lo accettano come Messia e quelli che, avendo l’opportunità di credere, scelgono di non farlo.

Undici discepoli fanno parte del primo gruppo, ma ce ne sono anche altri come Nicodemo (che arriva alla fede lentamente), la donna al pozzo e l’uomo nato cieco.

Il secondo gruppo comprende alcuni farisei e sommi sacerdoti, gran parte delle persone che assistono al miracolo dei cinquemila sfamati e persino uno dei discepoli, Giuda.

È interessante notare come il sostantivo pistis (in greco «fede») non compaia mai in Giovanni. Tuttavia, il verbo pisteuō, «credere», ritorna ben 98 volte, rispetto alle 241 volte totali dell’intero Nuovo Testamento! Questo verbo rappresenta, infatti, un tema molto caldo per Giovanni. Il suo uso al posto del sostantivo può indicare un coinvolgimento molto attivo nel diventare cristiani. Essere un credente in Gesù significa agire; diventa qualcosa di concreto secondo il modo in cui viviamo e non solo sulla base di un insieme di credenze. Come sappiamo, anche il diavolo crede in Gesù (cfr. Gm 2:19).

In Giovanni, la differenza principale tra i due gruppi è il modo in cui si rapportano a Gesù. I credenti, o coloro che arrivano a credere, hanno un atteggiamento di apertura nei suoi confronti, anche quando li affronta o li rimprovera.

Vengono a lui e non fuggono. Egli è la luce che li illumina. E per fede, credendo, diventano figli di Dio.

I non credenti, invece, si presentano generalmente da Gesù per combatterlo.

La loro caratteristica peculiare è quella di amare le tenebre piuttosto che la luce. Credono che i suoi discorsi siano difficili da accettare, oppure lo vedono infrangere le vecchie tradizioni e non soddisfare le loro aspettative.

Si ergono a giudicarlo, invece di consentire alla sua luce di misurarli e di giudicarli. Questo atteggiamento, naturalmente, era emerso più e più volte nei capi religiosi, i quali idealmente, in quanto guide spirituali della nazione, avrebbero dovuto essere i primi ad accogliere Gesù.

`Come vivi la tua fede in Gesù, senza limitarti ad accettarlo intellettualmente come Messia? Perché è importante conoscere la differenza? (cfr. Mt 7:21-23).`