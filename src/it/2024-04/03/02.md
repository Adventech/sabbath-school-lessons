---
title:  Nel principio - Il Logos divino
date:   13/10/2024
---

`Leggere Giovanni 1:1-5. Cosa ci viene rivelato a proposito della Parola, Gesù Cristo?`

Il Vangelo di Giovanni inizia con questo pensiero sorprendente: «Nel principio era la Parola, la Parola era con Dio, e la Parola era Dio» (1:1).

Questa bellissima frase contiene una profondità di pensiero che possiamo a malapena cogliere. Innanzitutto, l’evangelista allude al racconto della creazione in Genesi 1:1 «Nel principio». La Parola era già presente prima dell’inizio dell’universo. Così dicendo, Giovanni afferma l’esistenza eterna di Gesù.

Poi: «La Parola era con Dio». Al versetto 18 dello stesso capitolo, l’autore indica che egli è «nel seno del Padre». Per quanto ci si sforzi d’immaginare l’esatto significato, una cosa è certa: Gesù e il Padre sono intimamente vicini. E poi prosegue: «la Parola era con Dio». Ma come fa a essere con Dio e allo stesso tempo essere Dio? La risposta ci proviene dalla lingua originale. Il greco ha un articolo determinativo, «il/la», ma nessun articolo indeterminativo «uno/una/un». Occorre dunque sapere che l’articolo determinativo greco, «la», indica una specificità, un oggetto o una persona particolare.

Nella frase «la Parola era con Dio», il termine «Dio» è preceduto dall’articolo determinativo, quindi indica un individuo particolare, il Padre. E la Parola era con il Padre. Nella frase «e la Parola era Dio», il termine «Dio» non ha l’articolo, il che, in questo contesto, indica le caratteristiche della divinità. Gesù è Dio, non il Padre, ma è comunque il Figlio divino di Dio, la seconda persona della divinità. L’apostolo conferma quest’interpretazione, perché Giovanni 1:3,4 spiega come Gesù sia il creatore di tutte le cose create. Le cose che un tempo non c’erano, ma che poi sono venute a esistere, sono state tali solo attraverso Gesù, il Dio creatore.

«Fin dai giorni dell’eternità il Signore Gesù era uno con il Padre; era “l’immagine dell’invisibile Dio”, l’immagine della sua grandezza e maestà, «splendore della sua gloria» (Eb 1:3) - DA, 19 [p. 8].

`Perché la divinità piena di Cristo è un elemento così rilevante della nostra teologia? Cosa cambierebbe se parlassimo di un essere creato?`