### Il Vangelo di Giovanni: I temi presenti nel suo Vangelo

_di Edward Zinke e Thomas Shepherd_

In un negozio di Teheran, in Iran, un tappeto persiano raffigurava un’antica foresta. Realizzato con grande cura, riproduceva una scena bucolica tipica del paesaggio svizzero: montagne, una cascata, un lago turchese, colline boscose e una distesa blu punteggiata di nuvole. Si sarebbe potuto passare il tempo a prendere nota dei dettagli: il numero di nodi per centimetro quadrato, il tessuto del tappeto, i tipi di tintura utilizzati. Oppure, concentrarsi sulle tecniche e sui temi che conferivano al tappeto una bellezza unica: il cielo riflesso nel lago, le montagne ricoperte di neve, la foresta verdeggiante impreziosita dal colore intenso del muschio. I temi del tappeto si combinavano l’uno con l’altro in un’abile dimostrazione di bellezza, per manifestare lo splendore di quel luogo sereno racchiuso nelle Alpi.

Non è frutto di un pennello su una tela, di una fotografia scattata con precisione o di un tappeto abilmente tessuto. È la Parola di Dio, espressa con arte nel Vangelo di Giovanni. Le parole hanno un significato all’interno del loro contesto. Per comprendere ciò che la Scrittura intende dire, è necessario studiarla nel suo contesto: le frasi, i capitoli, le sezioni e il messaggio complessivo della Bibbia. Ogni sua singola parte, essendo ispirata dallo Spirito Santo, deve essere studiata nell’insieme.

L’obiettivo di questo trimestre sarà di comprendere il messaggio del libro di Giovanni, che spesso concentra l’attenzione sui colloqui personali tra Gesù e una o due persone: Natanaele, Nicodemo, la donna al pozzo, il paralitico di Betesda, l’uomo cieco dalla nascita, Lazzaro e le sue sorelle, Pilato, Pietro o Tommaso. Molte di queste storie compaiono solo in questo Vangelo, che è la Parola di Dio trasmessaci attraverso l’apostolo. Come tutta la Bibbia, il Vangelo ci è giunto per volontà di Dio, piuttosto che dell’umanità. Giovanni è stato solo lo strumento di cui lo Spirito Santo si è servito per trasmettere molti temi cruciali: la Parola (logos), la luce, il pane, l’acqua, lo Spirito Santo, l’unità, i segni, la testimonianza, l’amore.

Spirito Santo, unicità, segni, testimonianza e profezia si rafforzano e s’illuminano a vicenda nel corso del Vangelo. Lo studio della Bibbia si concentra spesso sul significato di una parola o di un piccolo passo della Scrittura. Controlliamo il significato della parola in un dizionario biblico, esaminiamo la grammatica, il contesto immediato e quello storico; poi - usando l’analogia del tappeto - lasciamoci coinvolgere dal numero di nodi per centimetro quadrato, dal tessuto e dalle tinture, tutti dettagli importanti, ma non perdiamo di vista il quadro generale.

Come il tappeto persiano può trasportarci in quella splendida scena alpina, così il Vangelo di Giovanni può riportarci alla vita e al ministero di Gesù Cristo. I dettagli hanno un ruolo, che è quello di indicarci il quadro generale, e in Giovanni questo quadro è una rivelazione divinamente ispirata di Gesù, nostro Signore e Salvatore.