---
title:  La donna al pozzo
date:   28/10/2024
---

`Leggere Giovanni 4:7-15. In che modo Gesù approfitta di questo incontro per testimoniare a quella donna?`

«L’odio tra gli Ebrei e i Samaritani ostacolava lo scambio di simili gentilezze, ma il Salvatore cercava la chiave del cuore di quella donna e, con un tatto che esprimeva l’amore divino, non offrì un favore, ma lo chiese. Un favore sarebbe stato forse rifiutato, ma la fiducia fa nascere la fiducia» - DA, 184 [p. 126].

Come nel caso dell’incontro con Nicodemo, Gesù sa cosa c’è nel cuore della donna. Reagendo alla sua sorpresa di fronte a un Giudeo che chiede un simile favore a una Samaritana, Gesù va dritto al punto. «Se tu conoscessi il dono di Dio e chi è colui che ti dice: “Dammi da bere”, glielo avresti chiesto ed egli ti avrebbe dato acqua viva» (Gv 4:10).

La risposta della donna riecheggia quella di Nicodemo: «Come possono avvenire queste cose?» (3:9), in relazione al tema della nuova nascita: «Tu non hai nulla per attingere, e il pozzo è profondo; da dove avresti dunque quest’acqua viva?» (4:11).

In entrambi i casi, Gesù sta indicando loro (l’uno, un importante insegnante ebreo; l’altra, una donna samaritana di dubbia reputazione) le verità spirituali trascendenti che entrambi avevano bisogno di ascoltare e comprendere. In tutte e due le circostanze, Gesù svela la stessa cosa: hanno bisogno di vivere l’esperienza della conversione.

`Qual è il contesto veterotestamentario della dichiarazione di Gesù sull’acqua viva? (Gr 2:13; Za 14:8).`

L’acqua è un elemento necessario per la vita; gli esseri umani non possono esistere senza l’acqua; quindi, essa può rappresentare un’immagine efficace e appropriata anche della vita eterna. Ecco, Gesù afferma: «Chi beve dell’acqua che io gli darò, non avrà mai più sete; anzi, l’acqua che io gli darò diventerà in lui una fonte d’acqua che scaturisce in vita eterna» (Gv 4:14).

`Leggere Giovanni 7:37,38. Cosa ci vuole dire Gesù con questi versetti e come sperimentare le sue promesse?`