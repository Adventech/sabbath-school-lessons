---
title:  L’ambiente dell’incontro
date:   27/10/2024
---

`Leggere Giovanni 4:1-4. Qual è stata la questione di fondo che ha portato Gesù ad attraversare la Samaria?`

I farisei scoprono che i discepoli di Gesù stanno battezzando più persone di quelle di Giovanni il battista. Questa situazione poteva creare tensioni tra i seguaci di Giovanni e quelli di Gesù. I discepoli del primo, naturalmente, erano gelosi della reputazione e dello status del loro maestro (cfr. Gv 3:26-30). Ecco la reazione inattesa di Giovanni: «Bisogna che egli cresca, e che io diminuisca (v. 30). Probabilmente per evitare lo scontro, Gesù lascia la Giudea per recarsi in Galilea. La Samaria forniva la via più diretta tra queste due regioni, ma non era l’unica possibile. Gli Ebrei devoti sceglievano il percorso più lungo, verso est, passando per la Perea. Ma Gesù aveva una missione da compiere in Samaria.

`Leggere Giovanni 4:5-9. In che modo Gesù sfrutta l’opportunità di aprire un dialogo con la donna samaritana al pozzo?`

Il pozzo di Giacobbe si trovava proprio vicino a Sichem, mentre Sicar, da cui proveniva la donna, distava circa un chilometro e mezzo. Gesù si siede vicino al pozzo ma non ha accesso all’acqua fresca, mentre i suoi discepoli vanno in città a comprare del cibo. Quando la donna viene ad attingere acqua, le chiede da bere.

In Giovanni 3, sorprende la circostanza che Nicodemo, un capo dei Giudei e un rabbino, si abbassi a recarsi da lui. Viene di notte per evitare di essere scoperto. In Giovanni 4, invece, la donna si nasconde in pieno giorno, forse per evitare il contatto con le altre donne che venivano all’inizio o alla fine della giornata, quando era più fresco. Dopotutto, perché fare tanta strada per andare a prendere l’acqua, e nel bel mezzo del giorno, quando fa più caldo?

Qualunque sia stato il motivo della sua presenza in quel luogo, l’incontro con Gesù avrebbe cambiato la sua vita. Qual è la scena successiva? Un maestro ebreo viene paragonato a una Samaritana di scarsa reputazione. Che contrasto! Eppure, proprio in questo contesto, avviene un incontro straordinario.

`Quali sono alcuni tabù presenti nella società che potrebbero ostacolare la tua testimonianza ad altri? Come s’impara a superarli?`