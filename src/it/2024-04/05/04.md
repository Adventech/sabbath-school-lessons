---
title:  Signore, dammi quest’acqua
date:   29/10/2024
---

«Vi aspergerò d’acqua pura e sarete puri; io vi purificherò di tutte le vostre impurità e di tutti i vostri idoli. Vi darò un cuore nuovo e metterò dentro di voi uno spirito nuovo; toglierò dal vostro corpo il cuore di pietra, e vi darò un cuore di carne. Metterò dentro di voi il mio spirito e farò in modo che camminerete secondo le mie leggi, e osserverete e metterete in pratica le mie prescrizioni» (Ez 36:25-27).

`In che senso il brano appena letto riflette le verità che Gesù cerca di trasferire a Nicodemo e alla donna presso il pozzo?`

In entrambe le circostanze, Gesù cerca di trasmettere ai suoi interlocutori delle verità spirituali, anche se per farlo ricorre a immagini del mondo naturale.

All’inizio, nessuno dei due capisce cosa intenda dire Gesù. Come può un uomo nascere di nuovo? chiede Nicodemo. Come può tornare nel grembo di sua madre? Nicodemo sta chiaramente ragionando in termini secolari e terreni, sebbene Gesù lo stia indirizzando verso la verità spirituale. Anche questa donna ha preso alla lettera le parole di Gesù sull’acqua, mentre egli le sta parlando di qualcosa di spirituale. Ecco la sua risposta all’offerta dell’acqua viva da parte di Gesù: «dammi di quest’acqua, affinché io non abbia più sete e non venga più fin qui ad attingere» (Gv 4:15). La Samaritana pensa che l’acqua di cui parla Gesù le avrebbe evitato di recarsi al pozzo, minimizzando così il rischio di affrontare gli altri. È sorprendente come la conversazione si sposti così rapidamente dalla richiesta d’acqua da parte Gesù, a quella della donna, che a sua volta gli chiede dell’acqua.

`Leggere Giovanni 4:16. Come reagisce Gesù alla richiesta della Samaritana?`

Gesù cambia all’improvviso argomento di discussione, dicendo alla Samaritana di andare a chiamare suo marito e poi di tornare. Perché questo passaggio repentino ad altro? Il modo di agire della Samaritana rivela un atteggiamento elusivo. Gesù ha saputo leggere nel suo cuore. Lei deve affrontare la propria situazione per trovare la guarigione. «Per ricevere il dono di Dio, quell’anima aveva bisogno di riconoscere il suo peccato e il suo Salvatore» - DA, 187 [p. 128].