---
title:  La rivelazione di Gesù
date:   30/10/2024
---

`Leggere Giovanni 4:16-24. Cosa fa Gesù per dimostrare alla donna che conosce anche i suoi segreti più nascosti? Lei come reagisce?`

La luce è troppo accecante per poterla guardare direttamente. Pur riconoscendo Gesù come profeta, la donna si dimostra di nuovo elusiva. Pone al suo interlocutore una questione di religiosa controversia tra Giudei e Samaritani: il luogo adatto per l’adorazione. Gesù le fa notare che i Samaritani non sanno cosa adorare. Il loro culto era una sintesi di giudaismo e paganesimo. I Giudei adoravano il Dio che si rivela - altra importante ammissione per un Samaritano. L’adorazione del vero Dio non è legata a un luogo e quella discussione era quindi irrilevante ai fini della conversazione. Dio è Spirito e chi lo adora deve farlo in spirito e verità. La donna accetta la semplice verità trasmessa da Gesù ed è pronta a riceverne un’altra.

`Leggere Giovanni 4:25,26. In che modo Gesù le rivela la propria identità?`

Questo è l’unico passaggio dei quattro Vangeli, prima del processo, in cui Gesù dichiara esplicitamente a qualcuno di essere il Messia. E non lo fa davanti a una grande folla o a un personaggio importante, ma di fronte a una Samaritana senza nome, sola, presso il pozzo di Giacobbe. Egli è interessato a qualsiasi anima solitaria che si senta separata. Così, a questa donna, che non solo proveniva da una cultura straniera, ma non aveva nemmeno una morale elevata, Gesù rivela apertamente chi è. E, dopo averle svelato che è a conoscenza dei suoi segreti più oscuri, le offre anche un’ulteriore motivazione per credere in lui.

`Leggendo questo episodio, perché il vangelo ha il compito di abbattere le barriere che noi esseri umani creiamo reciprocamente?`