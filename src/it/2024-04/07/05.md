---
title:  La testimonianza di Tommaso
date:   13/11/2024
---

`Leggere Giovanni 20:19-31. Cosa ci dice Tommaso a proposito di fede e dubbio? Quale fu il suo grande errore?`

Cristo appare ai discepoli dopo la sua risurrezione, mentre per paura sono riuniti al chiuso di una stanza. Tommaso non si trova con loro. In seguito, ascolta i resoconti della risurrezione dagli altri discepoli, ma si dispera, perché non corrispondono alla sua immagine del regno. Inoltre, si sarà sicuramente domandato perché Gesù si fosse rivelato agli altri mentre egli non era presente. Dice: «Se non vedo nelle sue mani il segno dei chiodi, e se non metto il mio dito nel segno dei chiodi, e se non metto la mia mano nel suo costato, io non crederò» (20:25).

Tommaso sta dettando le condizioni della sua fede. Quest’approccio alla fede in Gesù compare più volte nel libro di Giovanni. Nicodemo risponde a Gesù: «Come può un uomo nascere quando è già vecchio» (3:4). La donna al pozzo gli dice: «Signore, tu non hai nulla per attingere, e il pozzo è profondo; da dove avresti dunque quest’acqua viva?» (4:11). La folla, sfamata con i pani e i pesci, lo incalza: «Quale segno miracoloso fai?» (6:30). Il Vangelo di Giovanni osteggia questa prospettiva del «vedere per credere». Quando Gesù incontra Tommaso dopo la risurrezione, lo invita a venire, vedere e toccare il suo corpo risorto. Ma poi dice: «beati quelli che non hanno visto e hanno creduto!» (20:29).

«Dio non vuole che abbiamo una fede cieca; egli ci fornisce numerosi elementi razionali che ci aiutano a credere nella sua esistenza, nella veridicità della sua Parola e a conoscere il suo carattere. Ma la nostra fede non è una dimostrazione in sé, si deve basare sull’evidenza, perché Dio non ci ha mai privati della libertà di dubitare» - SC, 105 [pp. 105,106].

Attraverso la Parola di Dio, la Creazione e l’esperienza personale, ci è stata data un’incredibile quantità di prove per avere fede in Gesù.

`Cosa risponderesti a chi ti chiede perché credi in Gesù?`