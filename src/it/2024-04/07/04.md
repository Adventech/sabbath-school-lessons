---
title:  La testimonianza inconsapevole di Pilato
date:   12/11/2024
---

Più volte, Giovanni registra i tentativi dei capi religiosi di sequestrare Gesù, processarlo e condannarlo a morte. Nel Vangelo di Giovanni, Gesù ribadisce spesso che non è ancora giunta la sua ora, intendendo quella della sua crocifissione (2:4; 7:6,8,30; 12:7,23,27; 13:1; 17:1). Adesso quell’ora è arrivata. Gesù viene arrestato nel giardino del Getsemani, portato davanti ad Anna, poi a Caiafa, il sommo sacerdote, e ancora due volte davanti a Pilato. Giovanni riferisce la testimonianza di tanti testimoni di ogni estrazione sociale, per confermare che Gesù è il Cristo. Ora, l’evangelista chiama in causa Pilato, il governatore che aveva condotto il processo contro Gesù. Si tratta di una testimonianza importante perché Pilato è romano, governatore e giudice; la maggior parte degli altri testimoni sono di estrazione ebrea e popolana.

`In che modo il verdetto di Pilato si collega al tema del Vangelo di Giovanni? (18:38; 19:4-22).`

Gesù viene condotto davanti a Pilato il venerdì mattina di buon’ora (18:28). Il suo piano prevede di affidare rapidamente il prigioniero al suo destino. Ma il comportamento di Gesù attira l’attenzione del governatore, il quale lo interroga da vicino e ascolta dalla sua voce: «Io sono nato per questo e per questo sono venuto nel mondo: per testimoniare della verità. Chiunque è dalla verità ascolta la mia voce». (Gv 18:37). Sebbene Pilato alla fine condanni Gesù a morte, per tre volte l’ha proclamato innocente (18:38; 19:4,6). E sulla croce fa incidere l’iscrizione «Gesù il Nazareno, il re dei Giudei» (v. 19), completando la sua testimonianza sull’identità di quel personaggio. Eppure, nonostante questo, lo condanna comunque a morte. Pilato aveva davanti a sé la Verità in persona, però - intimidito dalla folla - decreta la pena capitale per Gesù! Un esempio tragico di chi non segue ciò che la propria coscienza e il proprio cuore gli dicono essere corretto.

`Perché l’esempio di Pilato ci insegna che è pericoloso consentire al sentimento e alla pressione popolare di agire secondo coscienza?`