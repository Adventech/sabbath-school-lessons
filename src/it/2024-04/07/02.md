---
title:  Il richiamo ad Abramo
date:   10/11/2024
---

`Perché la testimonianza di Abramo era così importante da meritare la citazione nel Vangelo di Giovanni?`

«Attraverso riti prefigurativi e promesse, Dio “preannunciò ad Abramo questa buona novella” (Ga 3:8). Il patriarca contemplò attraverso la fede il Salvatore che doveva venire e, per questo, Gesù disse agli Ebrei: “Abraamo, vostro padre, ha gioito nell’attesa di vedere il mio giorno; e l’ha visto, e se n’è rallegrato” (Gv 8:56). Il montone offerto al posto di Isacco rappresentava il Figlio di Dio, che si sarebbe sacrificato per noi. Quando l’uomo fu condannato a morte per la trasgressione della legge divina il Padre, dopo aver osservato suo Figlio, disse al peccatore: “Vivi: ho trovato il tuo riscatto” (cfr. Gb 33:24)» - PP, 154 [pp. 123,124].

Abramo era il padre della nazione ebraica. Ricevette la promessa che, attraverso di lui, tutte le nazioni sarebbero state benedette. Questa benedizione è arrivata attraverso il Messia, nato dalla sua discendenza.

Abramo è anche il padre di chi risponde a Dio nella fede (Eb 11:8,17-19). La sua disponibilità a sacrificare il figlio Isacco (Ge 22), il figlio della promessa, non fu solo una prova di fede, ma una finestra sul piano della salvezza.

Quando Gesù dice: «Abraamo, vostro padre, ha giubilato nella speranza di vedere il mio giorno» (Gv 8:56), i capi rispondono: «Tu non hai ancora cinquant’anni e hai visto Abraamo?» (v. 57). La replica di Gesù è spiazzante. «In verità, in verità vi dico: prima che Abraamo fosse nato, io sono» (v. 58). Gesù usa un linguaggio che ricorda quello di Dio quando si rivolse a Mosè presso il pruno ardente. Rivendica di essere Dio, da sempre esistente.

I capi comprendono l’implicazione delle sue parole perché «presero delle pietre per tirargliele» (v. 59).

`Leggere Romani 4:1-5. In che modo Gesù utilizza la vicenda di Abramo per rivelare la grande verità della salvezza per sola fede, senza le opere della legge? Perché questi versetti ci aiutano a capire che Abramo è il padre di quelli che vivono per fede?`