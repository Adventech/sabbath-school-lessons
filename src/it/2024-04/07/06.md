---
title:  La nostra testimonianza
date:   14/11/2024
---

Giovanni, presentando le testimonianze su Gesù, intende condurci a una conclusione generale: «Or Gesù fece in presenza dei discepoli molti altri segni miracolosi, che non sono scritti in questo libro; ma questi sono stati scritti, affinché crediate che Gesù è il Cristo, il Figlio di Dio, e, affinché, credendo, abbiate vita nel suo nome» (Gv 20:30,31). Immagina di essere stato lì, di persona, e di aver visto Gesù compiere molti di questi miracoli. Crederesti senza alcun dubbio? Ci piacerebbe pensarlo ma, per certi versi, abbiamo ancora più motivi per credere in Gesù di quelli che hanno visto i miracoli. Perché?

`Oggi su cosa possiamo contare, a differenza di coloro che vivevano al tempo di Gesù, e perché deve aiutarci a credere? (Mt 24:2,6-8,14).`

Possiamo contare non solo sugli autorevoli resoconti del Vangelo di Giovanni, ma abbiamo anche il grande vantaggio di constatare che si è realizzato molto di ciò che Gesù e altri scrittori biblici hanno predetto, tipo la distruzione del tempio (Mt 24:2), la diffusione del vangelo nel mondo (v. 14), la grande fuga (2 Te 2:3) e il mondo che continua a essere un luogo degenerato e malvagio (Mt 24:6-8). Durante la vita e il ministero di Gesù, il suo seguito si ridusse a un piccolo manipolo di uomini e donne che, secondo tutti gli standard umani, sarebbe dovuto scomparire dalla storia molto rapidamente. Come potevano sapere che tutte le cose predette sarebbero effettivamente accadute? Eppure, così è stato. In effetti, la nostra stessa fede è un adempimento della profezia di Gesù, secondo cui il vangelo sarebbe stato predicato in tutto il mondo.

E oggi, circa duemila anni dopo, in quanto suoi discepoli, abbiamo anche il privilegio di rendere testimonianza a Gesù e a ciò che ha fatto per noi. Non saranno i ragionamenti di Natanaele, Nicodemo, della donna di Samaria o gli insegnamenti dei farisei a farci conoscere Gesù nella veste di Messia. È grazie alla lettura della Scrittura, aiutati dalla forza persuasiva dello Spirito Santo, che accettiamo Gesù come Salvatore del mondo. E poi, ciascuno di noi, a modo suo e in base al proprio rapporto con Dio, può avere una storia da raccontare. La nostra storia potrebbe non essere così eclatante come quella di chi ha visto i morti risuscitare o è stato cieco dalla nascita per poi guarire, ma non importa. Ciò che conta è conoscere Gesù personalmente e, a modo nostro, rendergli testimonianza.