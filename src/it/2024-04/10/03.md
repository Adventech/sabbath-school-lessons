---
title:  «Io verrò certamente di nuovo»
date:   02/12/2024
---

`Leggere Giovanni 14:1-3, in quale contesto Gesù pronuncia queste parole?`

Alla fine di Giovanni 13, Gesù annuncia che sta per andarsene (v. 33), suscitando in Pietro una domanda relativa al luogo nel quale è diretto (v. 36). I discepoli non capiscono che Gesù sta parlando della sua morte, risurrezione e ascensione. Pietro dichiara di essere pronto a dare la vita per lui (v. 37), ma è proprio a questo punto che il Maestro anticipa il rinnegamento da parte di Pietro (v. 38).

In questo contesto, Gesù dice ai suoi di non avere il cuore turbato (14:1). Il verbo turbare è tradotto dal greco tarassō, che significa agitare, disturbare, sconvolgere, gettare nella confusione. Non sorprende il turbamento dei discepoli nell’ascoltare le parole di Gesù.

Per neutralizzare i loro timori, parla della casa del Padre suo, dove ci sono molte stanze (non palazzi, ma stanze come in una locanda). È lì che sta andando con il proposito di preparare un posto anche per loro. Le sue parole guardano oltre l’imminente tempesta della croce, per indicare il momento in cui tornerà per redimere il suo popolo. Guarda al giorno in cui l’intera tragedia del peccato terminerà una volta per sempre (cfr. Da 7:27).

Gesù dice: «Quando sarò andato e vi avrò preparato un luogo, tornerò e vi accoglierò presso di me, affinché dove sono io, siate anche voi» (Gv 14:3); si tratta chiaramente della promessa del suo ritorno. Su cosa si basa la fiducia in questa promessa? Molti risponderebbero: sul compimento della profezia biblica, ed è certamente vero. Ma in Giovanni 14:3, il fondamento è espresso in modo diverso. In questo versetto, «Io verrò» in realtà è in greco al tempo presente («Io vengo»). Questo tempo in greco è chiamato “presente futuristico”. Siamo in presenza di un evento futuro annunciato con tale certezza da essere descritto come se stesse già accadendo. Perciò, è corretto tradurre la frase così: «Io verrò certamente di nuovo». La nostra speranza nel ritorno del Signore non si fonda semplicemente sulla realizzazione della profezia biblica, ma anche, e più concretamente, sulla fiducia nell’Uomo che ha fatto questa promessa. Ha detto che tornerà sicuramente per il suo popolo. Possiamo riporre la nostra fiducia in questa promessa, considerando chi è colui che la pronuncia.

`Cosa ci rivela la croce in merito alla certezza del ritorno di Cristo? Senza la sua seconda venuta, a cosa sarebbe servito quel sacrificio?`