---
title:  Io sono la verità
date:   04/12/2024
---

`Leggere Giovanni 1:14,17; 8:32; 14:6; e 15:26. In che modo Giovanni collega direttamente a Gesù il concetto di verità?`

Nel Vangelo di Giovanni la verità è sempre collegata a Gesù, al Padre e allo Spirito Santo. La verità viene connessa a Gesù, la Parola (logos), e alla luce, in contrasto con le tenebre (1:1-14; 3:19-21). La falsità, invece, è abbinata al diavolo e al peccato (8:44-46). Di conseguenza, la verità in Giovanni non è semplicemente una questione di fatti e cifre, ma contiene un aspetto morale di fedeltà a Dio e alla sua volontà.

«Ci sono molti che invocano a gran voce il Dio vivente, desiderando la presenza divina. Le teorie filosofiche o i saggi letterari, per quanto brillanti, non possono soddisfare il cuore; le affermazioni e le invenzioni degli uomini non hanno alcun valore. È la Parola di Dio che parla alle persone. Bisogna impegnarsi affinché coloro che hanno sentito solo le tradizioni, le teorie e le norme umane possano sentire la voce di colui la cui Parola può rinnovare l’anima per la vita eterna» - COL, 40 [p. 21].

Gesù è la verità: pensa alle implicazioni di questa affermazione. Gesù è il logos, la Parola che era con Dio fin dal principio, è il Creatore di ogni cosa creata (Gv 1:1-4). Uno con il Padre di eternità in eternità, Gesù ha le caratteristiche del Padre e quindi è anche l’«Io sono». Il suo essere non è soggetto a nessun altro o a nessun’altra cosa.

Nulla, compresa la conoscenza, può esistere al di fuori di lui. Tutto ciò che è, che è stato creato, esiste solo grazie a Gesù e solo in lui. «Poiché in lui sono state create tutte le cose che sono nei cieli e sulla terra, le visibili e le invisibili: troni, signorie, principati, potenze; tutte le cose sono state create per mezzo di lui e in vista di lui. Egli è prima di ogni cosa e tutte le cose sussistono in lui» (Cl 1:16,17).

Gesù non è semplicemente l’incarnazione della verità, ma è la Verità. La verità non è un concetto o un costrutto, ma una persona!

La verità, Gesù Cristo, si può paragonare al sole che illumina il mondo (Gv 8:12). È un parallelismo con ciò che Clive S. Lewis ha scritto a proposito del cristianesimo: «Credo nel cristianesimo come credo che il sole sia sorto, non solo perché lo vedo, ma perché grazie a esso vedo tutto il resto» - “Is Theology Poetry?”, Samizdat University Press, 2014, p. 15, presentato originariamente nel 1944.

È grazie a Gesù, la verità, che siamo in grado di interpretare correttamente il mondo che ci circonda.