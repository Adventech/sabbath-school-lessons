---
title:  «Vi ho lasciato un esempio»
date:   01/12/2024
---

Il discorso di congedo di Gesù (13-17) fornisce ai discepoli delle istruzioni sul futuro. Il suo schema letterario è simile al commiato di Mosè nel Deuteronomio, alla benedizione di Giacobbe per i suoi figli (Ge 47-49) e alle istruzioni di Davide a Salomone (1 Cr 28,29). Gesù consola i discepoli per la sua partenza. Promette un sostituto che lo rappresenti (lo Spirito Santo; Gv capp. 14-16). Predice la sofferenza futura (capp. 15,16) ed esorta i discepoli a rimanere fedeli (cap. 15).

`Leggere Giovanni 13:1-20. Cosa succede e perché l’episodio è così importante? Quale lezione tenta di insegnare Gesù?`

In quella parte del mondo, ai tempi di Gesù, le persone indossavano sandali o andavano a piedi nudi. I piedi si impolveravano e si sporcavano. Era consuetudine che un servo o uno schiavo lavasse i piedi a chi veniva a mangiare. Ma nessun servo è presente per questa funzione la sera in cui Gesù consuma l’ultimo pasto insieme ai suoi discepoli, prima dell’arresto. Con grande sorpresa di tutti, lui stesso si alza da tavola e lava i piedi a tutti. Giovanni 13:4,5 narra l’episodio di Gesù passo dopo passo. Il racconto è così dettagliato perché intende rimarcare l’incredibile gesto di umiltà compiuto dal Maestro. La risposta di Pietro (13:8-11) acuisce il senso di sgomento e smarrimento dei discepoli di fronte a ciò che fa Gesù. Come può proprio il Maestro, il Messia, svolgere un compito così umile? Pietro si rifiuta di consentire a Gesù di lavargli i piedi, per sentirsi però dire che se non avesse collaborato non avrebbe avuto niente a che fare con lui. Allora Pietro chiede di più, esprimendo il desiderio di legarsi al Maestro fino in fondo.

Il significato del gesto di Gesù è legato alla sua identità. In Giovanni 13:13, afferma di essere il Maestro e il Signore. Così lo chiamavano e lui ne dà conferma. Questi titoli esprimono autorità e potere. Tuttavia, Gesù insegna che il potere e l’autorità devono essere impiegati per il servizio, non per affermare se stessi. La chiesa avventista ha abbracciato questo senso dell’esempio di Gesù, adottando quella che viene giustamente chiamata la lavanda dei piedi come servizio preparatorio alla Cena del Signore.

`Che cosa ci insegna la lavanda dei piedi sul fatto di servire umilmente il prossimo?`