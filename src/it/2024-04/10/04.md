---
title:  Io sono la via, la verità e la vita
date:   03/12/2024
---

`Leggere Giovanni 14:5,6. Cosa chiede Tommaso a Gesù, e cosa si sente rispondere?`

La domanda di Tommaso sembra piuttosto logica. Se non si conosce la destinazione di una persona, come si fa a conoscere la strada per seguirlo? Gesù ribalta la domanda indicando che egli stesso è la via. La via per cosa? Verso il Padre. Nel prologo (Gv 1:1-18), si sottolinea l’intimo legame tra la Parola (logos), Gesù Cristo e il Padre.

Giovanni 1:18 dice che l’unigenito Dio (meglio tradotto qui come “unico”) è colui che ha fatto conoscere il Padre. “Far conoscere” in questo testo è tradotto dal verbo greco exēgeomai, che significa spiegare, interpretare, esporre.

Da qui deriva la parola esegesi, che vuol dire fare emergere il significato. Gesù Cristo, dunque, è il legame con il Padre, colui che spiega o interpreta il Padre a un mondo decaduto. Di conseguenza, è la via o il cammino verso il Padre. Senza di lui la nostra comprensione è limitata.

`Leggere Giovanni 14:7-11. In che modo Gesù chiarisce il malinteso di Filippo?`

Filippo chiede di vedere il Padre, cosa che nessun uomo peccatore può fare e continuare a vivere (cfr. Es 33:17-34:9; Gv 1:18). Gesù rimprovera la mancanza di comprensione e ribadisce «se avete visto lui, avete visto il Padre» (cfr. Gv 14:9). Quindi, è evidente che egli è la via verso Dio, senza il quale il cammino diventa buio e incerto. È la luce che illumina quel cammino.

Gesù tiene insieme tre termini: via, verità e vita. Il primo, via, è usato solo in Giovanni 1:23 a proposito del battista che prepara la strada a Gesù, e qui ricompare al capitolo 14:6.

Anche la verità e la vita sono temi importanti del Vangelo. Le lezioni di mercoledì e giovedì si concentreranno sul concetto di verità, un argomento cruciale, soprattutto in un mondo in cui l’idea stessa di “verità” viene messa in discussione.

`Perché è consolante sapere che Gesù è la migliore rivelazione possibile di Dio in questo mondo?`