---
title:  Incontro in Galilea
date:   22/12/2024
---

`Leggere Giovanni 21:1-19. Quali verità determinanti vengono svelate, in particolare sulla grazia divina e l’umiltà umana?`

Giovanni 20 termina centrando l’obiettivo del libro, e sarebbe anche logica come conclusione, ma ne aggiunge un altro. Il capitolo 21 presenta alcuni discepoli di nuovo in Galilea, con Pietro che propone di trascorrere una notte sul lago. Sembrano tornati i vecchi tempi e l’antico mestiere dei discepoli, la pesca. Ma quella notte non prendono nulla. Al mattino, un uomo sulla riva suggerisce loro di gettare la rete dal lato destro della barca. Pescano una quantità tale di pesci da non riuscire a tirare su la rete. Sembra l’inizio del loro ministero con Gesù (cfr. Lu 5:1-11). Giovanni riconosce subito Gesù e ne parla con Pietro, il quale si tuffa in acqua senza indugio e nuota verso riva. Il Messia pone tre domande a Pietro, tutte a proposito dell’amore per il Maestro. Prima della crocifissione, Pietro aveva garantito che avrebbe dato la vita per lui (Gv 13:37), ma Gesù preannunciò il suo triplice rinnegamento (v. 38).

Adesso, qui in Galilea, Pietro non sposta l’attenzione su di sé, ma su Gesù: «Signore, tu sai ogni cosa; tu conosci che ti voglio bene» (21:17). Alcuni notano il fatto che Gesù usi il verbo agapaō, che significa amare, mentre Pietro (tranne nell’ultima risposta) risponde sempre con phileō, che significa amare, ma solo come amico. Ciò implica che Pietro non ha ancora raggiunto il tipo di amore più elevato. In realtà, la risposta di Pietro è incentrata sull’umiltà. Avendo sempre davanti agli occhi il fallimento precedente, è più probabile che usi umilmente un “termine inferiore”, non osando pretendere di più. Gesù apprezza quest’umiltà, che diventa cruciale quando si tratta di ripristinare Pietro nel suo ministero. Non vi è dubbio che l’umiltà sia una delle più grandi qualifiche per il ministero, perché fa in modo che l’attenzione sia concentrata su Gesù Cristo e non su noi stessi. Il ripristino di Pietro nel suo ministero e il suo ruolo di leader nella chiesa delle origini sono una delle prove più evidenti che Gesù è risorto dai morti. Diventerebbe difficile spiegare la rilevanza di Pietro se Gesù, in presenza degli altri discepoli, non lo avesse recuperato nel suo ruolo missionario.

`Perché l’umiltà è fondamentale per chiunque cerchi di conoscere il Signore? Alla luce della croce, di cosa dobbiamo andare fieri?`