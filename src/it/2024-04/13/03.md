---
title:  Mantenere lo sguardo su Gesù
date:   23/12/2024
---

`Leggere Giovanni 21:20-22. Che cosa ha portato Pietro sulla strada sbagliata e in che modo Gesù è intervenuto per sanare quell’errore?`

Gesù ha appena reinsediato Pietro nel ministero e gli ha ordinato: «Seguimi» (21:19). Probabilmente intendeva farsi seguire fisicamente sulla spiaggia. Lo si deduce perché Pietro si volta e nota che anche Giovanni sta seguendo Gesù, così si informa su di lui. «Signore, e lui?» (v. 21). Nel restituire a Pietro il ministero, Gesù ha predetto il modo in cui l’apostolo sarebbe morto (v. 18). Pietro si mostra curioso anche sulla sorte che spetterà a Giovanni. Gesù invece riporta la sua attenzione sulla richiesta di seguirlo, invitandolo a non preoccuparsi di quello che accadrà a un altro discepolo.

`Leggere Giovanni 21:23-25. In che modo Gesù viene frainteso e cosa dice Giovanni per correggere il fraintendimento?`

La gente ha frainteso ciò che Gesù intendeva con le parole: «Se voglio che rimanga finché io venga, che t’importa? Tu, seguimi!» (Gv 21:22); pensavano che significasse che Gesù sarebbe ritornato prima che Giovanni morisse. Con il passare del tempo e l’avanzare dell’età, se Giovanni fosse morto e Gesù non fosse tornato ci sarebbe stata una crisi. Così Giovanni corregge questo equivoco, indicando che si trattava di un discorso ipotetico, non di una profezia su ciò che sarebbe accaduto.

L’idea di concentrarsi su Gesù, invece che su altri, diventa una potente traccia per il resto della lezione della settimana. Gesù, e solo lui, è il nostro Salvatore. Le persone inevitabilmente vi deluderanno e forse vi faranno anche del male. Le verità trattate da martedì a giovedì riprenderanno il tema della comprensione della Parola di Dio, con l’obiettivo di conoscere e seguire Gesù, unico a essere nostro Maestro e nostra guida, indipendentemente dall’aiuto, dal consiglio e dalla guida che gli altri sono in grado di darci.

`Ti è mai capitato di essere deluso dagli altri? Che cosa hai imparato?`