---
title:  Teologia dall’Alto o dal basso
date:   25/12/2024
---

`Leggere Giovanni 4:46-54. Qual è il problema che l’ufficiale presenta a Gesù e qual è la vera questione di fondo?`

Quest’uomo si presenta a Gesù, la luce del mondo, ma ha deciso che crederà solo se egli guarirà suo figlio. Potremmo definire la teologia di quest’uomo “teologia dal basso”, quella che stabilisce le regole e gli standard per Dio e la sua Parola. Le idee umane, per quanto imperfette, limitate e soggettive, diventano l’autorità finale sulla base della quale interpretare la Parola di Dio. Un rischio veramente pericoloso!

La teologia “dall’alto”, al contrario, risponde per fede, credendo innanzitutto in Dio e nella sua parola (Gv 4:48; 6:14,15; 2 Ti 3:16). Quando la Bibbia viene accettata per fede, s’interpreta da sé. La sua visione del mondo, e non la filosofia del tempo, costituisce la guida per comprendere e interpretare la Scrittura stessa. Le opinioni umane devono essere poste al servizio della Parola di Dio, non viceversa. Dobbiamo credere alle sue parole se vogliamo credere a quelle di Gesù (Gv 5:46,47). «Se perseverate nella mia parola, siete veramente miei discepoli» (Gv 8:31). Se dubitiamo della Parola di Dio, essa non può dimorare in noi (5:38).

«Chi mi respinge e non riceve le mie parole ha chi lo giudica; la parola che ho annunciata è quella che lo giudicherà nell’ultimo giorno. Perché io non ho parlato di mio; ma il Padre, che mi ha mandato, mi ha comandato lui quello che devo dire e di cui devo parlare» (12:48,49).

Ascoltare la Parola di Dio è più di una raccolta passiva d’informazioni, significa anche fare la volontà di Dio. E questa è la risposta attiva all’ascolto. «Se uno vuol fare la volontà di lui, conoscerà se questa dottrina è da Dio o se io parlo di mio» (7:17). Questo ascolto con la conseguente messa in pratica della Parola di Dio diventa espressione del nostro amore per lui. «Se uno mi ama, osserverà la mia parola; e il Padre mio lo amerà, e noi verremo da lui e dimoreremo presso di lui» (14:23).

`Che rapporto c’è tra il nostro amore per Gesù e l’ubbidienza? Perché qualsiasi forma di ubbidienza non basata sull’amore è a forte rischio di legalismo?`