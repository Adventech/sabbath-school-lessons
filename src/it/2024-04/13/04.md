---
title:  Luce e tenebre
date:   24/12/2024
---

`Leggere Giovanni 1:4-10; 3:19-21; 5:35; 8:12; 9:5; 11:9,10; 12:35. Quale grande contrasto si palesa in questi passi e perché è essenziale ai fini della comprensione della verità?`

Il mondo è nelle tenebre, rifiuta la luce e non può, con le proprie forze, trovare la strada verso il vero Dio, quello personale della creazione, della rivelazione e della redenzione.

«L’umanità non potrà mai con i soli suoi mezzi pervenire alla conoscenza delle realtà divine. “Si tratta di cose più alte del cielo; tu che faresti? Di cose più profonde del soggiorno dei morti; come le conosceresti?” (Gb 11:8). Solo lo Spirito di adozione ci rende capaci di discernere le cose profonde di Dio, “le cose che occhio non vide, e che orecchio non udì, e che mai salirono nel cuore dell’uomo sono quelle che Dio ha preparate per coloro che lo amano” (1 Co 2:9)» - DA, 412 [pp. 303,304].

Solo Gesù Cristo «ha fatto conoscere», il Padre (Gv 1:18). Il verbo greco è exēgeomai, che significa «interpretare», «spiegare» o «esporre». Giovanni presenta Gesù come il Messaggero celeste, colui che spiega cosa significhi conoscere Dio, l’unico in grado di farcelo conoscere davvero.

`Leggere Giovanni 8:42-44. Come si esprime Gesù a proposito delle false fondamenta sulle quali i capi religiosi di Israele hanno costruito la loro fede?`

Chi non è radicato nella verità parla basandosi su quello che sa. Coglie il significato di un testo solo da una prospettiva umana. Al contrario, dobbiamo accettare che Cristo è la luce del mondo e seguirlo nell’interpretazione della sua Parola. Il diavolo parla «di quel che è suo» (Gv 8:44). Se non stiamo attenti e non ci arrendiamo nella fede e nell’ubbidienza a Dio, rischiamo di fare la stessa cosa: leggere il testo basandoci solo sui nostri desideri, sulle nostre volontà e sulle nostre prospettive, ed è molto più facile da fare di quanto possiamo immaginare.

`Davanti alle verità «scomode», come reagiamo?`