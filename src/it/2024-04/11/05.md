---
title:  Lo Spirito Santo
date:   11/12/2024
---

Nel Vangelo di Giovanni lo Spirito Santo non riceve lo stesso spazio che è dato al Padre e al Figlio. Tuttavia, il suo ruolo è cruciale per il successo della missione di Gesù.

`Leggere Giovanni 1:10-13. Perché lo Spirito Santo è determinante ai fini della conversione?`

Nel primo capitolo di Giovanni emerge la centralità del ruolo dello Spirito Santo. L’autore ci dice che quanti hanno accolto la Parola (cioè hanno creduto in Cristo) sono diventati figli di Dio, quelli che «non sono nati da sangue, né da volontà di carne, né da volontà d’uomo, ma sono nati da Dio» (Gv 1:13). Questo è possibile solo grazie all’azione dello Spirito Santo.

`Quali sono le attività dello Spirito Santo? Giovanni 3:5-8; 6:63; 14:26; 15:26; 16:7-11.`

«Parlando ai discepoli dell’opera dello Spirito Santo, Gesù infuse in loro la sua gioia e la sua speranza. Egli gioiva per il potente aiuto assicurato alla sua chiesa. Lo Spirito Santo era il più grande dono che potesse chiedere al Padre per il progresso del suo popolo. Lo Spirito era l’agente rigenerante mediante il quale il sacrificio di Gesù diventava efficace. La potenza del male si era rafforzata durante i secoli e gli uomini si sottomettevano pienamente all’influsso di Satana. Il peccato poteva essere affrontato e vinto solo tramite la terza persona della divinità, nella pienezza della sua potenza» DA, 671 [p. 502].

Che benedizione ricevere lo Spirito Santo, il quale certifica che Dio è veritiero (Gv 3:33)! È lo Spirito che convince di peccato, giustizia e giudizio (16:8-11). Quindi, la chiave per conoscere ciò che è giusto, vero e buono è la sottomissione della nostra ragione e delle nostre esperienze di vita alla Parola di Dio, grazie alla forza di persuasione dello Spirito Santo.