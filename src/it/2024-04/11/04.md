---
title:  Conoscere il Figlio signiﬁca conoscere il Padre
date:   10/12/2024
---

In tutto il Vangelo di Giovanni, l’apostolo narra come Gesù, il Figlio, compia delle azioni che rimandano al Padre. Gesù spiega chi è il Padre e mostra qual è il suo rapporto con il nostro mondo, in piena coerenza con il passo in Giovanni 1:18, dove dice che egli fa conoscere il Padre (dal greco exēgeomai: spiegare, interpretare, esporre). Gesù lo fa ripetutamente. La parola Padre (patēr) compare 136 volte in Giovanni e altre 18 nelle tre epistole dell’apostolo, più di un terzo del totale nel Nuovo Testamento. Il discorso di commiato è una delle principali sezioni del Vangelo in cui Gesù fa conoscere il Padre.

Gesù era il rappresentante del Padre sulla terra ed è venuto a vivere, da uomo, la volontà del Padre. Ha spiegato che in ogni cosa cercava di fare la volontà del Padre e non la propria (5:30). Un’affermazione che a prima vista può sorprendere, ma dimostra quanto Gesù, in quanto essere umano, fosse totalmente arreso al Padre.

Lo conferma anche quando dice di essere stato mandato dal Padre per portare a termine la sua opera, la salvezza dell’umanità, e che il Padre stesso rende testimonianza della sua opera (vv. 36,38). Gesù ha proclamato che il Padre lo ha mandato per servire, perché è l’unico attraverso il quale il genere umano può arrivare a lui (6:40,44). Il Padre vuole che le persone abbiano la vita eterna che si trova in Gesù, il quale promette di risuscitarle nell’ultimo giorno.

`Che rapporto esiste tra Gesù e il Padre? Giovanni 7:16; 8:38; 14:10-23; 15:1,9,10; 16:27,28; 17:3.`

Le affermazioni di Gesù sul suo rapporto con il Padre sono stupefacenti. Egli afferma che tutti i suoi insegnamenti sono del Padre; che ogni sua parola l’ha ascoltata personalmente da lui; che credere in lui è un’esperienza di fede ed equivale a credere nel Padre; che ogni sua parola e ogni sua opera vengono dal Padre; e che lui e il Padre sono uniti nell’amare e nell’agire per la salvezza dell’umanità. Una straordinaria testimonianza della vicinanza di Gesù al Padre suo che è nei cieli!

`Come cambierebbe la tua vita se i tuoi pensieri e le tue azioni fossero diretta espressione della volontà di Dio? Cioè, come possiamo vivere meglio ciò che sappiamo essere la volontà di Dio per la nostra vita?`