---
title:  La preghiera di Gesùz
date:   12/12/2024
---

Giovanni 17 viene talvolta definito “la preghiera sacerdotale” di Gesù, a conclusione del discorso di commiato. Gesù è venuto su questa terra affinché l’umanità possa, in definitiva, ripristinare il rapporto originario e personale con Dio. Il Figlio ha compiuto fedelmente i segni che Dio gli aveva commissionato. Con le parole e i fatti ha comunicato Dio al popolo. Sapeva che avrebbe lasciato presto questa terra e desiderava condividere ancora una volta il suo amore per i suoi discepoli, perché comprendessero la stretta relazione tra lui, il Padre e lo Spirito Santo. E voleva farli entrare in quella relazione personale con Dio Padre e con lo Spirito che egli stesso intratteneva.

`Leggere Giovanni 17:1-26. Quali sono le parole di questo brano che dimostrano il desiderio di Gesù di una stretta relazione d’amore tra lui, il Padre e i discepoli?`

Molti leggono Giovanni 17 alla luce dell’idea che l’unica cosa fondamentale sia l’unità e l’amore. Non c’è dubbio che lo scopo di Dio sia quello di riportarci a una relazione personale con lui e con tutti gli uomini. Ma una lettura più attenta suggerisce un legame molto più vitale tra amore e verità.

Questa è la vita eterna: che conoscano te, il solo vero Dio, e colui che tu hai mandato, Gesù Cristo (Gv 17:3), non Dio, chiunque pensiamo egli sia. «Io ho manifestato il tuo nome agli uomini che tu mi hai dati dal mondo... ed essi le hanno ricevute e hanno veramente conosciuto che io sono proceduto da te, e hanno creduto che tu mi hai mandato» (vv. 6,8). «Santificali nella verità. La tua parola è verità» (v. 17).

Cristo è venuto per rivelare il Padre, missione importante a causa delle molte idee sbagliate su Dio. Il Vangelo di Giovanni ci fa vedere quanto Gesù abbia preso sul serio il mandato affidatogli; ha rappresentato in maniera corretta la Parola e le azioni di Dio. Se la verità non fosse stata importante, perché spingersi fino a tanto?

Gesù ha vissuto una vita di grandi difficoltà ed è stato respinto dalle autorità religiose. Ha subìto l’indifferenza della gente e persino, a volte, dei suoi stessi discepoli. Uno di loro lo ha tradito e un altro lo ha rinnegato tre volte. È stato sottoposto a un processo incessante ed è morto su una croce per mano di coloro che era venuto a salvare.

`Come ci si può avvicinare a sperimentare quell’amore che caratterizza il rapporto tra il Padre e il Figlio?`