---
title:  La risurrezione di Lazzaro
date:   10/10/2024
---

Il capitolo 11 è denso di malinconia: la triste notizia della malattia di un caro amico (Gv 11:1-3), il pianto per la sua morte (vv. 19,31,33), il lamento delle sorelle secondo le quali Lazzaro non sarebbe morto se Gesù fosse stato presente (vv. 21,32) e le lacrime dello stesso Gesù (v. 35). Ma egli aveva indugiato due giorni prima di mettersi in viaggio verso Lazzaro (11:6), facendo addirittura intendere che era contento di non essere andato prima (vv. 14,15). Una scelta non dettata dalla freddezza, ma dal proposito di rivelare la gloria di Dio. Nei versetti da 17 a 27, Lazzaro è morto da quattro giorni e il suo corpo è già in decomposizione; come dice Marta, «Signore, egli puzza già, perché siamo al quarto giorno» (11:39). Senza dubbio, il ritardo di Gesù contribuisce a rendere ancora più sorprendente il miracolo che segue. Risuscitare un cadavere in decomposizione? Quale altra prova potrebbe dare Gesù per dimostrare di essere Dio? E in quanto Dio, colui che ha creato la vita, Gesù ha potere anche sulla morte. Sfrutta allora l’occasione della morte di Lazzaro per rivelare una verità cruciale che lo riguarda: «Io sono la risurrezione e la vita; chi crede in me, anche se muore, vivrà; e chiunque vive e crede in me, non morirà mai. Credi tu questo?» (vv. 25,26).

`Leggere Giovanni 11:38-44. Cosa fa Gesù per avvalorare la sua affermazione?`

Così come ha dimostrato di essere luce del mondo (8:12; 9:5), restituendo la vista al cieco (9:7), Gesù risuscita Lazzaro (11:43,44), dimostrando di essere anche risurrezione e vita (v. 25). Questo miracolo, più di ogni altro, lo indica come Creatore della vita, egli stesso Dio, e garantisce un forte accredito alla tesi di Giovanni: Gesù è il Figlio divino di Dio e noi, credendo, possiamo avere la vita per mezzo di lui (Gv 20:30,31). Tuttavia, giunti alla fine di questa incredibile storia (11:45-54), in cui molti di coloro che videro credettero (v. 45), si palesa un’efficace ma triste ironia. Gesù dimostra di poter riportare in vita i defunti ma, nonostante questo, alcuni uomini sono convinti di poterlo fermare uccidendolo! Un esempio calzante delle manie dell’umanità, contrapposte alla sapienza e alla potenza divine!