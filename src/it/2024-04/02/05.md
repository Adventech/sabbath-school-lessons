---
title:  La guarigione del cieco - II parte
date:   09/10/2024
---

`Leggere Giovanni 9:17-34. Che cosa domandano i capi e come risponde il cieco?`

Questa lunga sezione di Giovanni 9 è l’unica che non vede Gesù quale attore principale sulla scena, anche se è certamente oggetto di discussione. Così come la questione del peccato ha innescato il racconto (9:2), i farisei pensano che Gesù sia un peccatore perché ha guarito di sabato (vv. 16,24) e calunniano l’uomo guarito apostrofandolo con l’epiteto «nato nel peccato» (v. 34). Si verifica un curioso capovolgimento. Il cieco vede sempre di più, non solo fisicamente ma anche spiritualmente, mentre cresce il suo apprezzamento per Gesù e la sua fede in lui. I farisei, al contrario, diventano sempre più ciechi nella loro comprensione, prima dividendosi su Gesù (9:16), poi dimostrando di non avere idea circa la sua provenienza (v. 29).

Nel frattempo, il racconto di questo miracolo offre a Giovanni l’opportunità di dirci chi sia Gesù. Il tema dei segni al capitolo 9 si interseca con diversi altri argomenti tipici del vangelo. Giovanni ribadisce che Gesù è la luce del mondo (9:5; cfr. 8:12).

Il racconto tratta anche dell’origine misteriosa di Gesù. Chi è, da dove viene, qual è la sua missione (vv. 12-29; cfr. 1:14). In questo capitolo compare anche la figura di Mosè, citata nei precedenti racconti di miracoli (Gv 9:28,29; cfr. 5:45,46 e 6:32). Infine, troviamo il tema della reazione della folla. Alcuni scelgono le tenebre al posto della luce, mentre altri rispondono in fede (9:16-18,35-41; cfr. 1:9-16; 3:16-21 e 6:60-71).

Spaventa la cecità spirituale dei capi religiosi. Una persona, un tempo cieco e mendicante, può dichiarare: «Da che mondo è mondo non si è mai udito che uno abbia aperto gli occhi a uno nato cieco. Se quest’uomo non fosse da Dio, non potrebbe far nulla» (9:32,33). Eppure, i capi religiosi, guide spirituali della nazione, coloro che avrebbero dovuto essere i primi a riconoscere Gesù e ad accettarlo come Messia, nonostante tutte le incredibili evidenze, non riescono a vederlo, o non vogliono proprio vederlo. Un chiaro e potente monito su come il nostro cuore ci possa ingannare!

`Leggere 1 Corinzi 1:26-29. Come si concilia ciò che Paolo scrive in questi versetti con il racconto di Giovanni, e come si applica lo stesso principio anche oggi?`