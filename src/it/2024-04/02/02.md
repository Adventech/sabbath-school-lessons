---
title:  Sfamare una folla di cinquemila persone
date:   06/10/2024
---

In Giovanni 6:4,5 l’apostolo afferma che quando i cinquemila furono nutriti era vicina la Pasqua ebraica. Quella festa commemorava la liberazione di Israele dall’Egitto. L’agnello pasquale sostituiva il sacrificio del primogenito, simbolo della morte di Gesù a nostro favore. Sulla croce, egli si è fatto carico della condanna che ci siamo meritata per i nostri peccati. Cristo, nostra Pasqua, è stato immolato per noi (1 Co 5:7).

«Cristo, pur essendo senza peccato, divenne peccato per l’uomo. Egli portò su di sé la trasgressione e fu separato dal Padre: il suo cuore fu spezzato, la sua vita stroncata. Questo grande sacrificio fu permesso affinché i peccatori fossero redenti» - GC, 540 [p. 422].

`Leggere Giovanni 6:1-14. In questo brano quali sono i punti di contatto tra Gesù e Mosè? Cosa fa Gesù per aiutare a ricordare al popolo la liberazione goduta dai loro avi per mezzo del ministero di Mosè?`

Numerosi dettagli di questa storia pongono Gesù in parallelo con Mosè nell’Esodo. Il tempo della Pasqua (6:4) indica la grande liberazione dall’Egitto. Gesù sale su un monte (v. 3) come fece Mosè sul Sinai. Gesù mette alla prova Filippo (vv. 5,6) così come gli Israeliti furono messi alla prova nel deserto. La moltiplicazione dei pani (v. 11) ricorda la manna. La raccolta del cibo avanzato (v. 12) ricorda quella della manna da parte degli Israeliti. Vengono riempite dodici ceste di avanzi (v. 13), lo stesso numero delle tribù d’Israele. Il popolo commenta che Gesù è il profeta venuto nel mondo (v. 14), parallelamente al «profeta come me» annunciato in Deuteronomio 18:15. Tutto questo rimanda a Gesù come il nuovo Mosè, venuto per liberare il suo popolo.

Giovanni mostra una figura che non solo compie segni e prodigi, ma lo fa in un contesto che avrebbero dovuto avere un significato speciale per il popolo ebraico. Gesù, in sostanza, sta indicando loro la propria divinità.

`Leggere Isaia 53:4-6 e 1 Pietro 2:24. Qual è la grande verità che emerge da questi passi su Gesù «Agnello di Dio»? Come si lega la sua divinità a questa verità e perché è la più importante che si possa conoscere?`