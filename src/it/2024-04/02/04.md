---
title:  La guarigione del cieco - I parte
date:   08/10/2024
---

`Leggere Giovanni 9:1-16. Secondo i discepoli, qual era la causa della cecità di quell’uomo e in che modo Gesù corregge quelle false convinzioni?`

I discepoli collegano malattia e peccato. Alcuni passi dell’Antico Testamento puntano in questa direzione (cfr. Es 20:5; 2 R 5:15-27; 15:5 e 2 Cr 26:16-21), ma la storia di Giobbe avrebbe dovuto indurre alla cautela sulla costante applicazione di questa connessione. Gesù mette le cose in chiaro: non nega un legame tra il peccato e la sofferenza ma, in questo caso, indica uno scopo più elevato: la glorificazione di Dio mediante la guarigione. Il racconto contiene alcune affinità con la storia della creazione; per esempio, Dio che forma il primo uomo dalla polvere del suolo (Ge 2:7), mentre Gesù prepara dell’argilla per dare al cieco ciò che gli mancava dal grembo materno. In Matteo, Marco e Luca, i racconti dei miracoli seguono uno schema comune: l’esposizione del problema, la presentazione dell’individuo a Gesù, la guarigione e il riconoscimento del recupero con la lode a Dio.

Nell’episodio narrato in Giovanni 9, questa sequenza si completa al v. 7. Ma, come accade tipicamente in questo Vangelo, il significato del miracolo diventa il punto di partenza per una discussione più ampia, determinando un lungo scambio tra l’uomo guarito e i capi religiosi. Questa discussione, dal grande impatto, ruota attorno a due coppie di concetti contrastanti e intrecciati: peccato/opera di Dio e cecità/vista.

Il narratore, fino al versetto 14, non dice al lettore che Gesù ha compiuto questa guarigione di sabato, il che, secondo la tradizione e non secondo la Scrittura, significava trasgredire il sabato. Per questo motivo, i farisei lo considerano un trasgressore. Giungono alla conclusione che egli non viene da Dio perché «non osserva il sabato». Ma altri trovavano inquietante il fatto che un peccatore possa compiere tali segni (Gv 9:16). La discussione è lungi dal dirsi conclusa, ma compare già una divisione. Il cieco ha le idee sempre più chiare sulla vera identità di Gesù, ma i capi religiosi sono sempre più confusi e ciechi a tal riguardo.

`Perché questo episodio ci fa capire i pericoli che si nascondono quando si è ciechi e ci si lascia guidare dalle nostre convinzioni e tradizioni, perdendo di vista le verità che abbiamo davanti agli occhi?`