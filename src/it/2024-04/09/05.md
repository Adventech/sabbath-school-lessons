---
title:  Respingere la sorgente della vita
date:   27/11/2024
---

Il Vangelo di Giovanni ospita alcuni dei racconti più tristi di tutta la Scrittura. «La luce splende nelle tenebre, e le tenebre non l’hanno sopraffatta». «Egli era nel mondo, e il mondo fu fatto per mezzo di lui, ma il mondo non l’ha conosciuto». È venuto in casa sua e i suoi non l’hanno ricevuto» (Gv 1:5,10,11).

L’IO SONO è stato rifiutato da molti dei suoi. Non c’è da stupirsi se Paolo in seguito avvertirà: «Non abbandonate la vostra franchezza che ha una grande ricompensa» (Eb 10:35). Come abbiamo visto più volte, Cristo è stato rifiutato perché la gente non ha accettato la sua Parola.

«Il modo di pensare umanistico contemporaneo inizia con il dubbio. Le persone mettono in discussione tutto per determinare cosa sia la verità. Ciò che sopravvive al fuoco dell’esame incrociato viene accettato come conoscenza solida e rocciosa, qualcosa su cui riporre la propria fede. Alcuni applicano lo stesso metodo alla Bibbia, mettendo in discussione tutto da un punto di vista scientifico, storico, psicologico, filosofico, archeologico o geologico per determinare cosa ci sia di vero in essa. Il metodo stesso parte e si basa sul dubbio riguardo la veridicità della Scrittura. Cristo chiese: “Ma quando il Figlio dell’uomo verrà, troverà la fede sulla terra?” (Lu 18:8)». E. Zinke e R. Hegstad, The Certainty of the Second Coming, Review and Herald Publishing Association, Hagerstown, MD, 2000, p. 9.

`Leggere Numeri 13:23-33. Cosa fece la differenza tra i due rapporti delle spie di ritorno da Canaan?`

Il peccato degli Ebrei quando si trovavano a Kadesh Barnea fu quello di dubitare della Parola di Dio, il quale aveva chiesto loro di salire e conquistare la terra. Dodici spie furono inviate a Canaan per sorvegliare il territorio. Tornarono con due rapporti. La maggioranza di loro ne produsse uno negativo: il paese è abitato da giganti, le città sono fortificate, dispongono di armi mai viste prima ed eserciti ben addestrati. Al contrario, noi siamo stati schiavi nella terra d’Egitto con poca esperienza militare. Dieci spie votarono no, basandosi su prove schiaccianti da un punto di vista umano. Due spie votarono sì, basandosi sulla loro fede nella potenza schiacciante della Parola di Dio.

`Come evitare lo stesso tipo di errore commesso da alcune spie? Allo stesso tempo, come ci si difende dalla presunzione che può portarci a fare azioni stupide nella convinzione che quella sia la volontà di Dio?`