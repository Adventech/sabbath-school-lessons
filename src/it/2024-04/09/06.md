---
title:  Il giudizio
date:   28/11/2024
---

«Chi crede in lui non è giudicato; chi non crede è già giudicato, perché non ha creduto nel nome dell’unigenito Figlio di Dio. Il giudizio è questo: la luce è venuta nel mondo e gli uomini hanno preferito le tenebre alla luce, perché le loro opere erano malvagie. Perché chiunque fa cose malvagie odia la luce e non viene alla luce, affinché le sue opere non siano scoperte; ma chi mette in pratica la verità viene alla luce, affinché le sue opere siano manifestate, perché sono fatte in Dio» (Gv 3:18-21; cfr. 1:10).

`Perché le persone vengono giudicate? Giovanni 3:18,36; 5:24,38; 8:24; 12:47.`

Il rifiuto di Gesù Cristo, la luce del mondo, ci espone al dubbio e alle tentazioni del diavolo; è come passare dalla luce alle tenebre. Eva ricevette la luce su come relazionarsi con l’albero al centro del giardino. Satana la tentò per insinuare in lei il dubbio sulla luce. Eva mise alla prova la parola di Dio pensando che un Dio d’amore non avrebbe fatto morire le creature appena create. Si affidò anche ai dati dei suoi sensi. «Il serpente ha mangiato il frutto e ora ha il potere di parlare, forse ha ragione. Se prendo quel frutto posso diventare come Dio!». Ingannata, si allontanò dalla luce e suo marito la seguì.

`Leggere Matteo 4:1-4. Nel deserto, durante la tentazione, a quali principi fa ricorso Gesù per combattere gli inganni di Satana?`

Cristo aveva a disposizione lo stesso strumento di pensiero umanistico utilizzato da Adamo ed Eva, dagli antidiluviani e da Israele a Kadesh Barnea. Avrebbe potuto chiedere perché un Dio d’amore lascia suo Figlio nel deserto per 40 giorni e notti senza cibo né protezione. Avrebbe anche potuto dimostrare la sua condizione divina trasformando le pietre in pane! Invece, rispose con la Parola di Dio, agendo a livello delle cose celesti, piuttosto che affidandosi a schemi tipici del pensiero terreno. Avrebbe facilmente potuto razionalizzare la sua decisione sbagliata, come spesso fanno molte persone, anche di fede.