---
title:  La vita era in lui
date:   24/11/2024
---

In Giovanni 1:1, l’apostolo afferma inequivocabilmente che Gesù è Dio, il Figlio divino. Di conseguenza, al v. 4 - «In lui era la vita e la vita era la luce degli uomini» (ND) - dove per vita qui si intende quella divina, preesistente, eterna ed esistente in se stessa. Poiché Gesù ha in sé la vita, la può deporre e riprendere (10:17). E può darla a chi vuole (5:21; cfr. 14:19). Il termine vita (zoē) compare 36 volte in Giovanni, che equivale a circa il 25% della sua presenza totale nel Nuovo Testamento. In Giovanni 1:4,5, oltre a riferirsi alla fonte della vita sul nostro pianeta, il termine è anche collegato alla salvezza. Nel resto del Vangelo, questa idea (zoē) viene più frequentemente espressa come vita eterna, promessa di salvezza (cfr. 3:15,16,36; 4:14,36; 6:27,40,47,54,68; 10:27,28). Così, colui che ha dato la vita alla creazione è lo stesso che porta la salvezza, la vita eterna a un mondo perduto.

`Perché Gesù è sceso sulla terra? Giovanni 1:29; 3:16; 6:40; 10:10 e 12:27.`

«E come Mosè innalzò il serpente nel deserto, così bisogna che il Figlio dell’uomo sia innalzato, affinché chiunque crede in lui abbia vita eterna» (3:14,15).

Come il serpente di bronzo prese il posto degli Israeliti che erano stati morsi dai serpenti, così Gesù ha preso il nostro posto, noi che siamo stati colpiti dal peccato.

Si è fatto carico della pena che sarebbe spettata a noi perché potessimo avere la vita che era sua. Cristo desidera che si abbia la vita e la si abbia in abbondanza (10:10). Così, «a tutti quelli che l’hanno ricevuto egli ha dato il diritto di diventare figli di Dio: a quelli che credono nel suo nome; i quali non sono nati da sangue, né da volontà di carne, né da volontà d’uomo, ma sono nati da Dio» (1:12,13).

Cristo è venuto a rivelarci il Padre. Infatti, «nessuno ha mai visto Dio; l’unigenito Dio, che è nel seno del Padre, è quello che l’ha fatto conoscere» (v. 18). Se vediamo il carattere di Gesù possiamo comprendere anche quello del Padre.

`Cosa ci insegna la vita di Gesù sul carattere del Padre? Perché questa rivelazione è una notizia straordinaria?`