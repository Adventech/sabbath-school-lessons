---
title:  Le parole di vita eterna
date:   25/11/2024
---

`Leggere Giovanni 6:61-68. Quando Gesù chiede ai discepoli se vogliono andarsene, che significato ha la risposta di Pietro?`

Le parole di Pietro sulla «vita eterna» si inseriscono in un tema che attraversa l’intero Vangelo di Giovanni. Un concentrato di fraseologia sulla vita eterna appare al capitolo 6, quando si racconta del pasto dei cinquemila (6:27,40,47,54,68). Gesù afferma di essere il pane della vita (v. 35), a intendere che la sua esistenza, la sua morte e la sua risurrezione sono la sorgente della salvezza eterna. L’espressione «vita eterna», o il suo equivalente, ricorre almeno 17 volte in questo Vangelo.

Il termine in oggetto non si riferisce a un’esistenza spirituale, nemmeno al diventare parte di un essere eterno, o a qualche altro concetto etereo. Ma a quella forza vivificante che porta salvezza e significato alla nostra esistenza adesso, e alla vita senza fine quando il nostro Signore tornerà. Come Gesù si è fatto carne, così la risurrezione di cui egli parla avviene nel tempo e nello spazio e in un corpo fisico. È una risurrezione dai morti, un rinnovamento di quella vita che avevamo un tempo nell’Eden.

`Come si riceve la vita eterna? Giovanni 3:15,16; 5:24; 6:40,47; 8:31; 12:46; 20:31.`

Noi crediamo per sola fede che Gesù Cristo è venuto a vivere e a morire per noi. Questa fede ci viene regalata, ma dobbiamo scegliere consapevolmente di abbandonarci a Gesù, di pentirci e di reclamare il suo sangue per il perdono e la purificazione del peccato. Quando Gesù chiede a Pietro se anche lui se ne voglia andare, la sua risposta «Signore, da chi andremmo noi? Tu hai parole di vita eterna» (6:68) racchiude l’essenza della salvezza e il modo in cui ottenerla. Non arriva dalla filosofia, dalla storia o dalla scienza, tutte discipline umane. Viene da Gesù che, possedendo in sé la vita eterna, la offre gratuitamente a tutti coloro che, rispondendo allo Spirito Santo, la accetteranno.

`In che misura la promessa della vita eterna condiziona la nostra prospettiva di questa esistenza temporanea? Quanto è giusto essere attaccati a questa vita?`