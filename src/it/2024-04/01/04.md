---
title:  Il miracolo presso la vasca di Betesda
date:   01/10/2024
---

Il successivo segno narrato da Giovanni avviene presso la vasca di Betesda (5:1-9). Secondo la credenza del tempo, un angelo provocava un movimento nell’acqua e il primo malato che riusciva a entrarci guariva. Di conseguenza, i portici della vasca erano affollati da persone che speravano di essere guarite. Gesù si reca a Gerusalemme e, passando davanti alla piscina, vede la folla in attesa. Una visione che non può lasciare indifferenti! Tutte quelle persone, alcune sicuramente malate, in costante attesa di una guarigione nei pressi dell’acqua, che non ci sarà.

Che straordinaria opportunità per Gesù!

`Leggere Giovanni 5:1-9. Poiché tutti i presenti alla vasca di Betesda desideravano la guarigione, perché Gesù chiede al paralitico se vuole essere guarito (v. 6)?`

Quando si è malati da tanto tempo l’infermità diventa la norma. E per quanto possa sembrare strano, a volte rischia di essere vagamente fastidioso lasciarsela alle spalle. Rispondendo in quel modo l’uomo lascia intendere di voler guarire. Il problema è che lo sta cercando nel posto sbagliato, mentre colui che ha creato le gambe dell’uomo è proprio di fronte a lui. L’uomo non conosce la persona che gli sta parlando; ma dopo la guarigione, avrebbe potuto iniziare a capire che Gesù era qualcuno di veramente molto speciale.

«Gesù non chiede a quest’uomo sofferente di credere in lui. Gli dice semplicemente: “Levati, prendi il tuo lettuccio, e cammina” (v. 8). Per fede, l’infermo accetta quelle parole. Ogni nervo e ogni muscolo acquistano nuova vita e la forza della guarigione si estende fino alle sue membra storpie. Senza fare obiezioni ubbidisce all’ordine di Cristo e tutti i suoi muscoli rispondono alla sua volontà. Balzando in piedi, si ritrova un uomo in grado di agire. Gesù non gli aveva promesso nessun aiuto divino. L’uomo avrebbe potuto dubitare e perdere così la sua unica speranza di guarigione. Ma credette nella parola di Cristo, e seguendo il suo consiglio ottenne forza» - DA, 202,203 [p. 140].

`Più tardi, Gesù incontra di nuovo quest’uomo al tempio e dice: «Ecco, tu sei guarito; non peccare più, ché non ti accada di peggio» (Gv 5:14). Che relazione c’è tra malattia e peccato? Perché è importante capire che non qualsiasi infermità è la conseguenza diretta di un determinato peccato?`