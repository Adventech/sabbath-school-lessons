---
title:  Le nozze di Cana
date:   29/09/2024
---

`Leggere Giovanni 2:1-11. Quale segno lasciò Gesù a Cana e in che modo aiutò i discepoli a credere in lui?`

Vederlo compiere il miracolo di trasformare l’acqua in vino fornisce ai discepoli una prova ulteriore della decisione di seguire Gesù. Un segno simile e così eclatante poteva indicare altro se non che quella persona proveniva da Dio? (Probabilmente, non erano ancora pronti a capire che era Dio).

Mosè era il capo degli Israeliti e fece uscire Israele dall’Egitto con molti «segni e prodigi» (De 6:22; 26:8). Dio si servì di lui per liberare Israele dagli Egiziani (in un certo senso, Mosè fu per loro un «salvatore»).

Attraverso di lui, Dio annunciò che sarebbe venuto un profeta come lui e chiese a Israele di ascoltarlo (De 18:15; Mt 17:5; At 7:37). Quel «profeta» era Gesù, e in Giovanni 2 leggiamo del suo primo segno, che a sua volta rimanda alla liberazione dei figli d’Israele dall’Egitto.

Gli Egiziani consideravano il fiume Nilo una risorsa fondamentale e una divinità. Una delle famose piaghe colpì proprio il fiume: la trasformazione delle sue acque in sangue. A Cana, Gesù fece un miracolo simile, ma invece di trasformare l’acqua in sangue la mutò in vino.

L’acqua proveniva da sei vasi usati per la purificazione durante i rituali ebraici, e ciò collega ancora più strettamente il miracolo ai temi biblici della salvezza. Raccontando l’episodio della trasformazione dell’acqua in vino, e facendo quindi riferimento all’Esodo, Giovanni sta indicando che Gesù è il nostro liberatore.

Cosa avrà pensato il padrone del banchetto di quel vino non fermentato che Gesù aveva fornito? Resta molto sorpreso dalla qualità della bevanda e, ignaro del miracolo compiuto da Gesù in quel luogo, pensa che sia stato conservato il meglio per ultimo.

Il termine greco oinos viene impiegato sia per il succo d’uva fresco sia per quello fermentato (cfr. The Seventh-day Adventist Bible Dictionary, p. 1177). Ellen G. White sostiene che il succo prodotto dal miracolo non fosse alcolico (DA, 149 [p. 100]). Di sicuro, i testimoni dell’accaduto rimasero meravigliati.

`Quali sono i tuoi motivi per seguire Gesù?`