---
title:  Le affermazioni di Gesù
date:   03/10/2024
---

Il miracolo del paralitico a Betesda offre a Giovanni la straordinaria opportunità di sottolineare l’identità di Gesù. L’autore utilizza nove versetti per descrivere il miracolo e altri quaranta per parlare di chi l’ha compiuto.

`Leggere Giovanni 5:16-18. Perché Gesù viene maltrattato per il suo intervento in giorno di sabato?`

La lettura del v. 18 può risultare inquietante perché potrebbe far pensare che Gesù stesse infrangendo il sabato, ma se leggiamo con attenzione i vv. da 16 a 18, Gesù sostiene che la sua «opera» di sabato è coerente con la sua relazione con il Padre. Dio non smette di sostenere l’universo durante il sabato. Di conseguenza, l’attività sabatica di Gesù era parte della sua rivendicazione di divinità. I capi religiosi lo perseguitano sulla base di una presunta violazione di quel giorno santo e delle sue affermazioni di parità con Dio.

`Leggere Giovanni 5:19-47. Cosa dice Gesù per aiutare i capi a capire chi egli sia davvero, assunto potentemente confermato dal miracolo appena compiuto?`

Gesù difende il suo agire in tre fasi:

1. Parla del suo rapporto intimo con il Padre (5:19-30), spiegando che loro due agiscono in armonia, al punto che Gesù ha il potere sia di giudicare sia di risuscitare i morti (vv. 25-30).

2. Chiama in rapida successione quattro «testimoni» a sua difesa: Giovanni il battista (vv. 31-35), i miracoli compiuti (v. 36), il Padre (vv. 37,38) e la Scrittura (v. 39). Ognuno di questi «testimoni» rende testimonianza a suo favore.

3. Ai vv. 40-47, pone davanti ai suoi accusatori la loro stessa condanna, palesando il contrasto tra il suo ministero e il loro egoismo. La loro condanna, dice, verrà da Mosè (vv. 45-47), colui nel quale hanno riposto le loro speranze.

`Come si evita il pericolo di credere in Dio senza però arrendersi totalmente a Cristo?`