---
title:  Cuori duri
date:   02/10/2024
---

Segni, miracoli, prodigi non dimostrano in sé una provenienza divina. Però, dall’altro lato, quando si è certi di tale provenienza è molto pericoloso respingerli.

`Leggere Giovanni 5:10-16. Cosa ci trasmette l’incredibile durezza di cuore dei capi religiosi nei confronti di Gesù e dei suoi miracoli?`

Quando Gesù si rivela all’uomo che è stato guarito, questi comunica subito ai capi religiosi l’identità di chi l’ha sanato. Verrebbe logico pensare che si tratti di un’occasione per lodare Dio, invece «i Giudei perseguitavano Gesù e cercavano di ucciderlo; perché faceva quelle cose di sabato» (v. 16). Era consentito guarire di sabato solo in caso di emergenza. Quest’uomo era disabile da 38 anni, non si può certo parlare di emergenza. E poi, che necessità c’era di fargli prendere il letto? È legittimo credere che chi, come Dio, ha il potere di compiere un tale miracolo sappia anche se sia lecito portare a casa una stuoia in giorno di sabato. Gesù stava cercando di condurli a verità bibliche più profonde, al di là delle regole create dall’uomo, che in alcuni casi avevano soffocato la vera fede.

`Cosa rivelano i seguenti episodi sulla durezza spirituale che ci può attanagliare nonostante le prove a disposizione (Gv 9:1-16; Mr 3:22,23; Mt 12:9-14)?`

Come potevano essere stati così ciechi quei capi religiosi? Con ogni probabilità, a causa del loro cuore corrotto, della falsa convinzione che il Messia li avrebbe liberati da Roma, del loro amore per il potere e della mancanza di sottomissione a Dio, tutto ha contribuito al rifiuto della verità che avevano proprio davanti ai loro occhi.

`Leggere Giovanni 5:38-42. Gesù da cosa mette in guardia? Cosa ci insegnano le sue parole?`