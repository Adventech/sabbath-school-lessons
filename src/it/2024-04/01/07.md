---
title:  Approfondimento
date:   04/10/2024
---

«Gesù non gli aveva promesso nessun aiuto divino. L’uomo avrebbe potuto dubitare e perdere così la sua unica speranza di guarigione. Ma credette nella parola di Cristo e, seguendo il suo consiglio, ottenne forza. Mediante la stessa fede possiamo ricevere la guarigione spirituale. Il peccato ci ha separati dalla vita di Dio. Il nostro spirito è paralizzato. Siamo incapaci di vivere una vita santa, così come quel paralitico non era in grado di camminare. Molti si rendono conto della loro impotenza e desiderano ardentemente una vita spirituale che ristabilisca la loro comunione con Dio, ma inutilmente cercano di conquistarla con i propri mezzi. Disperati, gridano: “Me infelice! Chi mi libererà da questo corpo di morte?” (Ro 7:24). Queste anime scoraggiate guardino verso l’alto. Il Salvatore si rivolge a chi ha riscattato con il suo sacrificio e dice loro con profondo affetto e simpatia: “Vuoi essere guarito?”. Egli ci ordina di alzarci, guariti e in pace. Non aspettate di sentirvi guariti; credete nella sua parola ed essa si adempirà. Deponete la vostra volontà ai piedi di Cristo, agite secondo la sua parola e riceverete forza. Qualunque sia la colpa, qualunque sia la passione, che troppo a lungo ha soggiogato l’animo e il corpo, Cristo può e vuole liberarvi. Egli darà vita all’anima morta nei peccati (cfr. Ef 2:1). Libererà colui che è prigioniero del peccato» - DA, 203 [p. 140].

«Gesù respinse l’accusa di bestemmia. “L’autorità, in base alla quale compio l’opera di cui mi accusate, deriva dal fatto che io sono il Figlio di Dio, uno con lui nella natura, nella volontà e nelle intenzioni”» - DA, 208 [p. 145].

**Domande per la condivisione**

`La fede ha reso possibili le guarigioni. I capi rivelano invece i pericoli legati al dubbio e allo scetticismo. Perché non si deve confondere la legittimità di porre domande con il dubitare? Perché è importante sapere riconoscere la differenza tra le due cose?`

`Torniamo alla domanda finale di giovedì. Perché un avventista deve essere particolarmente attento a questo pericolo? Per esempio, per quale motivo, per quanto importante, osservare il sabato o credere allo stato dei morti non ci salva? Che cosa ci salva e in che modo?`

`Rileggere con attenzione Giovanni 5:47. Oggi come si comportano coloro che negano l’universalità del diluvio o la creazione letterale in sei giorni, facendo esattamente ciò contro cui Gesù ha messo in guardia?`