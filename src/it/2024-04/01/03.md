---
title:  Il secondo segno in Galilea
date:   30/09/2024
---

In tutto il corso del suo ministero terreno, Gesù ha compiuto miracoli che hanno aiutato altri a credere in lui. Giovanni li ha riportati per offrire quest’opportunità anche ad altre persone.

`Leggere Giovanni 4:46-54. Per quale ragione l’evangelista stabilisce una connessione con il miracolo delle nozze di Cana?`

Nel dare conto del secondo segno compiuto da Gesù in Galilea, Giovanni rimanda al primo, quello delle nozze di Cana. L’autore sembra dire: I segni compiuti da Gesù vi aiuteranno a vedere chi egli sia. Poi, aggiunge: «Gesù fece questo secondo segno miracoloso, tornando dalla Giudea in Galilea» (4:54).

A prima vista, la risposta di Gesù alla richiesta del nobile può sembrare dura. Eppure, questo funzionario aveva fatto della guarigione di suo figlio il criterio per credere in Gesù; questi legge nel suo cuore e individua la malattia spirituale, più grave di quella del figlio, che pure è in pericolo di vita. Come un fulmine a ciel sereno, l’uomo si rende improvvisamente conto che la sua povertà spirituale può costare la vita del figlio.

È importante riconoscere come i miracoli, di per sé, non provino la messianicità di Gesù. Anche altri hanno compiuto miracoli. Alcuni erano veri profeti, altri falsi. I miracoli rivelano solo l’esistenza del soprannaturale; non significano necessariamente che sia Dio a compierli (Satana può fare «miracoli», se con questa parola intendiamo atti soprannaturali).

Il nobile, in preda all’angoscia, si affida alla misericordia di Gesù, supplicandolo di guarire suo figlio. La risposta di Gesù è rassicurante: «Va’; tuo figlio vive» (v. 50). Il verbo vivere, in greco, è al presente, quello che viene definito «presente futuristico», quando si parla di un evento futuro con tale certezza come se stesse già accadendo. L’uomo non si precipita a casa ma, credendo in Gesù, ci ritornerà il giorno dopo per scoprire che nel momento esatto in cui Gesù ha pronunciato quelle parole, la febbre aveva abbandonato suo figlio. Una motivazione di straordinaria forza per credere in Gesù!