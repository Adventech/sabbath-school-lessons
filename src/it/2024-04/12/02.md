---
title:  Che cos’è la verità?
date:   15/12/2024
---

In Giovanni 18:28-32, il processo a Gesù non viene descritto nei dettagli. L’attenzione si fissa sulla sua presenza davanti a Ponzio Pilato.

`Leggere Giovanni 18:33-38. Di cosa parlano Gesù e Pilato?`

Il governatore chiede a Gesù se sia il re dei Giudei. È la prima volta che c’è un riferimento a questo titolo, ma non sarà l’ultima. Gesù vuole sapere da Pilato se questa curiosità parta da una sua iniziativa o se l’abbia sentito da altri. La sua domanda spariglia le carte, è come chiedere a Pilato se capisce con chi stia parlando. Il lettore sa già che Gesù è il re. E il governatore? Pilato risponde riprendendo la sua stessa domanda: «Sono forse un Giudeo? La tua stessa nazione e i capi dei sacerdoti ti hanno consegnato a me. Che cosa hai fatto?» (cfr. 18:35). È una via di fuga, radicata nell’irritazione per la domanda di Gesù. È il primo passo del governatore per allontanarsi dalla verità, consentendo ai pregiudizi di bloccare la sua percezione. Gesù risponde che il suo «regno non è di questo mondo» (v. 36). Pilato deduce perspicacemente che Gesù afferma di essere un re (v. 37). Nasce così l’importante spiegazione di Gesù, che dice: «per questo sono venuto nel mondo: per testimoniare della verità. Chiunque è dalla verità ascolta la mia voce» (v. 37).

A quel punto, Pilato incalza: «Che cos’è verità?» (18:38). Ma non aspetta la risposta, decide di uscire per cercare di salvare Gesù dalla folla. La verità è un tema del Vangelo di Giovanni. In quanto Parola eterna (logos, 1:1-5), Gesù è la luce e la verità, contrapponendosi alle tenebre e all’errore. È piena di grazia e verità (1:14), che sono passate attraverso di lui (v. 17). Giovanni il battista ha testimoniato la verità (5:33), Gesù ha affermato che il Padre suo è «vero» (7:28), e ha personalmente udito la verità dal Padre suo (8:40). Gesù è «la via, la verità e la vita» (14:6). La Parola di Dio è «verità» (17:17). Nonostante la domanda, Pilato ha perso l’opportunità di conoscere la verità a causa dei suoi pregiudizi, delle sue decisioni precedenti e delle pressioni esercitate sulla sua persona.

`Come interpreti il concetto secondo cui Gesù è verità?`