---
title:  Il sepolcro vuoto
date:   18/12/2024
---

`Leggere Giovanni 20:1-7. Come ci riguarda quello che è scritto in questi versetti?`

Gesù muore nel tardo pomeriggio di venerdì e risuscita la domenica di buon mattino. Quando viene sepolto sta per iniziare il sabato (19:42), quindi la tumulazione viene fatta in modo affrettato e non completo. Pur amandolo profondamente, i seguaci di Gesù osservano il giorno di sabato e non si recano al sepolcro (cfr. Mr 16:1; Lu 23:56). Tramontato il sole, alcune donne comprano delle spezie e la domenica mattina si dirigono al sepolcro. Con loro grande sorpresa, la pietra è rotolata via e la tomba è vuota. Tra queste donne c’è anche Maria Maddalena, la quale si precipita da Pietro e Giovanni per raccontare quello che ha visto. I due uomini accorrono sul luogo; Giovanni precede Pietro e arriva per primo. Chinandosi, guarda dentro il sepolcro e nota i teli di lino con cui era stato avvolto Gesù, ma non entra all’interno, diversamente da Pietro, che invece vede i teli stesi e anche il sudario che era stato appoggiato sulla testa del Maestro; non accanto agli altri teli, bensì ripiegato e a distanza.

`Leggere Giovanni 20:8-10. Qual era il significato del sudario piegato?`

Dopo Pietro, anche Giovanni entra nella tomba. Al v. 8 dice: «entrò… vide e credette». Perché la visione dei teli stesi e del sudario ripiegato separatamente avrebbe indotto Giovanni a credere che Gesù fosse risorto dai morti? Per rispondere a questa domanda è necessario riflettere sul motivo per cui il sepolcro fosse vuoto. La risposta più logica sarebbe attribuire la responsabilità a dei ladri di tombe. Ma questa spiegazione fallisce per tre motivi:

- Matteo dice che la tomba era sorvegliata (Mt 27:62-66), quindi era impossibile un furto.
- I ladri di tombe di solito rubano oggetti di valore, non corpi in decomposizione.
- I ladri di tombe hanno fretta e non piegano i teli tombali.

Non stupisce, quindi, che Giovanni, vedendo il telo ripiegato, creda nella risurrezione di Gesù.