---
title:  «È compiuto!»
date:   17/12/2024
---

Come si legge in Giovanni 19:17-22, Pilato fa incidere un’iscrizione in latino, greco ed ebraico che recita: «Gesù il Nazareno, il re dei Giudei» (v. 19). I capi religiosi chiedono che sia cambiata, ma Pilato non ne vuole sapere e l’iscrizione rimane; una testimonianza muta della verità su Gesù e uno dei segni che egli è stato incoronato sulla croce come re. Quel Gesù, che è davvero il loro re, il re dei Giudei, è appeso a una croce come un comune criminale.

«Una potenza superiore a quella di Pilato e dei Giudei aveva disposto che fosse collocata quell’iscrizione sul capo di Gesù. Dio voleva far riflettere gli uomini e indurli a investigare le Scritture» - DA, 745 [p. 558].

`Leggere Giovanni 19:25-27. Quale scena commovente coinvolge la madre di Gesù ai piedi della croce?`

Quel giorno, ai piedi della croce, ci sono anche Giovanni, il discepolo amato, Maria, la madre di Gesù, e altri. Molti anni prima, quando Giuseppe e Maria avevano portato il piccolo Gesù al tempio per consacrarlo, Simeone lo aveva predetto (cfr. Lu 2:34,35). Ora, in punto di morte, Gesù si rivolge a sua madre: «Donna, ecco tuo figlio!». E a Giovanni dice: «Ecco tua madre!» (19:26,27).

`Leggere Giovanni 19:28-30. Qual è il significato delle parole pronunciate da Gesù in punto di morte, «È compiuto!»?`

Il verbo greco teleō (finire, completare, portare a termine) in Giovanni 19:28 («ogni cosa era già compiuta») è lo stesso usato al v. 30 («È compiuto!»). Inoltre, una parola correlata, teleioō (finire, rendere perfetto) compare anche al v. 28, in riferimento al compimento delle Scritture («affinché si adempisse la Scrittura»). Pur nel contesto di una scena drammatica, tutto si stava compiendo, realizzando e completando. Quando Gesù dice: «È compiuto!», significa che sta portando a termine il lavoro che il Padre gli ha affidato.

`Che significato ha per te la frase di Gesù «È compiuto!»? Che cosa si è compiuto?`