---
title:  «Ecco l’uomo!»
date:   16/12/2024
---

`Leggere Giovanni 18:38:19-5. In che modo Pilato cerca di convincere la folla a chiedere la liberazione di Gesù?`

Pilato non attende la risposta di Gesù sulla verità, ma cerca di convincere la folla. Dialogando con loro, invece di lasciare libero Gesù, Pilato si pone in una posizione di svantaggio. I capi religiosi capiscono di poterlo manipolare attraverso la gente.

Pilato si appella all’usanza di lasciare libero un prigioniero in occasione della Pasqua e chiede al popolo se vuole che sia rilasciato «il re dei Giudei». Sorprendentemente, e piuttosto sarcasticamente, il popolo chiede la liberazione di un brigante, Barabba, e non dell’innocente Gesù. A quel punto cominciano a sbeffeggiarlo, i soldati romani gli intrecciano una corona di spine, gli mettono addosso una veste di porpora e continuano ad avvicinarsi per salutarlo beffardamente come re dei Giudei. Un tipo di saluto che ricordava quello fatto all’imperatore, ma che in questa circostanza diventa un dileggio.

Facendo leva sulla pietà del popolo, Pilato sembra cercare una strada per liberare Gesù. Lo fa uscire con la corona di spine in testa e il manto di porpora. La scena, non commentata da Giovanni, lo mostra con finte vesti regali, e il governatore che invita il popolo «Ecco l’uomo!» (19:5). È un richiamo alle parole di Giovanni il battista in Giovanni 1:29: «Ecco l’Agnello di Dio, che toglie i peccati del mondo!». È singolare che il governatore pagano presenti il Messia in questa veste regale davanti a Israele.

Tuttavia, come si legge al cap. 19:6-16, la folla chiede la crocifissione di Gesù, perché ha affermato di essere il Figlio di Dio. La cosa spaventa Pilato, che cerca con maggior enfasi di ottenere la liberazione di Gesù. Ma i capi ne sanciscono la sorte, sostenendo che liberarlo significhi opporsi a Cesare. Sanno che la fedeltà di Pilato a Cesare non gli permetterebbe di rilasciare un personaggio che rivendica lo stesso ruolo. I capi religiosi affermano di non avere altro re all’infuori di Cesare. Quindi, il loro odio profondo per Gesù diventa più grande delle aspirazioni d’indipendenza. Per liberarsi di questo Gesù sono disposti a sacrificare le pretese di autonomia nazionale.

`Un sovrano pagano vuole liberare Gesù, mentre i capi spirituali della nazione, che avrebbero dovuto accettarlo, lo vogliono crocifiggere! Cosa ci può insegnare questa vicenda?`