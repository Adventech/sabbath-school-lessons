---
title:  La testimonianza del Padre
date:   06/11/2024
---

Il Vangelo di Giovanni inizia parlando della Parola (logos), dicendo che è con Dio, cioè con Dio Padre (1:1). Quando la Parola si è fatta carne, lo Spirito ha testimoniato di Gesù posandosi su di lui al momento del battesimo (vv. 32-34). Ma anche il Padre testimonia di lui durante il suo ministero terreno.

`Leggere Giovanni 5:36-38. Cosa dice Gesù a proposito del Padre?`

Gesù collega il Padre alle opere e ai miracoli che ha compiuto. È molto evidente che egli lo aveva mandato e aveva anche testimoniato di lui.

`Leggere Matteo 3:17; 17:5; Marco 1:11 e Luca 3:22 (cfr. 2 P 1:17,18). Cosa dice il Padre a proposito di Gesù?`

Al battesimo di Gesù, il Padre e lo Spirito si uniscono al Figlio per sugellare questa importante circostanza: l’inizio del ministero di Gesù. Il Padre afferma che Gesù è il suo Figlio prediletto nel quale si compiace. Ma, in un momento cruciale del ministero di Cristo, il Padre parla di nuovo, come riportato nel Vangelo di Giovanni.

Le cose stavano degenerando negli ultimi giorni di quel ministero. I capi religiosi, incapaci di fermarlo (cfr. Gv 12:19), lo volevano morto, ora più che mai. Le folle erano entusiaste, soprattutto perché sempre più persone, udendo la testimonianza di quanti lo avevano visto risuscitare Lazzaro (vv. 17,18), cominciavano a seguirlo. Anche i Greci, presenti per la festa, lo volevano vedere.

A questo punto, in risposta alle parole di Gesù al v. 28, «Padre, glorifica il tuo nome», il Padre parla di nuovo dal cielo: «L’ho glorificato e lo glorificherò di nuovo» (v. 28). Come abbiamo già visto, l’ora di gloria di Gesù è la croce. Quindi, la testimonianza del Padre rimanda al grande sacrificio dell’Agnello di Dio per i peccati del mondo. È l’apice del suo ministero terreno. La sua morte in nostro favore ha scontato l’intera pena dovuta per tutti i nostri peccati, e in lui, per fede, non dovremo mai affrontarla da soli.