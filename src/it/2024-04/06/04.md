---
title:  Accettazione e riﬁuto
date:   05/11/2024
---

La lezione 2 parla delle cinquemila persone sfamate, narrata al capitolo 6, ma non copre il finale della storia, di cui parleremo qui.

`Leggere Giovanni 6:51-71. Quali parole di Gesù provocarono inquietudine alle persone?`

Essendo stato appena nutrito miracolosamente da Gesù, il popolo è pronto a incoronarlo re (6:1-15). Ma più tardi, parlando con loro nella sinagoga di Capernaum, Gesù spiega il significato spirituale del miracolo, dicendo: «Io sono il pane della vita» (v. 35) e spiega più dettagliatamente che questo pane è la sua carne, che egli dona per la vita del mondo (v. 51). Detto ciò, la moltitudine capisce che Gesù non sarebbe stato il loro re terreno. Non combaciava con lo stampo prodotto dal pensiero secolare. E così rifiutano di convertirsi, e rinunciano a trasformare il loro modo di pensare per riconoscere e accettare Gesù come Messia. Molti dei suoi discepoli lo abbandonano in quel momento (v. 66). Dal punto di vista umano, deve essere stato difficile per lui. L’approvazione della folla fa piacere. Chi non desidera essere apprezzato? Ma anche vedere che molte persone si tirano indietro e mettono in discussione i propri principi è ovviamente scoraggiante. Osservando la folla allontanarsi, Gesù chiede alla sua cerchia ristretta, i dodici, se non vogliano andarsene anche loro. È a questo punto che Pietro fa la sua sorprendente confessione, un’altra testimonianza su Gesù, la sua identità e ciò che offre. «Tu hai parole di vita eterna; e noi abbiamo creduto e abbiamo conosciuto che tu sei il Santo di Dio» (vv. 68,69).

I discepoli erano stati con Gesù per un paio d’anni, viaggiando con lui, vedendo i suoi miracoli, ascoltando i suoi sermoni. Sapevano per esperienza che non c’era nessuno paragonabile a lui. Si erano convinti che, nonostante alcune situazioni insolite, quest’uomo era il Messia, pur non comprendendo ancora lo scopo della sua venuta. Solo dopo la sua morte e risurrezione inizieranno a capire perché Gesù è venuto.

`Perché questa storia ci insegna che la maggioranza a volte può sbagliare? Perché è importante ricordarlo, soprattutto per quanto riguarda gli aspetti della nostra fede, impopolari per i più, anche per la maggior parte dei cristiani?`