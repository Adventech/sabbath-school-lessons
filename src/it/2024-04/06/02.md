---
title:  Giovanni il battista continua a testimoniare
date:   03/11/2024
---

Nella lezione 2 si racconta come la testimonianza di Giovanni il battista abbia condotto i primi discepoli a Gesù: Andrea e Giovanni, Pietro, Filippo e Natanaele. Sarebbe logico aspettarsi che il battista, dopo aver reso la sua testimonianza, esca di scena. Invece riappare più volte nel Vangelo di Giovanni.

`Leggere Giovanni 3:25-36. In che modo il battista si pone nei riguardi di Gesù?`

Tra i discepoli di Giovanni il battista e un Ebreo senza nome sorge una disputa sulla purificazione, probabilmente una questione che riguarda l’efficacia del battesimo (cfr. Mr 1:4,5). È interessante notare che quando i suoi discepoli si recano da Giovanni, sicuramente per risolvere la questione, tirano in ballo Gesù, dicendo: «Eccolo che battezza e tutti vanno da lui» (Gv 3:26). Non è difficile leggere tra le righe: sono gelosi di Gesù, per il loro maestro e anche per se stessi. Sarebbe fin troppo facile per Giovanni abbandonarsi alla gelosia, ma non lo fa perché sa qual è la sua missione. Allora ricorda ai suoi discepoli che non ha mai affermato di essere il Cristo. Al contrario: è venuto per indicarlo, per preparare la strada a lui, per essere suo testimone (1:6-8). Ricorrendo all’immagine di un matrimonio, egli si definisce l’amico dello sposo, che è Gesù. La sposa sarebbe invece il popolo di Dio (cfr. Os 2:16-23 e Is 62:1-5). Poi, usando parole che mostrano la sua vera grandezza, Giovanni dichiara: «Bisogna che egli cresca, e che io diminuisca» (Gv 3:30).

Ai vv. 31-36 prosegue nel confronto tra Gesù e il battista, mostrando la superiorità del Messia sul suo precursore. Grazie alla testimonianza di Giovanni, che rimanda a Gesù, viene nuovamente sottolineata l’idea di testimonianza. Chi la riceve e crede in Gesù ha vita eterna. Chi non lo accetta subisce l’ira di Dio. Questo è ciò che dice il testo. Dio ama il mondo e ha mandato suo Figlio per redimerlo (vv. 16,17). Ma chi rifiuta il dono offertogli dovrà pagare la colpa prevista per i propri peccati: la morte eterna.

`Come possiamo imparare la lezione dell’umiltà davanti a Dio e all’umanità? Che cosa ci insegna a tal proposito l’esempio di Giovanni?`