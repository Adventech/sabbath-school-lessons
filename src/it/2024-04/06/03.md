---
title:  Una nuova comprensione del Messia
date:   04/11/2024
---

`Leggere Giovanni 1:32-36. Quali sono le parole che Giovanni il battista pronuncia su Gesù e che destabilizzano quanti attendono da lungo tempo l’agognato Messia?`

Gli Ebrei cercavano un Messia che li liberasse dal dominio di Roma. A lungo oppressi, credevano che quel Messia avrebbe non solo abbattuto Roma, ma anche fatto di loro una nazione grande e potente. Le parole di Giovanni, tuttavia, che definisce Gesù «l’Agnello di Dio», pur rimandando direttamente al suo sacrificio espiatorio, furono probabilmente fraintese dalla maggior parte della gente.

Forse non sapevano affatto di cosa stesse parlando. Giovanni, con il suo Vangelo, voleva cambiare la loro comprensione del Messia, in modo che potessero riconoscere in Gesù il compimento delle profezie sul Re che doveva venire e su ciò che avrebbe realizzato. Non sarebbe arrivato come leader politico e militare, ma per offrire se stesso in sacrificio a causa dei peccati del mondo. Questo era il suo obiettivo. Solo quando tutto sarà finito, si affermerà il regno definitivo (cfr. Da 7:18).

«Quando, al battesimo, Gesù fu definito da Giovanni come l’Agnello di Dio, una luce nuova si riversò sull’opera del Messia. Il profeta pensava alle parole di Isaia: “Come l’agnello menato allo scannatoio” (Is 53:7)» - DA, 136 [p. 91].

«Io non lo conoscevo» (Gv 1:31). Come ha fatto Giovanni il battista a sapere che Gesù era il Messia? Il Signore, che aveva mandato Giovanni, gli aveva detto in precedenza: «“Colui sul quale vedrai lo Spirito scendere e fermarsi, è quello che battezza con lo Spirito Santo”. E io ho veduto e ho attestato che questi è il Figlio di Dio» (vv. 33,34). In altre parole, Dio ha rivelato a Giovanni che Gesù era il Messia. «Predichiamo Cristo, potenza di Dio e sapienza di Dio» (1 Co 1:24). La conoscenza che Gesù è il Cristo proviene da Dio stesso grazie all’azione di convincimento del suo Spirito. Questo tema compare spesso in questo Vangelo. La salvezza non deriva dalla filosofia secolare, dalla scienza o dalla cultura più sopraffina. Arriva solo da Dio per raggiungere un cuore arreso nella fede e nell’ubbidienza a Gesù.

`Se non ci fosse stata rivelata, come avremmo fatto a scoprire la verità del sacrificio espiatorio di Gesù?`