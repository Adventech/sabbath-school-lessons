---
title:  La testimonianza della folla
date:   07/11/2024
---

«Nell’ultimo giorno, il giorno più solenne della festa, Gesù stando in piedi esclamò: “Se qualcuno ha sete, venga a me e beva. Chi crede in me, come ha detto la Scrittura, fiumi d’acqua viva sgorgheranno dal suo seno”» (Gv 7:37,38).

Giovanni riporta più volte le audaci affermazioni di Gesù su se stesso, sulla propria identità e su ciò che era venuto a fare. I versetti appena citati, sono un altro esempio in tal senso e Gesù aggiunge ciò che avrebbe fatto a tutti coloro che si fossero rivolti a lui. Anche queste sono affermazioni sorprendenti.

`Quando Gesù si rivolge ai Giudei che partecipano alla Festa dei tabernacoli, cosa rispondono tanti dei presenti (Gv 7:37-53)?`

Alcuni sostengono che sia il profeta predetto da Mosè molto tempo prima (De 18:15-19). Altri pensano che Gesù sia il Cristo. Ma qualcuno ribatte che il Messia non poteva venire dalla Galilea, ma doveva essere di stirpe davidica e nato a Betlemme: tutto vero (Mt 1-2), anche se molti sembrano non saperlo! Persino gli ufficiali che lo arrestano vengono messi in difficoltà da lui e dall’eloquenza delle sue parole. I farisei replicano agli ufficiali con un’altra domanda. «Ha qualcuno dei capi o dei farisei creduto in lui?» (Gv 7:48). Questo quesito offre a Giovanni l’opportunità di coinvolgere nuovamente Nicodemo il quale, dopo aver incontrato Gesù, cerca di proteggerlo dalle loro macchinazioni. «La nostra legge giudica forse un uomo prima che sia stato udito e che si sappia quello che ha fatto?» (v. 51).

Nicodemo ha mai accettato Gesù come Messia? Anche se questa scena non lo dimostra, con questo fatto e con ciò che farà dopo la morte di Gesù (19:39, 40), la Bibbia ci dà una solida evidenza per credere che Nicodemo sia effettivamente arrivato a credere in lui. E così, la risposta alla loro domanda è la seguente: «Sì, in effetti, uno dei farisei ha creduto in lui».

`Leggere Giovanni 7:49. Che cosa dicono i capi mostrando disprezzo per le masse che seguono Gesù? Quale lezione possiamo trarre per la nostra esperienza?`