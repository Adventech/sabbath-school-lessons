---
title:  «Voi siete di quaggiù»
date:   21/11/2024
---

Nel nostro studio abbiamo visto che Giovanni ha mostrato come Gesù sia effettivamente il Messia promesso, la grande speranza che il popolo ebraico anelava da tempo. Eppure, molti dei capi religiosi, le guide spirituali del popolo, sono stati invece i suoi più acerrimi nemici. Perché?

`Leggere Giovanni 8:12-30. Qual è la dinamica tra Gesù e le autorità religiose? Quale testo spiega meglio perché molti lo respinsero?`

Gesù dice loro che non conoscono né lui né il Padre (Gv 8:19). Avrebbero dovuto conoscere entrambi, ma questi uomini si sono ingannati da soli. Così, presi dalle loro tradizioni e dalle loro filosofie, nonostante Gesù sia davanti a loro, a fare e a dire tutte le cose necessarie per capire, tutte le potenti rivelazioni del Padre - continuano a respingerlo.

In secondo luogo, dice loro: «Voi siete di quaggiù» (v. 23). In altre parole, per quanto religiosi, non erano persone spirituali e divine. Avevano una «forma di pietà» (2 Ti 3:5), ma questo era tutto. Mostravano pietà esteriore ma incredulità interiore. Non era una novità: «Poiché questo popolo si avvicina a me con la bocca e mi onora con le labbra, mentre il suo cuore è lontano da me e il timore che ha di me non è altro che un comandamento imparato dagli uomini» (Is 29:13). Questo concetto viene ripreso secoli dopo da Gesù, quando dice: «Invano mi rendono il loro culto, insegnando dottrine che sono precetti di uomini» (Mr 7:7). I loro insegnamenti umani, i loro comandamenti erano «di questo mondo» (Gv 8:23) e, come dichiarerà poi Gesù, «Io non sono di questo mondo» (v. 23). Era già abbastanza grave per quegli uomini ingannare se stessi, ma il fatto tragico era appesantito dall’avere sviato anche altri, pur se, curiosamente, Giovanni scrive che in seguito allo scambio descritto in questi versetti «molti credettero in lui» (v. 30). Così, nonostante la pessima leadership, molti Giudei furono in grado di andare oltre e di capire da soli chi fosse Gesù.

`Cosa t’insegna lo scambio di Gesù con quei capi? Come si fa a essere «di lassù» e non «di quaggiù» e come lo si capisce?`