---
title:  Segni, opere e prodigi
date:   17/11/2024
---

Oltre ai miracoli specifici riportati da Giovanni per individuare Gesù come Messia, questo Vangelo registra anche la discussione più ampia sui segni, le opere e i prodigi da lui compiuti. I segni e i prodigi, di per sé, non costituivano una prova della sua messianità, perché anche molti profeti, a volte falsi, facevano miracoli. Ma i segni di cui parla Giovanni avevano la caratteristica unica di indicare Gesù come Messia e di dimostrare che veniva realmente da Dio Padre in persona.

`Leggere Giovanni 5:17-20,36-38. Qual era il rapporto tra Gesù e Dio Padre, soprattutto in relazione ai segni?`

Gesù ha usato i segni per mostrare il suo stretto rapporto di collaborazione con il Padre. I due erano una cosa sola. Le opere mostravano che «il Padre è in me e che io sono nel Padre» (10:38; cfr. anche 14:10,11). Lo scopo della venuta di Gesù era quello di compiere le opere di colui che lo aveva mandato, affinché fossero rese manifeste al mondo. Si è fatto uomo per realizzare l’opera che il Padre gli ha affidato, e quanto ha fatto testimonia inequivocabilmente che viene dal Padre. Eppure, come abbiamo già visto, nonostante i segni potenti e le testimonianze di tante persone, la gente ha scelto di non credere. I capi religiosi gli domandano: «“Fino a quando terrai sospeso l’animo nostro? Se tu sei il Cristo, diccelo apertamente”. Gesù rispose loro: “Ve l’ho detto, e non lo credete; le opere che faccio nel nome del Padre mio, sono quelle che testimoniano di me”» (10:24,25).

Se Gesù fosse uscito allo scoperto confessando di essere il Messia, i capi religiosi, alla ricerca di qualsiasi cosa da usare per i loro propositi, gli si sarebbero scagliati contro. Consapevole di ciò, Gesù indica invece le opere che ha fatto. Se avesse detto di essere il Cristo, avrebbero potuto facilmente provare a confutarlo. Come negare i segni, le opere e i prodigi? Erano testimonianze potenti della sua identità e della sua provenienza.

`Cosa si può fare per evitare di avere il cuore duro come quei capi religiosi? Quand’è che nella nostra vita combattiamo contro l’opera di Dio?`