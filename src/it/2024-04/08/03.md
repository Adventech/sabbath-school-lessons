---
title:  Il ruolo autorevole della Scrittura
date:   18/11/2024
---

Oltre ai segni e alle testimonianze specifiche che utilizza per indicare Gesù come Messia, Giovanni si appella anche all’autorità dell’Antico Testamento e alle sue profezie, che preannunciavano l’azione di Cristo. L’Antico Testamento risulta essere centrale, non solo nel Vangelo di Giovanni, ma in tutto il Nuovo. Il fondamento per stabilire chi fosse Gesù, da dove provenisse, cosa ha fatto e cosa farà, poggia sulla Scrittura, in questo caso sull’Antico Testamento.

`Leggere Giovanni 5:39,40,46,47. Qual era l’atteggiamento di Gesù nei confronti della Scrittura?`

In tutti i Vangeli, Gesù indica ripetutamente che l’autorità della Scrittura rappresenta una testimonianza chiave per la sua persona. Per esempio, fa dei richiami frequenti a eventi dell’Antico Testamento per rimandare a se stesso e a ciò che fa. A seguire, ecco un caso in cui cita un episodio tratto da Numeri 21:5-9. «E come Mosè innalzò il serpente nel deserto, così bisogna che il Figlio dell’uomo sia innalzato» (Gv 3:14). Gesù, in questa circostanza, fa riferimento non solo al racconto, ma, servendosene per rimandare a se stesso, ci fornisce l’interpretazione autorevole di quello che il racconto intende trasmettere. E non solo Gesù, anche altri citano l’Antico Testamento con il medesimo proposito. Per esempio, all’inizio di questo Vangelo, leggiamo le parole di Filippo: «Abbiamo trovato colui del quale hanno scritto Mosè nella legge e i profeti: Gesù da Nazaret, figlio di Giuseppe» (1:45).

`Leggere Giovanni 13:18; 17:12 e 19:24,28,36. Cosa ci dicono circa la comprensione di Giovanni e Gesù in merito all’autorità della Scrittura? Qual è il suo ruolo determinante per la fede di ciascuno di noi?`

`Quali sono oggi quelle forze che, sottilmente o apertamente, agiscono per minare la nostra fede nell’autorità della Bibbia?`