---
title:  L’Agnello di Dio
date:   21/10/2024
---

La nazione ebraica era alla ricerca di un Messia che la liberasse da Roma. L’obiettivo del Vangelo di Giovanni era quello di cambiare quella concezione del Messia, in modo che gli Ebrei potessero riconoscere in Gesù il compimento delle profezie riguardanti il Re che doveva venire. Il Messia non sarebbe stato un sovrano terreno, veniva per adempiere a tutte le promesse dell’Antico Testamento che lo riguardavano, tra le quali il suo sacrificio per il mondo, e per rinnovare il rapporto tra Dio e il suo popolo.

`Leggere Giovanni 1:29-37. Qual è il proclama di Giovanni il battista su Gesù? Che immagine usa per descriverlo e perché è così significativa per capire chi fosse e l’essenza della sua missione?`

L’affermazione del battista che parla di Gesù come Agnello di Dio avvalora lo scopo del Vangelo di Giovanni: guidare verso una rinnovata comprensione dell’opera e della natura del Messia. Gesù era infatti il compimento della promessa del sistema sacrificale, che risale alla promessa del Redentore, di cui si parla per la prima volta in Genesi 3:15. «Quando, al battesimo, Gesù fu definito da Giovanni come l’Agnello di Dio, una luce nuova si riversò sull’opera del Messia. Il profeta pensava alle parole di Isaia: “Come l’agnello menato allo scannatoio” (Is 53:7)» - DA, 136 [p. 91].

`Leggere Marco 10:45; Romani 5:6 e 1 Pietro 2:24. In che modo questi passi ci aiutano a capire il ruolo di Agnello di Dio rivestito da Gesù?`

Per quanto il battista avesse bisogno di sapere di più sul ministero di Gesù, era certo che egli fosse il Messia promesso, colui che era venuto in adempimento della profezia.

`Esaminiamo attentamente il titolo «Agnello di Dio». Quali immagini ti fanno venire in mente e in che modo il suo legame con il sistema sacrificale dell’Antico Testamento ti aiuta ad apprezzare quanto sia costata la nostra salvezza?`