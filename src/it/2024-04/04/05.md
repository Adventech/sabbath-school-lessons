---
title:  Filippo e Natanaele
date:   23/10/2024
---

`Leggere Giovanni 1:43-46. Perché le parole di Filippo rivelano che aveva già fede in Gesù?`

Filippo proveniva da Betsaida, come Andrea e Pietro. Incontra il suo amico Natanaele e gli parla di Gesù. Giovanni il battista lo aveva chiamato «l’Agnello di Dio». Andrea aveva detto a Pietro di aver trovato il Messia. Ma Filippo, riferendosi a Gesù, lo definisce colui di cui hanno scritto Mosè e i profeti e aggiunge: «Gesù di Nazaret». Il suo riferimento a Nazaret suscita una brusca reazione da parte dell’amico.

Natanaele sembra nutrire dei pregiudizi nei confronti di quella piccola città. Gli pare impossibile che un re possa arrivare da un luogo così isolato. Il pregiudizio acceca gli occhi e impedisce di vedere le persone per quello che realmente valgono. Filippo sembra aver capito, forse grazie alle precedenti conversazioni con Natanaele, che il modo giusto di affrontare i pregiudizi non è qualche esaltata argomentazione filosofica o teologica, ma piuttosto invitare l’individuo a sperimentare personalmente la verità. Dice semplicemente: «Vieni e vedi». Ed è esattamente quello che farà Natanaele. Va e vede.

`Leggere Giovanni 1:47-51. In che modo Gesù convince Natanaele della propria identità e come reagisce l’uomo?`

Tra il v. 46 e il v. 47 manca il dettaglio fondamentale della risposta di Natanaele all’invito di Filippo. Tuttavia, si alza e va a vedere. La sua amicizia con Filippo si è dimostrata più forte dei suoi pregiudizi, e la sua vita da quel momento in poi cambia.

Gesù pronuncia alcune belle parole su Natanaele, definendolo un Israelita in cui non c’è inganno (v. 47), in stridente contrasto con quanto Natanaele stesso aveva detto su Gesù (v. 46). L’uomo risponde sorpreso, perché non aveva mai incontrato prima quella persona. Poi Gesù gli riferisce di averlo visto sotto un fico e questa semplice affermazione convince Natanaele. Gesù, per intuizione divina, lo aveva visto pregare alla ricerca della verità, sotto quell’albero (cfr. E.G. WHITE, DA, 140,141 [pp. 95,96]). Natanaele fa quindi una confessione straordinaria, chiamando Gesù Rabbi, Figlio di Dio e Re di Israele. Si noti come questa apparentemente piccola rivelazione determini una grande confessione di fede.