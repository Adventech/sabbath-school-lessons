---
title:  Testimoni di Cristo in quanto Messia
date:   19/10/2024
---

### Letture: Giovanni 1:19-23,29-39; 43-51; 3:1-21; Isaia 40:1-5; Romani 5:6

> <p></p>
> «Gesù gli rispose: “In verità, in verità ti dico che se uno non è nato di nuovo, non può vedere il regno di Dio”» Giovanni 3:3

Senza dubbio, Gesù fornì alla gente potenti prove scritturali a sostegno delle sue stesse affermazioni sulla propria persona, tra cui: «In verità, in verità vi dico: chi crede in me ha vita eterna» (Gv 6:47).

Ma c’è di più: trasforma l’acqua in vino; sfama migliaia di persone con pochi pani; guarisce il figlio di un nobile e un paralitico alla vasca di Betesda; restituisce la vista al cieco dalla nascita; risuscita Lazzaro. L’evangelista fa appello a una varietà di eventi e persone - Ebrei, stranieri, ricchi, poveri, uomini, donne, governanti, popolani, istruiti e non - per testimoniare chi sia Gesù. Rimanda persino alla testimonianza del Padre stesso e della Scrittura, che attestano la sua identità.

Questa settimana inizia con l’energica testimonianza di Giovanni il battista. Entrano in scena anche altri personaggi: Andrea e Simon Pietro, Filippo, Natanaele e un testimone inaspettato, il fariseo Nicodemo. Ma ce n’è un altro che rimane nell’ombra (l’altro discepolo insieme ad Andrea, in Giovanni 1:35,40): si tratta dello stesso Giovanni.

Come illustrato nella lezione della scorsa settimana, il Vangelo di Giovanni inizia con Gesù Cristo, la Parola, parlando della sua esistenza eterna prima della creazione. Ma in quello stesso prologo, il battista appare come testimone di Gesù. Alcuni Ebrei del tempo si aspettavano due messia, uno sacerdotale e l’altro regale. Giovanni insegna chiaramente che il battista non pretendeva di essere uno di questi due, ma piuttosto un testimone dell’unico vero Messia.