---
title:  La testimonianza di Nicodemo
date:   24/10/2024
---

`Leggere Giovanni 3:1-21. In che senso la testimonianza di Nicodemo conferma la tematica presente nel Vangelo di Giovanni?`

Nicodemo era un maestro rispettato in Israele e un ricco membro del Sinedrio. La sua testimonianza gioca una parte importante nel Vangelo di Giovanni per diversi motivi. Si riferisce a Gesù chiamandolo Rabbi e indica i segni da lui compiuti a prova della sua missione divina. Quindi, ancora prima di rendersi conto di ciò che sta facendo, Nicodemo fornisce una prova a sostegno della messianicità di Gesù, considerando i segni in sé una dimostrazione della vocazione divina di Gesù; ma non riesce a vederli sul Messia come adempimento delle profezie dell’Antico Testamento. Quindi, si presenta con qualche dubbio; in quel momento non riconosce ancora Gesù come il Cristo.

Leggere Giovanni 3:3-21. Quali parole di Gesù convincono Nicodemo che egli riesce a leggere nel suo pensiero?

Gesù conosce il cuore di ogni individuo. La sua risposta a Nicodemo può sembrare brusca, ma va dritta al punto. Sebbene i Giudei fossero convinti che gli stranieri avevano bisogno della conversione, molti non capivano che anche loro, popolo eletto, avevano bisogno di un’esperienza analoga. Nessuno nasce salvato, indipendentemente dalla nazionalità o dalla chiesa in cui è stato cresciuto. Senza dubbio, la meravigliosa eredità degli Ebrei, che risale ad Abramo, offriva loro diversi vantaggi (cfr. Ro 3:1,2). Ma, di per sé, non era sufficiente. Gesù dice a Nicodemo l’impensabile: lui, maestro e capo d’Israele, doveva rinascere dall’alto! Poi lo pone di fronte alla sua ignoranza spirituale: «Tu sei maestro d’Israele e non sai queste cose?» (Gv 3:10). Com’è possibile nella sua posizione? Il rimprovero deve aver colpito nel segno. Nonostante i dubbi nutriti allora su Gesù, Nicodemo si schiererà in seguito con i seguaci del Messia (19:39).

`Cosa significa «nascere di nuovo» e perché Gesù lo sottolinea con molta enfasi?`