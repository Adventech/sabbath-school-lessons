---
title:  I due discepoli di Giovanni
date:   22/10/2024
---

Due discepoli di Giovanni il battista sono in piedi con lui quando passa Gesù. Giovanni dichiara: «Ecco l’Agnello di Dio!» (1:36). I due discepoli avevano ascoltato il suo messaggio su Cristo, il quale avrebbe portato a compimento le profezie dell’Antico Testamento sul Messia che doveva arrivare. Quei discepoli lasciano Giovanni per seguire Gesù, riconoscendo che è più grande del battista e che rappresenta l’adempimento del suo messaggio.

`Leggere Giovanni 1:35-39. Cosa fanno i due discepoli dopo aver ascoltato la testimonianza di Giovanni su Gesù?`

Ansiosi di stare con Gesù, i due trascorrono la giornata con lui. Chissà quali cose straordinarie avranno appreso e sperimentato! Devono essere stati davvero momenti grandiosi perché, in poco tempo, il loro desiderio è quello di condividere con altri la loro esperienza. Andrea, uno dei due, trova subito suo fratello Simone e dice: «Abbiamo trovato il Messia [che tradotto vuol dire Cristo]» (Gv 1:41). Quando Andrea porta suo fratello da Gesù, questi mostra subito di conoscerlo: «Tu sei Simone, il figlio di Giovanni. Sarai chiamato Cefa» (v. 42). Gesù conosceva e comprendeva Pietro. Il fatto che Gesù conosca una persona è un leitmotiv in questo Vangelo (p.es. Gv 2:24,25).

«Se Giovanni e Andrea fossero stati increduli come i sacerdoti e gli anziani, non si sarebbero messi, come semplici discepoli, ai piedi di Gesù, ma lo avrebbero criticato e ne avrebbero giudicato le parole. Invece questi primi discepoli non agirono così: avevano risposto all’appello rivolto loro dallo Spirito mediante la predicazione di Giovanni il battista. Ora riconoscevano la voce del Maestro: trovavano le parole di Gesù piene di freschezza e di verità. Una luce divina illuminò gli insegnamenti dell’Antico Testamento. I diversi elementi della verità si presentavano sotto una nuova luce» - DA, 139 [p. 93].

L’intera enfasi del Vangelo di Giovanni è portare alla luce l’identità di Gesù, per condividere questa buona notizia con il mondo.

`In che modo Cristo, e la tua fede in lui, hanno cambiato la tua vita? Quali altri cambiamenti sono il tuo prossimo obiettivo?`