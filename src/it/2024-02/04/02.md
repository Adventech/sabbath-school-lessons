---
title: 'Perseguitati ma trionfanti'
date: 21/04/2024
---

`Leggere Daniele 7:23-25 e Apocalisse 12:6,14. A quali periodi profetici si fa riferimento in questi versetti?`

Ogni volta che il popolo di Dio rimane fedele, Satana si infuria. Il profeta Daniele parlò di un tempo, futuro rispetto a lui, in cui la chiesa medievale avrebbe «fatto guerra» e perseguitato quel popolo (7:21,25). Giovanni, a proposito dello stesso periodo, parlò di un tempo in cui la chiesa di Dio sarebbe stata costretta a fuggire nel deserto, dove sarebbe stata «nutrita per un tempo, dei tempi e la metà di un tempo» (Ap 12:14). Al versetto 6 aggiunge: «la donna fuggì nel deserto, dove ha un luogo preparato da Dio». Il popolo di Dio fu nutrito nel deserto. La sua Parola lo sostenne e lo consolidò, mentre il gran conflitto divampava in questo lungo e oscuro periodo di dominio papale; esso trovò rifugio in «un luogo preparato» dal Signore. Nelle prove più severe, Dio prepara sempre un luogo per i suoi fedeli nel quale rifugiarsi affidandosi alla sua cura (cfr. Sl 46).

I 1.260 giorni e il «tempo, dei tempi e la metà di un tempo» di Apocalisse 12:6,14 si riferiscono entrambi al medesimo periodo (3,5 anni per 360 giorni per anno = 1.260 giorni). La profezia biblica viene spesso espressa mediante dei simboli. Nelle porzioni profetiche di Daniele e Apocalisse, un giorno corrisponde a un anno letterale. Il medesimo principio si ritrova in Numeri 14:34 ed Ezechiele 4:6, ma non si basa solo su questi passi bensì su una più ampia base biblica.

William Shea, cronologo ed esperto di Antico Testamento, cita 23 versetti che lo attestano. Gli interpreti biblici lo hanno sempre applicato.

I Visigoti, i Vandali e gli Ostrogoti erano tribù che credevano in dottrine diverse dall’insegnamento ufficiale della chiesa romana. I 1.260 giorni scattano dal momento in cui l’ultima di queste tribù, gli Ostrogoti, furono cacciati da Roma nel 538 d.C.

Il periodo di oscurantismo spirituale sarebbe proseguito fino al 1798, quando Berthier, il generale di Napoleone, rimosse il papa da Roma. Un numero sconfinato di cristiani venne martirizzato in questo lungo arco temporale perché avevano ubbidito alla Parola di Dio. Ma anche nella morte essi trionfarono, perché in Cristo avevano trovato la libertà dalla colpa e dal dominio del peccato «grazie al sangue dell’Agnello». La vittoria ottenuta da Cristo contro Satana alla croce è diventata la loro vittoria. La morte è solo un lungo sonno che terminerà con il ritorno del Salvatore.

`La profezia biblica che si è compiuta ha rafforzato la tua fede?`