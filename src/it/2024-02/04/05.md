---
title: 'La stella mattutina della Riforma'
date: 24/04/2024
---

`Leggere Salmi 19:7-11; 119:162; Geremia 15:16. Quali sono gli atteggiamenti simili di Davide e Geremia nei confronti della Parola di Dio, che poi sono diventati la pietra angolare della Riforma?`

Ogni riformatore si «rallegrava» nella Parola di Dio. Si deliziava nel compiere la sua volontà, amava la sua legge. Una delle verità fondanti della Riforma fu la gioia derivante dallo studio della Scrittura. Non era un compito faticoso e nemmeno un esercizio legalistico o un rigido requisito, ma un piacere. Quando vi si dedicavano erano trasformati dalla potenza dello Spirito Santo.

«La vita di John Wycliffe è una testimonianza della potenza educatrice delle Sacre Scritture. Fu trasformato dalla Bibbia. Lo sforzo compiuto per comprendere le grandi verità della rivelazione infonde nuova forza e freschezza alle facoltà umane, contribuisce a sviluppare l’apertura mentale, ad affinare le percezioni psichiche e a far maturare la capacità di giudizio. Lo studio della Bibbia nobilita il pensiero, i sentimenti e le aspirazioni come nessun altro studio può fare. Esso ispira perseveranza, pazienza e coraggio: affina il carattere e santifica l’anima. Uno studio sincero delle Scritture ci mette in contatto con lo Spirito di Dio e potrebbe assicurare al mondo uomini dotati di un’intelligenza più viva e acuta, di princìpi più nobili, più di quanto non possa derivare dalla migliore educazione impartita dalla filosofia umana» – GC, 94 [p. 80].

`Leggere 2 Timoteo 2:1-3. Che consiglio dà Paolo a Timoteo circa la condivisione della Parola di Dio?`

La verità della Parola di Dio e la gioia della salvezza in Cristo riempivano i cuori dei riformatori a tal punto da «costringerli» a condividere tali doni. Wycliffe trascorse la sua vita traducendo la Bibbia in inglese per due ragioni: Cristo, che lo aveva cambiato mediante quella Parola, e il suo amore, che lo aveva motivato a condividere con altri le cose imparate.

Prima di Wycliffe, i testi biblici in Inghilterra erano praticamente assenti. Nonostante la sua morte sopraggiunse prima di essere catturato dalla chiesa romana, il papato, imperterrito, dissotterrò i suoi resti e li bruciò, gettando poi le ceneri in un fiume. Ma mentre si disperdevano nell’acqua, la Parola di Dio, acqua della vita, iniziava a diffondersi in luoghi sempre più lontani grazie alla sua opera. Dio si servì di Wycliffe, «la stella mattutina della Riforma».