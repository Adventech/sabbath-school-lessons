---
title: 'Il coraggio di resistere'
date: 23/04/2024
---

`Confrontare Atti 5:28-32 con Efesini 6:10-12 e Apocalisse 3:11. Qual è il principio basilare che accomuna questi passi?`

Una delle caratteristiche distintive dei valdesi e di ogni riformatore fu l’assoluta lealtà nei confronti di Dio, l’ubbidienza all’autorità della Scrittura e la dedizione alla supremazia di Cristo, non del papato. Le loro menti erano ricolme di storie di fede e coraggio tratte dal Nuovo Testamento.

Come Pietro e gli apostoli, anch’essi hanno potuto dire: «Bisogna ubbidire a Dio anziché agli uomini» (At 5:29). Fecero tesoro del monito di Paolo «fortificatevi nel Signore e nella forza della sua potenza» (Ef 6:10) e presero alla lettera il consiglio di Gesù «tieni fermamente quello che hai, perché nessuno ti tolga la tua corona» (Ap 3:11). Piuttosto che arrendersi alle tradizioni della chiesa romana, quegli uomini e donne di fede ebbero il coraggio di resistere in nome delle verità della Parola di Dio.

I valdesi sono stati uno dei primi gruppi ad avere la Bibbia nella loro lingua. Il racconto del loro lavoro di copiatura amanuense, scritto da Jean Leger, copista biblico valdese, contiene informazioni dirette della loro opera, disegni compresi. I valdesi copiarono segretamente la Scrittura nelle loro comunità montane dell’Italia settentrionale e della Francia meridionale.

I genitori, appena possibile, insegnavano ai loro figli come imparare a memoria porzioni significative della Bibbia. Squadre di copisti biblici lavoravano insieme per svolgere alacremente la loro opera e molti di quei giovani valdesi viaggiarono per l’Europa come mercanti, diffondendo pacatamente le verità della Scrittura. Alcuni si iscrissero nelle università e, ogni volta che ne avevano l’opportunità, condividevano parti della Bibbia con altri studenti. Guidati dallo Spirito Santo, al momento opportuno, quando percepivano la sensibilità di qualche persona onesta che ricercava la verità, gli consegnavano porzioni selezionate dei loro preziosi passi delle Scritture. Molti di essi pagarono con la vita la loro fedeltà e devozione. Sebbene i valdesi non compresero chiaramente ogni insegnamento biblico, preservarono comunque l’integrità della Parola di Dio per secoli, condividendola con altri.

«Ma il sentiero dei giusti è come la luce che spunta e va sempre più risplendendo, finché sia giorno pieno» (Pr 4:18). Salomone paragona il sentiero lungo il quale Dio guida i suoi figli a un sole che sorge sempre più alto. Dopo le tenebre che hanno oppresso il mondo per secoli, egli ha suscitato donne e uomini dediti alla sua Parola, che a loro volta ne hanno cercati altri.

`Come si fa a essere una luce nel luogo in cui viviamo?`