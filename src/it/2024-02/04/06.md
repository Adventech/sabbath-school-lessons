---
title: 'Rincuorati dalla speranza'
date: 25/04/2024
---

`Leggere Ebrei 2:14,15. In che modo i credenti del Medioevo conobbero la realtà del gran conflitto?`

Che cosa rincuorò i fedeli valdesi durante le persecuzioni orribili di cui furono bersaglio? Che cosa dette a Hus, Jerome, Tyndale, Latimer e ai martiri medievali il coraggio di affrontare le fiamme e la spada? La fede nelle promesse divine. Credettero in quelle promesse: «Ancora un po’, e il mondo non mi vedrà più; ma voi mi vedrete, perché io vivo e voi vivrete» (Gv 14:19). Capirono di avere ricevuto la forza sufficiente a sopportare le peggiori prove della vita e gioirono nelle sofferenze grazie alla comunione con Cristo. La loro fedeltà è stata una testimonianza potente per il mondo. Guardarono oltre il presente, sapendo che la morte sarebbe stata sconfitta grazie alla risurrezione di Cristo. Quelle donne e quegli uomini coraggiosi si aggrapparono alle promesse della Parola di Dio e ne uscirono vittoriosi.

`Leggere Giovanni 5:24; 11:25,26 e 1 Giovanni 5:11-13. Quali garanzie ti trasmettono queste promesse? In che modo ti aiutano durante le difficoltà?`

Ian Hus non vacillò davanti all’arresto, all’ingiustizia e alla morte. Languì in carcere per mesi, poi il freddo e l’umidità della sua cella provocarono una febbre che lo portò a un passo dal decesso. Tuttavia, «la grazia di Dio lo sostenne e durante le lunghe settimane che trascorsero prima del verdetto finale la pace divina inondò la sua anima. “Scrivo questa lettera” diceva a un amico “nel mio carcere, con le mani serrate nei ceppi, in attesa della sentenza di morte che sarà pronunciata domani... Quando, con l’aiuto di Gesù Cristo, ci incontreremo di nuovo nella pace beata della vita futura, saprai quanta misericordia Dio ha avuto per me e quanto egli mi abbia efficacemente aiutato e sostenuto fra prove e tentazioni” (E. de Bonnechose, op. cit., vol. 2, p. 67). Nell’oscurità del suo carcere, egli intravide il trionfo della vera fede» – GC, 107,108 [p. 90]. «Manteniamo ferma la confessione della nostra speranza, senza vacillare; perché fedele è colui che ha fatto le promesse» (Eb 10:23). Le promesse di Dio hanno sostenuto il suo popolo nel passato e ci sostengono anche nel presente.

`Cosa potrebbe voler dire perdere tutto per Cristo? Ciò che perdiamo, alla fine, si perde davvero (Mr 8:36)? Cosa ci insegnano le vicende dei valdesi e dei riformatori in vista del conflitto finale sulla terra?`