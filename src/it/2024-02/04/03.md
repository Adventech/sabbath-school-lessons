---
title: 'La luce sbaraglia le tenebre'
date: 22/04/2024
---

`Leggere Giuda 3,4. Come si applica questo avvertimento alla chiesa cristiana del futuro?`

Il libro di Giuda fu scritto prima del 65 d.C., indirizzato ai cristiani fedeli «amati in Dio Padre e custoditi da Gesù Cristo» (1:1). Quei credenti vennero esortati a «combattere strenuamente per la fede, che è stata trasmessa ai santi una volta per sempre. Perché si sono infiltrati fra di voi certi uomini... che volgono in dissolutezza la grazia del nostro Dio» (vv. 3,4). Il monito acquisì un significato ancora più profondo per i credenti del Medioevo, dopo che le pratiche pagane e le tradizioni umane che avevano invaso la chiesa compromisero la Parola di Dio. Per secoli, gruppi come i valdesi si distinsero quali campioni della verità della Scrittura, convinti che il loro unico mediatore fosse Cristo e la Bibbia fosse l’unica fonte di autorità. «In ogni tempo, infatti, ci sono stati dei testimoni di Dio, uomini che credevano in Cristo come unico mediatore fra Dio e l’uomo, che consideravano la Bibbia l’unica regola di vita e santificavano il vero sabato» – GC, 61 [p. 55].

`Leggere Apocalisse 2:10. Qual è la promessa di Dio a quelli che gli restano fedeli anche davanti alla morte?`

Queste parole furono indirizzate alla chiesa di Smirne. Una delle divinità patrone della città era Dionisio, dio della fertilità e delle festività. Quando morivano, i sacerdoti di Dionisio ricevevano una corona sul capo durante la processione funebre. Giovanni contrappone a questa corona quella della vita, poggiata sulla testa di chi sconfigge le forze del male. La corona della vita è offerta a quanti hanno sopportato prove, difficoltà, dolore e morte per amore di Cristo.

La corona della vita motiva sempre i credenti nelle circostanze più avverse. Ha ispirato i valdesi sottoposti a persecuzioni, i quali sapevano che un giorno avrebbero visto Gesù e vissuto per sempre con lui. La corona della vita parla anche a noi: forse oggi stiamo affrontando delle prove, ma c’è sempre una corona della vita ad attenderci finché manterremo lo sguardo fisso su Gesù.

`Che cosa ti incoraggia nelle difficoltà? Che cosa ti spaventa e quali sono le promesse che rivendichi in tali circostanze?`