---
title: 'Identificare la bestia – I parte'
date: 11/06/2024
---

`Leggere Apocalisse 13:1,2. Da dove sorge questa bestia e chi le conferisce autorità?`

Il libro dell’Apocalisse identifica il dragone con la figura di Satana; il dragone ha tentato di divorare «il figlio, non appena l’avesse partorito», quel figlio che in seguito «fu rapito vicino a Dio e al suo trono» (12:3-5).

Fu il diavolo che cercò di annientare Cristo, agendo mediante la Roma pagana (Mt 2:16-18). L’acerrimo nemico di Dio e dell’umanità agisce attraverso istituzioni politiche e religiose per raggiungere i suoi scopi.

A proposito del potere di questa bestia, è scritto: «Il dragone le diede la sua potenza, il suo trono e una grande autorità» (Ap 13:2). Questa profezia si è compiuta secoli fa nei minimi dettagli, quando l’imperatore romano Costantino spostò la capitale da Roma a Costantinopoli, la moderna Istanbul, in Turchia, lasciando in questo modo un trono vacante nella città imperiale. La Roma pagana concesse alla bestia la sua sede, ovvero, la capitale.

Isaac Backus affermò: «Spostando la sede del trono a Costantinopoli... Costantino preparò la strada affinché il vescovo di Roma potesse elevare se stesso sopra di tutti gli abitanti della terra e anche del Dio del cielo» – The Infinite Importance of the Obedience of Faith, and of Separation from the World, p. 16, cit. in Le Roy Edwin Froom, The Prophetic Faith of Our Fathers, vol. 3, p. 213.

Secondo Thomas Hobbes, «il papato altro non è se non il fantasma del defunto Impero romano, e siede incoronato sulla sua tomba» – Leviathan, Oxford University Press, New York, 1996, p. 386.

Un’attenta analisi rivela che la bestia di Apocalisse 13 è un potere religioso apostata sorto da Roma e diventato poi un sistema di adorazione globale (vv. 3,4). Questa bestia non è una persona, ma un’organizzazione religiosa che ha sostituito la verità della Parola di Dio con precetti umani.

`Leggere Apocalisse 13:1,6. Quale parola chiave viene usata per identificare il potere della bestia?`

La Bibbia definisce la blasfemia in Giovanni 10:33 e Luca 5:21 con due esempi: 1. Un uomo che finge o reclama di essere Dio; 2. Un uomo che rivendica il potere di perdonare i peccati. Queste accuse contro Gesù sono ingiuste perché egli è realmente Dio e ha il potere di perdonare i peccati. Il papato romano possiede due dottrine distintive che la Bibbia definisce blasfemia: rivendica la facoltà per i suoi sacerdoti di perdonare i peccati e le prerogative di Dio sulla terra per il papa.