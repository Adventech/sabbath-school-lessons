---
title: 'La bestia che viene dalla terra'
date: 13/06/2024
---

`Leggere Apocalisse 13:11-18. In cosa si distingue questa seconda bestia dalla prima, presentata nello stesso capitolo?`

La prima bestia sorge dal mare, la seconda «dalla terra» (Ap 13:11). Il mare simboleggia «popoli, moltitudini, nazioni e lingue» (17:15). La terra, invece, rappresenta un’area scarsamente abitata del mondo. La seconda bestia giunge in prossimità della fine del periodo profetico nel quale la prima ha esercitato l’autorità (13:5). Entra dunque in scena intorno al 1798. Gli Stati Uniti combaciano alla perfezione con questa descrizione. Dichiarata l’indipendenza nel 1776, adottarono la costituzione nel 1789 e furono riconosciuti potenza mondiale verso la fine del XIX secolo.

Prosegue Giovanni: «e aveva due corna simili a quelle di un agnello, ma parlava come un dragone» (Ap 13:11). Nella profezia biblica, le corna sono simbolo di potere. Diversamente dalla prima bestia, questa non ha una corona sulle corna, alludendo al fatto che non si tratta di una monarchia. Le due corna rappresentano i due maggiori princìpi di governo alla base del potere e del successo degli Stati Uniti: la libertà politica e quella religiosa.

`Leggere Apocalisse 13:11,12. Quali sono i cambiamenti in questa bestia e come si esprime?`

Questa nazione all’apparenza pacifica, che ricorda un agnello, finisce per parlare come un dragone ed esercita «tutto il potere della prima bestia», abbandonando i suoi principi di libertà religiosa e facendo in modo che «tutti gli abitanti della terra adorassero la prima bestia» (v. 12). Gli Stati Uniti saranno i primi a richiedere a tutti gli abitanti della terra di adorare la prima bestia, riconoscendo il primato spirituale e secolare del papato. Secondo questa profezia, gli Stati Uniti danno forma all’immagine della bestia (un’unione tra Chiesa e Stato) e impongono a tutti la sua adorazione. Ciò che sorprende è che all’epoca in cui furono identificati nel potere della bestia, gli Stati Uniti non fossero neanche lontanamente il colosso militare ed economico che sarebbero diventati e che sono tuttora.

`Pensa all’attuale instabilità politica americana. In che modo potrebbe un giorno determinare il compimento di questa profezia?`