---
title: 'Il conflitto finale di Apocalisse'
date: 09/06/2024
---

Il messaggio di Apocalisse va oltre i simboli criptici, le bestie e le strane immagini. Esso ci parla di verità eterne consegnate da un Dio d’amore alla generazione degli ultimi tempi. Il conflitto tra Cristo e Satana è cominciato in cielo, determinato dalla questione dell’adorazione. E al centro del suo apice conclusivo e risolutivo ci sarà sempre lo stesso tema.

`Confrontare Apocalisse 14:7,9 con 4:11. Qual è il tema dominante in questo conflitto tra il bene e il male?`

Adorazione e creazione sono indissolubilmente collegate in tutto il libro dell’Apocalisse. Il versetto 7 del capitolo 14 ci esorta ad adorare il Signore di tutto il creato. Sullo sfondo dell’evoluzionismo, che ha sconvolto il mondo negli ultimi due secoli, il sabato resta il memoriale eterno della nostra identità. Esso ci conferma di continuo che siamo esseri creati a che il nostro Creatore è degno della nostra lealtà e della nostra adorazione. Questo è uno dei motivi per cui Satana odia così tanto il sabato.

`Leggere Apocalisse 12:17 e 14:12. Quale sarà l’espressione finale dell’adorazione nei confronti del Creatore?`

L’adorazione del creatore mediante l’ubbidienza ai suoi comandamenti si contrappone in maniera frontale a quella della bestia. Dio potrà contare negli ultimi tempi su un popolo che gli sarà leale, nonostante le persecuzioni più feroci che la storia ricordi.

«Da un lato l’osservanza del falso giorno di riposo, in ottemperanza alla legge dello Stato e in opposizione al quarto comandamento, rappresenterà un atto di sottomissione al potere che si oppone a Dio, dall’altro l’osservanza del sabato, nel rispetto della legge di Dio, sarà una dimostrazione di fedeltà al Creatore» – GC, 605 [p. 473].

Apocalisse 14:2 afferma che questi servitori fedeli del Salvatore avranno «la fede di Gesù». Si tratta di una fede così profonda da confidare anche quando non può vedere; da perseverare quando non riesce a capire. Un dono di Gesù che riceviamo per fede e che ci accompagnerà nell’imminente conflitto.

`Il sabato, inteso come settimo giorno, è un simbolo talmente fondante del Dio creatore da risalire all’Eden. Cercare di usurparlo, come ha fatto Roma, significa voler soppiantare l’autorità di Dio al livello assoluto: nel suo ruolo di Creatore. Ci rendiamo conto del perché questa verità risulterà un punto così controverso negli ultimi giorni?`