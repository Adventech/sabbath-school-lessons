---
title: 'La crisi in arrivo'
date: 10/06/2024
---

La profezia sul marchio della bestia di Apocalisse 13 ci racconta la fase peggiore e più violenta della guerra che Satana ha mosso contro Dio. Nel momento in cui Cristo muore sulla croce, Satana capisce di essere stato sconfitto, ma è risoluto nel voler far precipitare quante più persone possibile insieme a lui. La prima strategia che usa è l’inganno. Se non funziona, fa ricorso alla forza. Dietro di lui c’è il decreto che sancirà la condanna a morte per chiunque si rifiuterà di adorare la bestia o di ricevere il suo marchio. La persecuzione religiosa non è una novità, esiste da quando Caino uccise Abele per avere ubbidito all’ordine di Dio. Gesù disse che ci sarebbe stata anche tra i credenti.

`Leggere Giovanni 16:2; Matteo 10:22; 2 Timoteo 3:12 e 1 Pietro 4:12. Cosa sperimentò la chiesa del Nuovo Testamento e cosa ha a che vedere con quella dei tempi finali?`

La persecuzione è stata ricorrente. Si è manifestata nella Roma pagana ma anche nella violenta oppressione scatenata dalla chiesa medievale ai danni dei cristiani che credevano nella Bibbia.

Il marchio della bestia rappresenta l’anello di congiunzione finale in questa catena infernale. Come nel caso delle persecuzioni passate, è pianificata per costringere tutti a conformarsi a certe convinzioni e a un sistema di adorazione prestabilito. La persecuzione comincerà con delle sanzioni economiche: nessuno potrà vendere o comprare senza il marchio della bestia. Chiunque rifiuterà di riceverlo verrà condannato a morte (Ap 13:15-17).

Il diavolo sta già preparando alcuni cristiani dichiarati perché accettino quel marchio quando giungerà la prova finale; lo fa incoraggiandoli ad accettare dei compromessi. Quando il mondo apparirà ammaliato dalla bestia (13:3) lo scenario muterà all’improvviso e la fotocamera profetica inquadrerà il popolo di Dio. «Qui è la costanza dei santi che osservano i comandamenti di Dio e la fede in Gesù» (14:12). Il popolo di Dio si dimostrerà ubbidiente e per la sua grazia rimarrà saldo anche quando tutto verrà scosso. Mentre il mondo va dietro alla bestia, loro «seguono l’Agnello dovunque vada» (v. 4). Grazie alla potenza di Cristo, trionferanno sulle forze del male.

Il tema centrale del conflitto tra il bene e il male è l’adorazione. La bestia ricorre all’inganno e, quando il suo tentativo viene vanificato, usa la forza e la costrizione.

`Se accadesse oggi, rinunceresti all’osservanza del sabato?`