---
title: 'Nel Santo dei Santi'
date: 20/05/2024
---

`Leggere Levitico 16:21,29-34; 23:26-32; Ebrei 9:23-28. Perché il giorno dell’espiazione era così importante nell’antico Israele?`

I sacerdoti amministravano i servizi ogni giorno dell’anno, ma in occasione del giorno dell’espiazione, in ebraico Yom Kippur, gli occhi di tutto Israele erano puntati verso il santuario. I capitoli 16 e 23 del Levitico contengono le istruzioni esplicite per quel giorno, in cui cessava ogni normale attività; e mentre tutti digiunavano e il sommo sacerdote entrava alla presenza di Dio mediando per essi nel luogo santissimo, le persone esaminavano il loro cuore, ricercando Dio con umiltà e confessando sinceramente.

Chi in quel giorno non «si umiliava» veniva «tolto via», non faceva più parte del popolo scelto (Le 23:27,29). Nel giorno dell’espiazione, il sommo sacerdote portava il sangue del capro nel santuario e, dopo averlo spruzzato sul propiziatorio, lo spargeva sulle corna dell’altare dorato e su quello di bronzo, purificando completamente l’intero santuario. Quando aveva «finito di fare l’espiazione», il sommo sacerdote poneva le sue mani sul capro vivo e confessava i peccati d’Israele. Poi, veniva condotto nel deserto per essere definitivamente allontanato dall’accampamento (Le 16:20-22).

Il sangue veniva trasferito all’interno del santuario nel corso dei servizi quotidiani, simbolo del peccato che viene «scolpito» (Gr 17:1) e di Dio che si assume la responsabilità di dare la disposizione definitiva. Nel giorno dell’espiazione, il sangue veniva spostato all’esterno del santuario e versato sul capo di Azazel, il capro espiatorio che rappresentava Satana e al quale veniva attribuita la responsabilità definitiva per il problema del peccato. Questo capro veniva portato lontano nel deserto in modo che, il giorno dell’espiazione, Dio potesse contare su un santuario e su un popolo purificati. Nel santuario celeste, Cristo intercede per noi inizialmente nel luogo santo, poi, dal 1844, nel luogo santissimo, al termine dei 2.300 giorni.

Potremo passare indenni questo giudizio proprio grazie a lui, che è il nostro sostituto. Dice Ellen G. White che «Egli è stato condannato per i nostri peccati, senza avervi partecipato, affinché potessimo ottenere la giustificazione in virtù della sua giustizia, senza avervi preso parte» – DA, 25 [p. 13]. Grazie a questa giustizia che ci è stata accreditata (imputata), ci allontaniamo dal peccato, cresciamo in grazia e viviamo una vita santa.

`Che importanza può avere oggi per noi il giorno dell’espiazione? Perché il nostro modo di vivere deve fare la differenza?`