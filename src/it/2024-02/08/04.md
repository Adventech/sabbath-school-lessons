---
title: 'È giunto il giudizio'
date: 21/05/2024
---

`Confrontare Daniele 7:9,10 con Apocalisse 14:6,7. Quali sono le analogie tra i due diversi brani?`

Il giudizio è una tematica saliente in tutta la Bibbia. «Dio infatti farà venire in giudizio ogni opera, tutto ciò che è occulto, sia bene, sia male» (Ec 12:16). Gesù rimanda quelli che lo ascoltano a un giudizio futuro, quando «di ogni parola oziosa che avranno detta, gli uomini renderanno conto nel giorno del giudizio» (Mt 12:36). L’apostolo Paolo aggiunge: «il Signore...metterà in luce quello che è nascosto nelle tenebre e manifesterà i pensieri dei cuori» (1 Co 4:5). Il messaggero angelico disse a Giovanni: «è giunta l’ora del suo giudizio» (Ap 14:7).

`Leggere Apocalisse 22:10-12. Quando Gesù ritornerà, quale sarà la sorte di tutta l’umanità? Quale affermazione inequivocabile viene fatta a Giovanni?`

Poiché Cristo verrà per consegnare la ricompensa finale, è evidente che questa dovrà essere preceduta da un giudizio pronto a dimostrare chi meriterà di riceverla. Quando Cristo tornerà non esisterà più una seconda opportunità. Ogni essere umano ha avuto informazioni sufficienti per prendere la decisione finale e irrevocabile per o contro di lui.

`Leggere Matteo 25:1-13. Perché Gesù si rivolge in maniera così diversa ai due gruppi differenti di credenti?`

«Conclusa quest’opera, quando saranno stati esaminati e decisi tutti i casi di coloro che in ogni epoca si sono professati discepoli di Cristo, allora e non prima si concluderà il tempo di grazia e la porta della misericordia sarà chiusa. La frase: “... quelle che erano pronte entrarono con lui nella sala delle nozze, e la porta fu chiusa” illustra il ministero finale del Salvatore; in quel momento la grande opera per la salvezza dell’uomo sarà conclusa» – GC, 428 [pp. 335,336].

Non dobbiamo temere il giudizio, perché grazie a Cristo abbiamo ottenuto il perdono, non siamo più colpevoli e spetta a noi la decisione di vivere in modo consacrato per conseguire la vittoria.