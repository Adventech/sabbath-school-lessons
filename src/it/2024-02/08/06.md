---
title: 'Gesù, nostro avvocato nel giudizio'
date: 23/05/2024
---

`Leggere Ebrei 10:9-14. Che differenza c’è tra il servizio svolto dal sacerdote nel santuario terreno e quello di Cristo nel santuario celeste?`

Ribadiamolo una volta per tutte: Cristo è morto sulla croce come sacrificio perfetto per il peccato. Il suo ministero sacerdotale nel santuario celeste ci santifica. Essendo entrato nel luogo santissimo, egli ci rappresenta nel giudizio come avvocato (1 Gv 2:1). «Così anche Cristo, dopo essere stato offerto una volta sola per portare i peccati di molti, apparirà una seconda volta, senza peccato, a coloro che lo aspettano per la loro salvezza» (Eb 9:28). Mediante il suo sacrificio e la sua mediazione è stato affrontato il problema del male. Adesso egli ritorna per quanti «avranno amato la sua apparizione» (2 Ti 4:8).

`Leggere Ebrei 6:19,20. Perché egli ci invita a seguirlo e cosa scopriamo seguendolo?`

«L’intercessione di Cristo in favore dell’uomo nel santuario celeste è indispensabile per il piano della salvezza, come lo è stata la sua morte sulla croce. Dopo la risurrezione, Gesù andò a completare in cielo l’opera iniziata sulla croce. Noi, per fede, dobbiamo penetrare al di là del velo “dove Gesù è entrato per noi qual precursore” (Eb 6:20). E là che si riflette la luce della croce del Calvario; è là che possiamo avere una visione più chiara del mistero della redenzione. La salvezza dell’uomo è stata compiuta a un prezzo inestimabile per il cielo e il sacrificio soddisfa le più elevate esigenze della legge di Dio che era stata infranta. Gesù ci ha aperto la via che conduce al trono del Padre e tramite la sua mediazione può essere presentato a Dio ogni sincero desiderio espresso da coloro che si rivolgono a lui con fede» – GC, 489 [p. 382]. Quello della salvezza è un piano completo che risolverà il gran conflitto e salverà il pianeta dalle grinfie di Satana. La vita di Gesù ha rivelato l’amore del Padre per un mondo che ne ha bisogno, davanti a un universo che ha osservato il tutto. La sua morte ha smascherato l’efferatezza del peccato e offerto la salvezza a tutta l’umanità. La sua intercessione nel santuario celeste garantisce i benefici dell’espiazione a chiunque lo desideri in fede.

`Qual è il collegamento tra la morte di Cristo e la sua intercessione nel santuario celeste e perché il giudizio è necessario ai fini del piano della salvezza?`