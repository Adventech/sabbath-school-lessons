---
title: 'Il santuario celeste'
date: 19/05/2024
---

`Leggere Esodo 25:8,9,40 e 8:1-6. Quali due santuari vengono evidenziati in questi versetti?`

Approfondendo lo studio della Scrittura nelle settimane successive alla delusione del 1844, i credenti avventisti compresero che nella Bibbia sono menzionati due santuari: quello costruito da Mosè e il grande santuario originale, che si trova in cielo. Il termine «santuario», secondo l’uso biblico, fa riferimento prima di tutto al tabernacolo eretto da Mosè, modello o «tipo» delle cose celesti, e poi al «vero tabernacolo» nel cielo, al quale rimandava quello terreno. Con la morte di Cristo il servizio dei sacrifici ha perso la sua valenza. Il «vero tabernacolo» nel cielo è il santuario del nuovo patto e, dal momento che la profezia di Daniele 8:14 si compie in questa era, il santuario cui fa riferimento non può che essere quello del nuovo patto.

«Infatti, alla fine dei 2.300 giorni, nel 1844, da secoli non esisteva più un santuario sulla terra. Quindi la profezia: “Fino a duemila trecento sere e mattine; poi il santuario sarà purificato” indica, senza ombra di dubbio, il santuario celeste» – GC, 417 [p. 327].

Il santuario nel deserto era un modello in scala di quello celeste. I servizi che si svolgevano nel primo prefiguravano il piano divino della salvezza. Ogni sacrificio offerto rappresentava quello di Gesù sulla croce del Calvario (Gv 1:29), per mezzo del quale noi siamo liberi dalla condanna del peccato. Il perdono ci appartiene.

Quando accettiamo il sacrificio di Gesù per noi e confessiamo i nostri peccati, la nostra condizione di colpevolezza svanisce (1 Gv 1:9). Gesù non è solo l’Agnello morto per noi ma anche il Sacerdote che vive per noi. «Perciò egli può salvare perfettamente quelli che per mezzo di lui si avvicinano a Dio, dal momento che vive sempre per intercedere per loro» (Eb 7:25). Egli rimuove la colpa del peccato e ci salva dal suo potere (Ro 8:1-4; 2 Co 5:21). Il ministero che Gesù compie nel santuario celeste è tutto a nostro beneficio. Grazie alla sua intercessione, il controllo del peccato sulla nostra vita viene sciolto e non ci troviamo più prigionieri o schiavi della nostra natura peccaminosa. In Cristo siamo liberi – liberi dalla condanna del peccato – e non siamo più sotto scacco. Quando ci aggrappiamo a Cristo per fede abbiamo la certezza della salvezza.

`Cosa significa per te sapere che Gesù è in cielo a intercedere in tuo favore? Perché hai bisogno di un mediatore?`