---
title: 'La buona notizia del luogo santissimo'
date: 22/05/2024
---

`Leggere Ebrei 4:14-16 e 10:19-22. Quale rassicurazione e quale invito divino giunge a ciascuno di noi da questi versetti?`

Il punto di Paolo è: «stiamo fermi», «accostiamoci con piena fiducia», non cediamo, concentriamo la nostra fede su Gesù, il nostro grande sommo sacerdote. Per fede potremo entrare nel santuario celeste grazie alla «via nuova e vivente» che Gesù ci ha aperto.

Osservando il cortile, noteremo il sangue asperso sulle corna dell’altare di bronzo, mentre nel luogo santo vedremo il sangue sulle corna dorate dell’altare dell’incenso. Contempleremo quello sul velo davanti al propiziatorio. Il sangue di Gesù prepara la strada a ogni nuova tappa ed è motivo di speranza, perché possiamo riunirci a Dio solo se Gesù ci perdona e cancella i nostri peccati. La misericordia di Dio è infinita, lo è altrettanto la sua giustizia, e quest’ultima non può accettare il sacrificio di Cristo come espiazione per le nostre trasgressioni a meno che Cristo stesso garantisca in primo luogo di perdonare i nostri peccati e poi di cancellarli.

`Leggere Apocalisse 11:19. Perché questa visione è così importante? In che modo mostra il legame inseparabile tra legge e vangelo?`

Qui, nell’abbagliante luminosità e nella gloria sfolgorante della presenza di Dio, dentro la sala del trono dell’universo, alla presenza stessa del trono del Re dell’universo, scopriamo la legge di Dio collocata nell’arca del patto. Nel luogo santissimo vengono rivelate la misericordia e la giustizia divine. «“Questo è il patto che farò con la casa d’Israele dopo quei giorni”, dice il Signore: “io metterò le mie leggi nelle loro menti, le scriverò sui loro cuori, e sarò il loro Dio, ed essi saranno il mio popolo”» (Eb 8:10). Entrando per fede nel santuario celeste troviamo il perdono per i nostri peccati passati e la forza per vivere ubbidientemente grazie a Cristo, che è morto per noi e incide la legge nei nostri cuori. Gesù salva «perfettamente» (7:25), totalmente e completamente dalla colpa del peccato e dalla sua morsa.

`Perché l’intercessione di Gesù è una notizia incredibilmente positiva? Se la legge è il parametro della giustizia, che speranza avremmo senza il vangelo?`