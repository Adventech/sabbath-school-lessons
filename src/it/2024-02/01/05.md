---
title: 'L’amore trova la strada'
date: 03/04/2024
---

Adamo ed Eva hanno peccato e Dio dice loro di abbandonare il giardino dell’Eden. Da quel momento in poi la loro sorte sarebbe stata contraddistinta dalla fatica e dalla sofferenza. Erano destinati a una vita dolorosa e una morte privi di speranza? La morte è la fine di tutto? È a questo punto che il Signore ci consegna la promessa riportata in Genesi 3:15. Fissando Satana, il serpente, disse: «Io porrò inimicizia fra te e la donna, e fra la tua progenie e la progenie di lei; questa progenie ti schiaccerà il capo e tu le ferirai il calcagno». Forse sul momento non compresero bene il significato di quelle parole, ma capirono di potere ancora sperare. In qualche modo, grazie alla «progenie della donna» sarebbe giunta la loro redenzione.

Quella «progenie» è Gesù Cristo (Ga 3:16). Alla croce, Satana gli schiacciò il calcagno, ma la vittoria di Gesù rappresenta la nostra garanzia che un giorno la testa del serpente sarà schiacciata e la porta del dolore e della morte, aperta da Adamo ed Eva, si richiuderà per sempre.

`Leggere Ebrei 2:9; Galati 3:13 e 2 Corinzi 5:21. Cosa ci dicono questi passi circa l’immensità del sacrificio di Cristo?`

Ti sei mai chiesto se Dio ti ama davvero? Considera la croce di Cristo, la corona di spine e i fori sulle sue mani e sui suoi piedi. Con ogni goccia di sangue che Gesù ha versato sul Calvario, Dio sta dicendo: «Ti amo, non voglio stare in cielo senza di te; sì, è vero, tu hai peccato, ti sei concesso nelle mani del nemico e non meriteresti in alcun modo la vita eterna. Però ho pagato il riscatto per riportarti a casa». Se fissi il tuo sguardo sulla croce non dovrai più farti venire dubbi del genere.

La Bibbia ci parla di un Gesù sceso in questo mondo, nel quale ha sperimentato l’angoscia, la delusione e il dolore come qualsiasi altro essere umano. Ci rivela un Cristo che ha dovuto affrontare le nostre stesse tentazioni, che ha trionfato sui principati e le potenze del male sia con la sua vita sia con la morte sulla croce, e lo ha fatto per ognuno di noi. È sufficiente riflettere sul fatto che colui il quale ha creato il cosmo (Gv 1:3), è venuto dal cielo non solo per stare su questa terra ma per soffrire a livelli di intensità che nessuno di noi potrà mai conoscere (Is 53:1-5). L’ha fatto perché ci ama, ama ognuno di noi singolarmente. Ecco uno straordinario motivo di speranza!

`Quale fu la risposta di Cristo alle accuse di Satana sulla croce?`