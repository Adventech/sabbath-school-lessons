---
title: 'Guerra nel cielo'
date: 31/03/2024
---

`Leggere Apocalisse 12:7-9. Cosa rivela questo brano circa la libertà esistente nel cielo e l’origine del male? Quando Lucifero si ribellò, Dio come avrebbe potuto reagire?`

In questi versetti viene descritto il conflitto cosmico tra bene e male. Satana e i suoi angeli fanno guerra a Cristo e alla fine vengono cacciati dal cielo. Strano che divampi un conflitto in un luogo perfetto come quello! Da cosa viene provocato? È mai possibile che un Dio d’amore possa aver creato un angelo demoniaco, innescando così una guerra? Lucifero aveva forse qualche difetto congenito che ne determinasse la ribellione? La Bibbia ci spiega chiaramente quale sia l’origine del male e apre il sipario su questo conflitto.

`Confrontare Ezechiele 28:12-15 con Isaia 14:12-14. Cosa si scatenò nella mente di questo angelo, di nome Lucifero, al punto da farlo ribellare?`

Dio non ha creato un diavolo, ma un essere di uno splendore abbagliante. Questo angelo era perfetto e la libertà di scelta era insita nella sua perfezione; si tratta di un principio fondamentale del governo di Dio, che agisce per amore, non per coercizione. Il peccato ha avuto origine in Lucifero nel cielo; non esiste una spiegazione logica sul perché questo essere perfetto abbia consentito all’orgoglio e alla gelosia di mettere radici nel suo cuore, provocando la ribellione contro il suo Creatore.

Lucifero, una creatura, desiderava l’adorazione che apparteneva solo al Creatore. Tentò di usurpare il trono di Dio mettendo in dubbio la sua autorità, e quella ribellione fece scoppiare in cielo una guerra aperta. Nonostante la sua grande capacità di sopportazione, Dio non poteva consentire a Lucifero di rovinare ogni cosa.

«Gli esseri celesti intervennero presso Lucifero, e il Figlio di Dio gli espose la grandezza, la bontà, la giustizia del Creatore, la natura sacra e immutabile della sua legge. Dio stesso aveva stabilito l’ordine che regnava in cielo, contestandolo, Lucifero disonorava il suo Creatore e provocava la propria rovina. Purtroppo, però, gli avvertimenti dati con amore e misericordia infiniti, valsero solo a provocarne la resistenza. Lucifero permise che la sua gelosia nei confronti di Cristo avesse il sopravvento e rimase fermo nelle sue posizioni» – GC, 495 [p. 387].

`La gestione del male cosa ci rivela a proposito del carattere di Dio?`