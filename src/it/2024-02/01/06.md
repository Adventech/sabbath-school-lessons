---
title: 'Il nostro sommo sacerdote'
date: 04/04/2024
---

Quello che Gesù ha fatto sulla croce gli permette anche di intercedere per noi nel cielo. Il nostro Signore risorto è il nostro grande sommo sacerdote, che ci fornisce tutto ciò di cui abbiamo bisogno per essere salvati e vivere in eterno nel regno di Dio.

`Leggere Ebrei 4:15,16 e 7:25. Quale rassicurazione ci trasmettono questi versetti davanti alla tentazione, al dolore, alla malattia e alla morte?`

Il testo dice che egli «è stato tentato come noi in ogni cosa, senza commettere peccato» (Eb 4:15) e aggiunge: «accostiamoci dunque con piena fiducia al trono della grazia, per ottenere misericordia e trovare grazia ed essere soccorsi al momento opportuno» (v. 16).

Per dirla in parole semplici, Gesù ci presenta all’universo coperti dalla sua giustizia, salvati dalla sua morte e redenti per mezzo del suo sangue. In Cristo non vi è condanna alcuna per i nostri peccati del passato; la nostra condizione di colpevoli svanisce in lui e, grazie alla sua possente intercessione, viene spezzata la morsa del peccato sulle nostre esistenze. Le catene che ci legavano sono sciolte e siamo finalmente liberi.

`Leggere Giovanni 17:24-26. Qual è il desiderio ardente di Cristo nel gran conflitto tra il bene e il male?`

«Consumato il grande sacrificio, Gesù salì al cielo, ma accettò l’adorazione degli angeli soltanto dopo aver espresso la seguente richiesta: “Padre, io voglio che dove sono io, siano con me anche quelli che tu mi hai dati” (Gv 17:24). Allora, con potenza e amore infiniti, giunse la risposta dal trono del Padre: “... Tutti gli angeli di Dio l’adorino!” (Eb 1:6). Gesù era senza peccato. La sua umiliazione era finita, il suo sacrificio era stato consumato ed egli ricevette un nome che è al di sopra di ogni nome» – GC, 501,502 [p. 392]. Gesù auspica che tutti noi saremo insieme a lui nel cielo. Il desiderio del suo cuore e la ragione della sua morte e della sua intercessione è la nostra salvezza. Hai una necessità particolare? Porgila a Gesù, perché dove esiste il dolore egli porta consolazione; dove la paura opprime, lui porta la pace; dove c’è colpa, lui reca il perdono, e dove c’è debolezza, arriva la sua forza.

`Perché pensi che Gesù si sia sacrificato per noi? Che cosa lo rende così prezioso ai nostri occhi?`