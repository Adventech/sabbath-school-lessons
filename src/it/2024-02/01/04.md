---
title: 'Il coinvolgimento del pianeta Terra'
date: 02/04/2024
---

Quando Dio creò la terra ogni cosa era perfetta. La Bibbia dice che egli «vide tutto quello che aveva fatto, ed ecco, era molto buono» (Ge 1:31). Non esistevano tracce di peccato in alcun luogo, però il Signore garantì ad Adamo ed Eva la medesima libertà di scelta concessa a Lucifero. Non voleva che ci fossero robot in terra, esattamente come non voleva che vi fossero in cielo. In realtà, ha fatto di tutto perché questa libertà fosse evidente. Piantò nel giardino dell’Eden l’albero della conoscenza del bene e del male. Si premurò di parlarne ad Adamo ed Eva perché voleva essere certo che capissero di poter scegliere. Satana si avvicinò a quell’albero e mentre Eva indugiava lì accanto, le disse: «No, non morirete affatto; ma Dio sa che nel giorno che ne mangerete, i vostri occhi si apriranno e sarete come Dio, avendo la conoscenza del bene e del male» (Ge 3:4,5). In altre parole: se ne mangerete il frutto entrerete in una nuova sfera dell’esistenza; vi sembrerà entusiasmante, elettrizzante, qualcosa che non avete mai provato prima. Cara Eva, Dio ti sta nascondendo qualcosa; prendi il frutto proibito e mangialo! Quando Eva e poi Adamo fecero quella scelta, aprirono una porta che Dio voleva tenere chiusa per sempre. Era la via d’accesso al peccato, alla sofferenza, alla malattia e alla morte.

`Leggere Genesi 3:1-3; Romani 3:23 e 5:12. Cosa hanno in comune questi versetti? Quali sono gli effetti ultimi del peccato che affligge la specie umana?`

Il peccato, nella sua essenza, è ribellione contro Dio e ci separa da lui. Il Creatore è la sorgente della vita, di conseguenza questa separazione conduce inevitabilmente alla morte, ma produce anche preoccupazione, ansia e malattia. La sofferenza nel mondo è il risultato inevitabile della vita su un pianeta devastato dal peccato. Questo non significa che ogni sofferenza sia determinata da una nostra trasgressione, ma che ciascuno di noi subisce le conseguenze della presenza del peccato sulla terra.

`Leggere Genesi 3:15; Levitico 5:5,6 e Giovanni 1:29. Quale promessa fatta da Dio ad Adamo ed Eva dopo il loro peccato li conforta nonostante la disperazione? Quale servizio avviato da Dio nell’Eden avrebbe portato, attraverso i secoli, alla soluzione del problema del peccato?`