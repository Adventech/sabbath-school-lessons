---
title: 'Lucifero inganna, Cristo prevale'
date: 01/04/2024
---

Come abbiamo già detto, non esiste spiegazione logica alla ribellione di Lucifero contro il suo Creatore. L’orgoglio di Satana esplose in una rivolta; accusò Dio di essere ingiusto e iniquo, contagiò altri angeli con i suoi dubbi e le sue accuse.

`Leggere Apocalisse 12:4. Satana quanto si dimostrò abile nell’inganno? Quanti angeli caddero per le sue menzogne?`

Quando scoppiò la guerra in cielo, gli angeli dovettero decidere se stare dalla parte di Lucifero o da quella del Figlio di Dio. Qual era la natura di quel conflitto? Si trattò di una vera e propria guerra fisica, d’idee o di entrambe le cose? Non conosciamo i dettagli, ma quel conflitto fu reale al punto che Satana e i suoi angeli vennero «cacciati» e non ci fu più posto per loro in cielo (Ap 12:8,9). È evidente che questa guerra abbia vissuto anche situazioni anche concretamente cruente.

Una cosa è certa: ogni singolo angelo doveva prendere una decisione a favore o contro Cristo. Chi avrebbero seguito? A quale voce avrebbero dato credito? Gli angeli leali scelsero l’ubbidienza ai comandi d’amore di Cristo, mentre un terzo del totale ascoltò la tesi di Lucifero, disubbidì a Dio e perse il cielo. Anche noi, in questo momento critico della storia dell’umanità, siamo chiamati a dichiarare da che parte stare, se con Cristo o con Satana.

`Leggere Genesi 2:15-17; Esodo 32:26; Giosuè 24:15; 1 Re 18:20,21; Apocalisse 22:17. Quale principio del conflitto è contenuto in questi passi?`

Quando Dio creò il genere umano inserì in profondità nella nostra mente la capacità di pensare, ragionare e scegliere. L’essenza della natura umana consiste nell’abilità di fare scelte morali. Non siamo robot, ma siamo stati creati a immagine di Dio, e ci distinguiamo dal creato animale proprio perché in grado di prendere decisioni di carattere morale e vivere sulla base di principi spirituali eterni. Dopo la ribellione di Lucifero e dopo la caduta, il Signore ha invitato il suo popolo a contraccambiare il suo amore mediante l’ubbidienza alle sue disposizioni e la scelta di servirlo.

`La battaglia in cielo cosa ci insegna a proposito del nostro personale conflitto con il male? Se Satana è riuscito a ingannare esseri celesti santi e giusti, questo non ci deve far stare in allerta?`