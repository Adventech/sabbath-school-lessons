---
title: 'Il messaggio dei tre angeli'
date: 30/05/2024
---

In Apocalisse 14:7, il primo angelo grida con voce forte: «Temete Dio e dategli gloria, perché è giunta l’ora del suo giudizio. Adorate colui che ha fatto il cielo, la terra, il mare e le fonti delle acque». Il cielo ci chiede di dedicare assoluta fedeltà e sincera adorazione al Creatore, alla luce del giudizio imminente.

Il secondo angelo afferma: «Caduta, caduta è Babilonia la grande, che ha fatto bere a tutte le nazioni il vino dell’ira della sua prostituzione» (v. 8). Babilonia rappresenta un sistema religioso apostata che ha respinto il messaggio del primo angelo privilegiando un falso sistema di adorazione. Ecco perché in Apocalisse 14:9-11 troviamo il monito contro l’adorazione della bestia e della sua immagine. Ci vengono presentate due scelte opposte: adorare il Creatore oppure la bestia. Ogni persona che vive sulla terra prenderà la propria decisione finale e irrevocabile di lealtà per Gesù o per Satana.

`Leggere Apocalisse 14:12. Quali sono le due caratteristiche distintive di quelli che rifiutano l’adorazione della bestia? Perché sono entrambe di vitale importanza?`

Dio potrà contare negli ultimi tempi su un popolo che gli sarà leale nonostante la più grande reazione e la più feroce persecuzione mai viste nella storia del mondo. Mediante il dono della giustizia di Cristo, quelle persone vivranno vite ubbidienti, ripiene della sua grazia. L’adorazione del Creatore si contrappone a quella della bestia e si esprime nell’osservanza dei comandamenti. Questo conflitto finale intorno alla lealtà verso Cristo o al potere della bestia ha al suo centro l’adorazione e, più precisamente, il sabato. Quei seguaci consacrati del Salvatore non solo avranno fede «in» Gesù ma anche la fede «di» Gesù, così profonda, fiduciosa e convinta che i demoni del cielo e le prove della terra non potranno scuoterla. È una fede che confida anche quando non può vedere, che crede quando non può ricevere spiegazioni e che spera quando non può comprendere. Questa «fede di Gesù» è essa stessa un dono che riceviamo per fede e che ci accompagnerà nei momenti di crisi che ci attendono. Quando scoppierà la crisi finale e dovremo contrastare boicottaggio economico, persecuzione, carcere e morte, la fede di Gesù ci accompagnerà nelle ultime ore della terra, fino al ritorno di Cristo.

`Oggi in che modo Dio prepara la tua fede in vista di quello che succederà in futuro?`