---
title: 'Il sabato e la legge'
date: 28/05/2024
---

`Leggere Apocalisse 14:6,7; 4:11; Genesi 2:1-3 ed Esodo 20:8-11. Qual è la relazione tra creazione, sabato e legge di Dio?`

La creazione parla di quanto valiamo agli occhi di Dio. Non siamo soli nell’universo e non siamo nemmeno il frutto di un infortunio genetico. In altre parole, lo scenario scientifico oggi prevalente relativo alle origini della vita, raccolto e adottato dai media e dalla cultura popolare, presenta una visione che è del tutto incompatibile con il racconto biblico. Siamo qui perché Gesù ci ha creati. Egli è degno della nostra adorazione non solo per questo, ma anche perché ci ha salvati. Creazione e redenzione sono al centro della vera adorazione, dunque il sabato è vitale ai fini della comprensione del piano della salvezza, perché ci parla della premura di un creatore e dell’amore di un redentore.

Alla fine della settimana creativa, Dio si riposò nella bellezza e magnificenza del mondo che aveva appena fatto. Si riposò anche per lasciarci un esempio. Il sabato è una pausa settimanale nella quale rendere lode a colui che ci ha fatti. Ogni volta che in quel giorno adoriamo, predisponiamo i cuori a ricevere la benedizione speciale che egli ha attribuito solo a quel giorno, e a nessun altro.

Il sabato ci rimanda a un Creatore che ci ha amati a tal punto da non abbandonarci, pur avendo deviato da quelli che erano i suoi propositi nei nostri confronti. Il sabato è un simbolo eterno del nostro riposo in lui, un segno particolare di lealtà al Creatore (Ez 20:12,20). È un simbolo del riposo, non delle opere; della grazia, non del legalismo; della sicurezza, non della condanna; è un simbolo del fatto che la nostra salvezza dipende da Dio, non da noi stessi. Il riposo del sabato è il riposo della grazia tra le braccia amorevoli di chi ci ha creati, ci ha salvati e si prepara a ritornare per noi.

Il messaggio di Apocalisse 14, l’annuncio finale di Dio al mondo, esorta gli uomini a riposare ogni sabato nel suo amore e nella sua premurosità. Ci invita a ricordare colui che ci ha creati e a glorificarlo. L’osservanza del sabato è un anello di congiunzione tra la perfezione dell’Eden e la gloria dei nuovi cieli che verranno. Ci ricorda che un giorno lo splendore dell’Eden sarà ripristinato.

`La maggior parte degli avventisti si sono sentiti accusati di legalismo, generalmente giustificata dall’osservanza del sabato. Perché ubbidire a questo comandamento fa credere a qualcuno che stiamo cercando di guadagnarci il cielo con le opere?`