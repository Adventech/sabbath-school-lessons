---
title: 'Il marchio della bestia'
date: 29/05/2024
---

`Leggere Apocalisse 12:12,17 e 13:7. Secondo questi passi, Satana in che modo manifesta la sua ira? Perché ce l’ha così tanto con il popolo di Dio degli ultimi tempi?`

Apocalisse 12 porta alla luce il conflitto cosmico tra Cristo e Satana nel corso dei secoli. L’apice è costituito dall’attacco finale di Satana al popolo di Dio. Apocalisse 13 introduce i due alleati del dragone; la bestia che viene dal mare e quella che giunge dalla terra. Questi due poteri si uniscono a lui per dichiarare guerra al popolo di Dio.

`Leggere Apocalisse 13:4,8,12,15 e 14:7,9-11. Qual è il tema chiave che compare in tutti questi versetti?`

Notare il contrasto: o il popolo di Dio adora il Creatore oppure adorerà qualcos’altro. Il Creatore è degno di adorazione (Ap 5:9) e il conflitto tra Cristo e Satana è sorto in cielo proprio su questo punto. «Salirò sulle sommità delle nubi, sarò simile all’Altissimo» (1 S 14:14). Satana voleva quell’adorazione che appartiene solo al Creatore; secondo Apocalisse 13, egli riuscirà nel suo intento grazie alla bestia che viene dalla terra (v. 4). Un confronto con Daniele 7 svela che questa bestia è uguale a quel piccolo corno che «si proporrà di mutare i giorni festivi e la legge» (Da 7:25; Ap 13:5; cfr. lezione 6). L’unica parte della legge di Dio (i dieci comandamenti), che ha a che vedere con il tempo, è il quarto comandamento. Questa chiesa ha cercato di cambiare il giorno di adorazione dal sabato, settimo giorno, alla domenica, il primo della settimana.

Se un potere terreno tenta di cambiare giorno di adorazione da quel sabato che Dio in persona ci ha dato come segno della sua autorità (Es 31:13; Ez 20:12,20), significa che è in atto un tentativo di usurpare l’autorità divina alle sue stesse fondamenta. Perciò è su questo punto che si gioca il conflitto finale tra vera e falsa adorazione. Per questo motivo, Apocalisse identifica così quelli che restano fedeli a Dio: «quelli che osservano i comandamenti di Dio» (12:17; 14:12). Tra questi comandamenti c’è il sabato, non la domenica. Quelli che respingono il messaggio finale dei tre angeli (adorare Dio nel suo giorno santo [Is 58:13]) e scelgono invece di adorare la bestia nel giorno contraffatto, la domenica, riceveranno il marchio della bestia.