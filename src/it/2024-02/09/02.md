---
title: 'Il santuario e la legge'
date: 26/05/2024
---

`Leggere Apocalisse 11:19; 12:17; Esodo 25:16; 31:18. Secondo questi versetti, che cosa si trovava nell’arca del patto, custodita all’interno del luogo santissimo nel santuario?`

Il giorno dell’espiazione era un giorno di giudizio. Tutto Israele aveva l’ordine di partecipare all’evento mediante pentimento, ricerca interiore e astensione dal lavoro (Le 23:29-31). Il sommo sacerdote poteva entrare nel luogo santissimo per espiare il peccato solamente in quel giorno; lì si trovava l’arca del patto, al cui interno erano custoditi i dieci comandamenti incisi su tavole di pietra. Il coperchio dorato dell’arca si chiamava propiziatorio, su cui veniva spruzzato il sangue che serviva a purificare il santuario dal peccato. La presenza di Dio era manifesta nella Shekinah sopra il propiziatorio. Ogni sacrificio offerto rivelava la misericordia divina per gli uomini peccatori, ma il giorno dell’espiazione dimostra che il peccato sarà ricordato fino al giudizio (Eb 10:3) e che potrà essere rimosso solo attraverso la fede nel sangue di Cristo che purifica da esso (1 P 1:18,19). Lì, alla presenza del Signore, la misericordia e la giustizia si combinano stupendamente. Mentre osservava il santuario celeste, l’apostolo Giovanni vide «il tempio di Dio... e l’arca dell’alleanza» (Ap 11:19).

«Nel luogo santissimo del santuario celeste è custodita con cura la legge divina, legge che fu promulgata da Dio stesso in mezzo ai tuoni del Sinai e scritta dal suo stesso dito su tavole di pietra.

La legge di Dio, custodita nel santuario celeste, è il documento originale di quel codice i cui precetti scritti sulle tavole di pietra e ricordati da Mosè nel Pentateuco erano solo una trascrizione. Coloro che giunsero a comprenderne l’importanza, capirono anche il carattere sacro e immutabile della legge divina» – GC, 434 [p. 339].

Mentre i primi avventisti studiavano l’insegnamento biblico sul santuario, compresero la valenza della legge di Dio e del sabato, al centro di quella stessa legge. Convennero che se tale legge era custodita nell’arca del patto, all’interno del santuario celeste, di certo non poteva essere stata abolita alla croce.

`Il sabato torna puntuale e rapido ogni settimana, senza eccezioni. Cosa può voler dire circa l’importanza della dottrina della creazione?`