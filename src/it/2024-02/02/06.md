---
title: 'Un’eredità d’amore'
date: 11/04/2024
---

`Leggere Giovanni 13:35 e 1 Giovanni 4:21. Cosa ci rivelano questi passi circa la sfida lanciata da Satana contro il governo di Dio? E cosa ci dicono in merito alla vera essenza del cristianesimo?`

L’amore fu la norma di riferimento delle comunità nei primi cinque secoli dopo Cristo. Tertulliano, uno dei primi teologi cristiani, dichiarò: «Ma è particolarmente la pratica di una dilezione di tal genere che fra certa gente il noto biasimo ci procura. ‘Vedi – dicono – come si amano tra loro...» (Tertulliano, Apologetico, 39.7).

Una delle principali dimostrazioni dell’amore di Dio risale al periodo in cui ci furono due pandemie, tra il 160 e il 260 d.C. I cristiani si fecero avanti mettendosi al servizio di persone malate e agonizzanti. Le pandemie provocarono decine di migliaia di vittime, ci furono interi villaggi azzerati. La cura amorevole e la disponibilità al sacrificio dei credenti cristiani ebbe un grande impatto sulla popolazione. Milioni di individui che vivevano dentro i confini dell’Impero romano diventarono credenti in Gesù nell’arco di tempo tra queste due pandemie. L’amore, la preoccupazione per quello che accadeva e la cura organizzata e spontanea per chi aveva bisogno crearono ammirazione per questi credenti e per il Cristo che rappresentavano.

Il libro The Rise of Christianity, di Rodney Stark, è una moderna narrazione storica che inquadra questi eventi sotto una luce nuova e più efficace. Descrive in che modo, durante la seconda epidemia, l’intera comunità cristiana, all’epoca prevalentemente di matrice ebraico-cristiana, divenne un esercito d’infermieri che garantirono l’assistenza per la sopravvivenza della comunità sofferente. «Al culmine della seconda terribile epidemia, intorno al 260 d.C., Dionisio scrisse un lungo tributo all’eroico sforzo assistenziale dei cristiani locali, molti dei quali persero la vita mentre si prendevano cura degli altri: “La maggior parte dei nostri fratelli cristiani ha mostrato un amore e una lealtà senza confini, non si sono mai risparmiati e non hanno pensato solo a loro stessi. Incuranti del pericolo, si sono presi cura dei malati fornendo loro ogni assistenza e mettendosi al loro servizio in Cristo e anch’essi hanno lasciato questa terra con serenità; perché sono stati contagiati da altri con il morbo, attirando su di sé la malattia dei loro vicini e accettando di buon grado la sofferenza» – The Rise of Christianity, Princeton University Press, Princeton NJ, 1996, p. 82.

`Qual è il messaggio per ciascuno di noi? Come s’impara a rinunciare al nostro “io”, in modo tale da manifestare uno spirito altruistico?`