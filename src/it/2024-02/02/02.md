---
title: 'Un Salvatore con il cuore spezzato'
date: 07/04/2024
---

Mentre Gesù era seduto sul monte degli Ulivi e osservava la città di Gerusalemme, sentì il cuore spezzarsi. «È venuto in casa sua e i suoi non l’hanno ricevuto» (Gv 1:11). Fece tutto il possibile per salvare il suo popolo dall’imminente distruzione della loro amata città. Quel sentimento sgorgava da un cuore colmo d’amore infinito. Li esortò ripetutamente perché accettassero con amore e pentimento il suo invito misericordioso e pieno di grazia.

`Leggere Luca 19:41-44; Matteo 23:37,38 e Giovanni 5:40. Come reputi l’atteggiamento di Gesù nei confronti del suo popolo e la loro reazione? Quale rivelazione del carattere divino riesci a cogliere?`

È difficile comprendere un evento come quello della distruzione di Gerusalemme alla luce del carattere amorevole di Dio. La storia ci dice che morirono migliaia di persone quando il generale Tito guidò il suo esercito contro la città per devastarla. Uomini, donne e bambini vennero trucidati; dov’era Dio quando la sua gente soffriva così atrocemente? La risposta è chiara ma non è semplice coglierla. Il cuore di Dio era spezzato, i suoi occhi pieni di lacrime; per secoli si era proteso verso il popolo che si era scelto, e quello, ribellandosi, aveva rinunciato alla protezione divina.

Non sempre il Signore interviene per limitare gli effetti delle scelte del suo popolo, ma permette che si manifestino le conseguenze naturali di una ribellione. Egli non fu la causa dell’omicidio di bambini innocenti durante la distruzione di Gerusalemme; quelle tragiche morti sono da imputare a Satana, il quale si bea nella guerra perché suscita le peggiori pulsioni del cuore umano. Si è sempre proposto nei secoli di ingannare e distruggere per poi incolpare Dio delle malvagità che egli ha compiuto e continua a compiere.

`Leggere Matteo 24:15-20. Cosa dice Gesù ai suoi per evitare loro la peggior sorte nell’imminente caduta di Gerusalemme?`

È opportuno ricordare che la grande maggioranza dei cristiani abitanti a Gerusalemme nel 70 d.C. era di origine ebraica. Quel Dio d’amore volle preservarne il maggior numero possibile, ecco perché suggerì di fuggire quando stava avvicinandosi l’esercito romano.

`Non giudichiamo il carattere di Dio sulla base degli eventi che accadono intorno a noi, ma filtriamo quegli stessi eventi attraverso il prisma del suo carattere amorevole, rivelato in tutta la Bibbia. Ritieni che sia un valido consiglio?`