---
title: 'Fedeli nella persecuzione'
date: 09/04/2024
---

Nei primi anni dalla sua nascita la chiesa è cresciuta nonostante gli arresti, le torture e le persecuzioni. Credenti fedeli, consacrati a Cristo e ripieni di Spirito Santo, proclamarono con forza la sua Parola, che trasformò delle vite umane e portò alla conversione decine di migliaia di individui.

`Leggere Atti 2:41; 4:4,31 e 8:1-8. Cosa ci insegnano questi versetti circa le difficoltà incontrate dalla chiesa del Nuovo Testamento e sui motivi della sua rapida crescita?`

I discepoli conobbero minacce (At 4:17), prigione (5:17,18), persecuzioni (8:1) e qualcuno anche la morte (7:59; 12:2), eppure proclamarono il vangelo nella potenza conferita loro dallo Spirito Santo e da Cristo; nacquero allora chiese in Giudea, Galilea e Samaria (9:31). I bastioni dell’Ades furono scossi, le catene di Satana spezzate. La superstizione pagana crollò davanti alla potenza di Cristo e il vangelo trionfò contro ogni pronostico. I discepoli non furono più costretti a nascondersi nella sala alta e la paura svanì.

La fede inondò i cuori dei discepoli, il Signore risorto trasformò le loro esistenze; Gesù aveva offerto a quei suoi eletti una nuova ragione di vita, consegnando loro non solo il grande mandato (Mr 16:15), bensì una promessa: «Ma riceverete potenza quando lo Spirito Santo verrà su di voi, e mi sarete testimoni in Gerusalemme, e in tutta la Giudea e Samaria, e fino all’estremità della terra» (At 1:8).

Il vangelo penetrò negli angoli più remoti della terra (Cl 1:23). Nonostante la morte, alla fine del primo secolo, di Giovanni, il più anziano tra i discepoli, altri raccolsero la torcia della verità per annunciare Cristo. Plinio il giovane, governatore della provincia romana di Bitinia, nell’attuale Turchia, scrisse all’imperatore Traiano, intorno al 110 d.C., una dichiarazione che giungeva circa 80 anni dopo la crocifissione, in cui descriveva i processi pubblici che stava conducendo per scovare e condannare a morte i cristiani: «Poiché molte persone di varie età e classi sociali e di entrambi i sessi rischiano di essere accusate, e questo proseguirà. Il contagio di questa superstizione [cristianesimo] non si è diffuso solo nelle città ma anche nei villaggi e nei distretti rurali» – Henry Bettenson, Documents of the Christian Church, Oxford University Press, New York, 2011, p. 4. Nonostante i feroci attacchi dell’avversario, la chiesa cristiana ebbe una crescita impetuosa.

`Noi che rappresentiamo la chiesa degli ultimi tempi, cosa possiamo imparare da quella delle origini?`