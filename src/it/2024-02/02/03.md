---
title: 'Cristiani provvidenzialmente protetti'
date: 08/04/2024
---

Gli eventi che portarono alla distruzione di Gerusalemme rivelarono con chiarezza la misericordia, la grazia, la provvidenza e la preconoscenza di Dio. Gaio Cestio Gallo e le armate romane circondarono la città, poi con una mossa inattesa, quando l’attacco pareva ormai imminente, si ritirarono. L’esercito giudaico li inseguì e conseguì una grande vittoria. Con i Romani in fuga e i Giudei a inseguirli, i cristiani di Gerusalemme ripararono a Pella, in Perea, oltre il fiume Giordano. «Il segno preannunciato era stato offerto ai cristiani in attesa ed essi ebbero l’opportunità di seguire l’avvertimento del Salvatore. Le cose andarono in modo tale che né gli Ebrei né i Romani ostacolarono minimamente la fuga dei cristiani» – GC, 30 [p. 31].

`Leggere Salmo 46:1 e Isaia 41:10. In cosa consiste la provvidenziale cura divina?`

Dio è sovrano e controlla gli eventi che accadono sulla terra in funzione del compimento definitivo del suo piano. Sebbene talvolta modifichi i progetti originali sulla base di alcune scelte fatte dagli uomini, quel piano alla fine si compirà. Ci saranno momenti in cui il popolo di Dio vivrà gravi difficoltà, subirà persecuzioni, ci saranno arresti e morti per la causa di Cristo. Ma anche nelle situazioni più drammatiche, davanti ai più feroci attacchi di Satana, Dio sosterrà e proteggerà la sua chiesa.

`Leggere Ebrei 11:35-38 e Apocalisse 2:10. Cosa ci dicono questi passi sulla nostra battaglia contro le forze del male? Perché sono coerenti con l’idea della protezione divina? Esiste una contraddizione tra la promessa di questa protezione e la realtà di alcuni martiri disposti a soffrire e morire per la causa di Cristo?`

«Gli sforzi di Satana per distruggere con la violenza la chiesa di Cristo furono vani. Il grande conflitto nel quale i discepoli di Gesù persero la vita non finì quando essi caddero sul loro posto di combattimento. Anche se apparentemente sconfitti, risultarono vincitori. I figli di Dio furono trucidati, è vero, ma la sua opera si sviluppò ugualmente» GC, 41 [pp. 39,40].

`Cosa ti fa pensare che gli autori biblici, sicuramente non risparmiati da sofferenza e dolore, abbiano comunque ripetutamente scritto dell’amore di Dio? Cosa devo fare per ricevere quel tipo di amore?`