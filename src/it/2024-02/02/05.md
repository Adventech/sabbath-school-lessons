---
title: 'Attenzione verso i bisogni della società'
date: 10/04/2024
---

La chiesa cristiana delle origini crebbe non solo perché i suoi membri predicavano il vangelo ma anche perché lo vivevano attivamente. I credenti continuarono il ministero di Cristo, il quale «andava attorno per tutta la Galilea, insegnando nelle loro sinagoghe e predicando il vangelo del regno, guarendo ogni malattia e ogni infermità tra il popolo» (Mt 4:23). Gesù dimostrò una profonda attenzione per gli individui; la chiesa del Nuovo Testamento fece altrettanto. L’amore e l’impegno per le necessità umane e l’annuncio della buona notizia mediante lo Spirito Santo, determinarono il potente impatto della chiesa nel mondo in quei primi secoli.

`Leggere Atti 2:44-47; 3:6-9; 6:1-7. Sebbene le circostanze cambino, quali sono i princìpi di autentico cristianesimo che emergono da questi brani?`

Quei credenti del Nuovo Testamento seguirono il modello di Cristo, il quale, come scrisse Pietro, fu «unto» di Spirito Santo e di potenza; «e com’egli è andato dappertutto facendo del bene e guarendo tutti quelli che erano sotto il potere del diavolo, perché Dio era con lui» (At 10:38). La chiesa di Cristo era il suo corpo sulla terra e anch’essa, in quei primi secoli, fu capace di esprimere lo stesso amore altruistico e la preoccupazione per l’umanità sofferente e ferita. Quei credenti furono esempi viventi della compassione di Cristo. Nel gran conflitto che divampa nell’universo, il diavolo vuole sfigurare l’immagine di Dio nel genere umano; lo scopo del vangelo invece è di ripristinare tale immagine, e questo meccanismo non può che passare dalla guarigione fisica, mentale, emozionale e spirituale.

In Giovanni 10:10 Gesù rivela il suo piano per ciascuno di noi: «Il ladro non viene se non per rubare, ammazzare e distruggere; io sono venuto perché abbiano la vita e l’abbiano in abbondanza». Egli desidera vederci fisicamente sani, mentalmente vigili, emozionalmente stabili e spiritualmente integri. Quanto detto è particolarmente vero alla luce del ritorno promesso. Il nostro mondo sta affrontando una crisi senza precedenti. Le predizioni fatte proprio da Gesù in Matteo 24 e Luca 21 preannunciano condizioni catastrofiche sul nostro pianeta prima del suo ritorno. Quando egli ci tocca con la sua grazia riparatrice, desideriamo, a nostra volta, allargare ad altri la medesima esperienza per fare conoscere anche a loro la gioia della guarigione. Gesù ci invia come suoi ambasciatori in un mondo malato per toccare il prossimo con il suo amore. Il cristianesimo del Nuovo Testamento era caratterizzato dall’amore cristiano reciproco e per la società di riferimento.

`Quale ruolo ha la chiesa quando collabora con Cristo per smascherare le false accuse di Satana?`