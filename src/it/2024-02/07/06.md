---
title: 'La più lunga linea temporale profetica'
date: 16/05/2024
---

`Leggere Esdra 7:7-13. Quando fu emanato il decreto che consentiva a Israele, schiavo in Persia, di poter ricostruire il suo tempio?`

Il decreto fu emanato da Artaserse, re di Persia, nel 457 a.C., e fu l’ultimo di tre decreti che permisero ai Giudei di tornare a Gerusalemme e di ripristinare i servizi di adorazione nel tempio. Il terzo era il più completo e segna l’inizio della profezia dei 2.300 giorni.

`Leggere Daniele 9:25,26. Quando sarebbe cominciato l’intero periodo profetico e quali sono i grandi eventi predetti da questi versetti?`

In questa straordinaria profezia, Daniele predice che dal «momento in cui è uscito l’ordine di restaurare e ricostruire Gerusalemme» fino all’apparizione del Messia sarebbero trascorse 69 settimane profetiche, ovvero 483 anni letterali. Dato che il decreto uscì nel 457 a.C., i 483 anni portano al 27 d.C. «Messia» significa «Unto». Nell’autunno del 27, Cristo fu battezzato e ricevette l’unzione dello Spirito (At 10:38). Dopo il suo battesimo si recò in Galilea «predicando il vangelo di Dio e dicendo: “il tempo è compiuto”» (Mr 1:14,15). Nella primavera del 31 d.C., nel mezzo dell’ultima settimana profetica, tre anni e mezzo dopo il battesimo, Gesù fu crocifisso. Il sistema sacrificale che rimandava all’Agnello di Dio terminava con il sacrificio di Cristo sul Calvario. Il tipo aveva incontrato l’antitipo e alla fine tutti i sacrifici e le offerte del sistema cerimoniale cessarono.

`Leggere Daniele 9:27. Come terminano le 70 settimane?`

Le 70 settimane, o 490 anni, abbinate in maniera particolare ai Giudei, terminarono nel 34 d.C., con il rifiuto del messaggio del vangelo da parte del Sinedrio (At 6:8-7:60). Sottraendo 490 anni dai 2.300 della profezia ne restano 1.810 per il suo completamento e si arriva al 1844. William Miller e i primi avventisti credettero che il santuario di Daniele 8:14 fosse la terra e che Cristo sarebbe tornato a purificare la terra con il fuoco nel 1844.