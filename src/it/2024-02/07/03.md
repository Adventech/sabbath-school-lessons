---
title: 'Anticipare il momento'
date: 13/05/2024
---

Anche se i riformatori protestanti credevano nel glorioso, letterale, visibile e udibile ritorno di Cristo, la comprensione di questa verità biblica cambiò gradualmente. Predicatori popolari del XIX secolo annunciarono che egli sarebbe tornato per ristabilire il suo regno sulla terra e inaugurare mille anni di pace. Questo provocò il letargo spirituale e un impegno apatico verso i valori spirituali. Gli stessi discepoli di Cristo avevano frainteso la natura della venuta del Messia, convinti che si sarebbe presentato nelle vesti di un generale conquistatore capace di spezzare il giogo dell’oppressione romana; non come colui che li avrebbe salvati dalla condanna e dalle catene del peccato. Non compresero affatto la modalità della sua venuta.

`Leggere Atti 1:9-11; Apocalisse 1:7 e Matteo 24:27,30,31. Che cosa ci insegnano questi versetti circa la modalità del ritorno del Signore?`

Quando Cristo venne sulla terra, nascendo in una mangiatoia di Betlemme, pochi riconobbero il suo arrivo. Ma quando ritornerà, «ogni occhio» lo vedrà, ogni orecchio udrà lo squillo di tromba che l’annuncerà. Ogni essere umano sulla terra osserverà la sua gloria. Non dobbiamo lasciarci ingannare, la Scrittura ha fatto sì che gli eventi al suo ritorno siano abbondantemente chiari. «Una delle più solenni e gloriose verità della Bibbia è quella del secondo avvento di Cristo per il compimento della grande opera di redenzione. Per il popolo di Dio, pellegrino in questa “valle dell’ombra della morte”, la promessa del ritorno di colui che è “la risurrezione e la vita” e che ricondurrà i redenti alla casa del Padre, costituisce una speranza meravigliosa. La dottrina del secondo avvento, infatti, rappresenta la nota dominante delle Sacre Scritture. Dal giorno in cui la prima coppia, piena di amarezza, lasciò il giardino dell’Eden, i credenti hanno atteso l’arrivo di colui che veniva per sconfiggere le potenze del male e ricondurli nel paradiso perduto» – GC, 299 [p. 237]. Un leader dei primi tempi della Chiesa Cristiana Avventista del Settimo Giorno, Luther Warren, era solito dire ai giovani: «L’unico modo per essere pronti quando Gesù tornerà è rimanere pronti». Il messaggio di questo ritorno assume i connotati di un urgente invito fatto a ciascuno di noi, affinché esamini il proprio cuore e valuti la propria vita spirituale. È un appello a vivere in maniera consacrata. Non può esserci neutralità nella luce sfolgorante della gloria del ritorno di Cristo.

`Leggere 1 Tessalonicesi 5:2-5 ed Ebrei 9:28. Quale incoraggiamento ci danno questi passi circa il modo in cui Cristo ritornerà?`