---
title: 'I 2.300 giorni di Daniele 8:14'
date: 15/05/2024
---

William Miller constatò che gli eventi predetti dai profeti si erano adempiuti con precisione: i 400 anni di permanenza dei discendenti di Abramo, i 40 anni trascorsi da Israele nel deserto, i 70 della sua schiavitù e le 70 settimane di Daniele assegnate a Israele (Ge 15:13; Nu 14:34; Gr 25:11; Da 9:24).

`Leggere Marco 1:15; Galati 4:4; Romani 5:6. Cosa scopriamo circa la tempistica di Dio per il primo avvento?`

Mentre Miller studiava la Scrittura, arrivò alla conclusione che se Dio aveva predisposto una tempistica in tutta la Bibbia, doveva esserci anche quella relativa al ritorno del nostro Signore.

`Leggere Daniele 8:14. Cosa succede alla fine dei 2.300 giorni?`

Miller accettò l’interpretazione popolare secondo cui la purificazione del santuario si riferiva a quella della terra per mezzo del fuoco. Studiò con estrema scrupolosità la Scrittura per capire un evento di così straordinaria importanza e scoprì il collegamento tra Daniele 8 e Daniele 9. Al capitolo 8, all’angelo viene ordinato: «Gabriele, spiegagli la visione!» (v. 16). Verso la fine del medesimo capitolo, l’unica parte della visione ancora non svelata (v. 27) è quella relativa ai 2.300 giorni. L’angelo si ripresenta più tardi da Daniele e dichiara: «Daniele, io sono venuto perché tu possa comprendere» (9:22,23,25-27). Lo doveva aiutare a comprendere i 2.300 giorni.

Lo sappiamo perché, dopo aver detto a Daniele «Fa’ dunque attenzione al messaggio e comprendi la visione» (9:23), le prime parole dell’angelo sono: «Settanta settimane sono state fissate riguardo al tuo popolo e alla tua santa città» (v. 24). «Fissate» significa letteralmente «tagliate, rimosse». Settanta settimane, 490 anni, sono state tagliate. Ma da che cosa? Ovviamente dalla visione dei 2.300 giorni, l’unica parte non compresa da Daniele e che l’angelo era tornato a spiegare.

Dal momento che le 70 settimane iniziano con «l’ordine di restaurare e ricostruire Gerusalemme» (v. 25), Miller capì che se avesse individuato quella data sarebbe risalito all’inizio delle 70 settimane e della profezia dei 2.300 giorni.