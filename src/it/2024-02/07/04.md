---
title: 'William Miller e la Bibbia'
date: 14/05/2024
---

Se prima si era servito dei riformatori protestanti, per fare riscoprire la verità della giustificazione per fede in Cristo soltanto, ora Dio ricorre a William Miller per la riscoperta della verità riguardante il modo in cui Cristo sarebbe ritornato. Quell’uomo, mentre studiava la Scrittura, scoprì un Cristo che lo amava più di quello che si sarebbe immaginato. Armato di Bibbia, penna e taccuino iniziò a leggerla partendo dalla Genesi e lo fece prendendosi il tempo necessario per capire il brano in questione. Confrontando passo con passo, consentì alla Bibbia di spiegare se stessa.

`Leggere Isaia 28:9,20; Proverbi 8:8,9; Giovanni 16:13 e 2 Pietro 1:19-21. Quali princìpi interpretativi vengono enunciati in questi testi?`

Mentre metteva a confronto un versetto con l’altro, i misteri della Bibbia furono rivelati a William Miller. La sua ricerca somigliava a quella di chi va a caccia di un tesoro e viene preziosamente ricompensato. Lo Spirito Santo aprì la Parola di Dio alla sua comprensione; Miller si accostò alla profezia con la stessa scrupolosità con la quale stava studiando gli altri testi biblici.

`Leggere Daniele 1:17; 2:45; 1 Pietro 1:10,11 e Apocalisse 1:1-3. Cosa impariamo sull’interpretazione delle profezie bibliche?`

I simboli citati nei libri profetici non sono custoditi nel mistero. Un Dio d’amore ci ha dato la sua parola profetica per prepararci agli eventi epocali che presto si manifesteranno nel mondo. William Miller capì chiaramente che la profezia era la migliore interprete di se stessa, essendo i suoi simboli svelati proprio dalla Bibbia.

La bestia rappresenta i re o i regni (Da 7:17,23). Il vento simboleggia la distruzione (Gr 49:36) e l’acqua gli abitanti delle nazioni (Ap 17:15). La donna rappresenta la chiesa (Gr 6:2; Ef 5:22-32). Anche i periodi profetici di Daniele e Apocalisse vengono comunicati con un linguaggio simbolico, nel quale un giorno profetico indica un anno letterale (Nu 14:34; Ez 4:6). Mentre applicava tali princìpi all’interpretazione biblica, Miller scoprì ciò che credeva fosse la data esatta del ritorno di Cristo.

`Perché la corretta interpretazione del simbolismo profetico è così importante per la nostra fede?`