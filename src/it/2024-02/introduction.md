### La lotta tra Cristo e Satana

_di Mark Finley_

Alla domanda, qual è il tema centrale che attraversa tutta la Bibbia, come risponderesti? Gesù, il piano della salvezza o la croce? Tutti e tre, naturalmente, ma questi argomenti fondamentali si sviluppano intorno a un tema ancora più ampio: il gran conflitto. Un tema questo che pervade la Bibbia, dalla Genesi all’Apocalisse.

Il gran conflitto iniziò nel cielo con la ribellione di Lucifero contro Dio. Al centro di questo conflitto cosmico c’è l’amore di Dio. Egli ci ama totalmente? Sa bene quali sono i migliori interessi per le sue creature? Oppure siamo di fronte a un dittatore autoritario che persegue solo i suoi propri fini e interessi?

La lezione di questo trimestre ripercorre la storia del mondo dal punto di vista di Dio, secondo quanto rivelato dalla profezia, dall’epoca di Cristo fino ai giorni nostri e oltre. La natura di Dio è essenzialmente amore e di conseguenza ogni suo atto è permeato dall’amore, anche se non sempre questo fatto pare evidente agli occhi di esseri finiti o addirittura degli angeli. Ma l’amore di Dio viene progressivamente rivelato con lo svolgersi del gran conflitto. Ne cogliamo più chiaramente il culmine e la profondità attraverso la croce. Sul Calvario, l’amore di Dio è stato mostrato all’intero universo nel momento in cui Cristo ha donato la sua vita per salvare l’umanità, assicurando la sconfitta definitiva di Satana.

Ma la battaglia infuria ancora. Satana ha cercato di distruggere Cristo sulla croce e, con il passare dei secoli, ha proseguito e tuttora prosegue nel suo tentativo di distruggere il popolo di Dio. Nonostante abbia ferocemente perseguitato la chiesa di Cristo e assassinato milioni di fedeli, Dio è sempre stato presente accanto al suo popolo e non lo abbandonerà mai.

Questo trimestre delineeremo quelli che sono i principali sviluppi all’interno di questo conflitto, partendo proprio dalla ribellione nel cielo. Esamineremo i temi centrali della guerra tra Cristo e Satana, scopriremo l’indomito coraggio dei valdesi nonostante la terribile persecuzione, e la determinazione dei riformatori a seguire la Bibbia anche a rischio della tortura, delle catene e del martirio.

A proposito della fede di questi giganti, Ellen G. White scrisse: «La Bibbia era la loro autorità e costituiva la pietra di paragone di tutte le dottrine e di tutte le convinzioni. Questi santi uomini di Dio erano sorretti dalla fede nell’Eterno e nella sua Parola quando, sul rogo, suggellarono la loro missione in mezzo alle fiamme» – GC, p. 249 [198]. I riformatori accesero una torcia di verità che continua a irradiare una luce splendente. La loro fede solida e la certezza della salvezza per grazia mediante la fede, gettò le basi per la nascita di un movimento dell’avvento, sostenuto da William Miller e da tanti altri in tutto il mondo.

La Chiesa Cristiana Avventista del Settimo Giorno è stata suscitata da Dio per costruire su quelle fondamenta gettate dai riformatori, allo scopo di ripristinare verità bibliche di cui si era persa traccia nel corso dei secoli.

La proclamazione del messaggio dei tre angeli di Apocalisse 4:6-12, l’avvertimento finale di Dio al mondo, è il nodo centrale della sua missione. Questo annuncio scatena l’ira furibonda di Satana, che l’apostolo Giovanni raffigura nelle vesti di un dragone: «Allora il dragone s’infuriò contro la donna e andò a far guerra a quelli che restano della discendenza di lei che osservano i comandamenti di Dio e custodiscono la testimonianza di Gesù» (Ap 12:17). Studieremo inoltre gli eventi finali di questo gran conflitto, compreso il trionfo dell’amore di Dio sui principati e le forze del male, trionfo che inaugura la creazione di nuovi cieli e di una nuova terra. Anche se la base di riferimento dello studio di questo trimestre rimane la Bibbia, useremo il libro di Ellen G. White Il gran conflitto. I capitoli su cui si basa ogni lezione sono indicati per facilitarne l’uso come libro di accompagnamento per ulteriori studi e condivisioni, affinché noi tutti possiamo «conoscere questo amore che sorpassa ogni conoscenza» (Ef 3:19).