---
title: 'La fede contro ogni aspettativa'
date: 27/04/2024
---

### Letture
Salmo 119:162; Giovanni 16:13-15; 2 Pietro 1:20,21; Efesini 2:8,9; Romani 3:23,24; 6:15-18

> <p></p>
> «Ho conservato la tua parola nel mio cuore per non peccare contro di te» Salmo 119:11

I riformatori protestanti possedevano qualcosa di cui la gente del ventunesimo secolo avrebbe un disperato bisogno: un obiettivo per vivere. Nel suo libro The Empty Self (L’io vuoto – ndr) lo psicologo americano Philip Cushman parla delle persone che vivono esistenze prive di obiettivi, le cui convinzioni sono superficiali. Per loro conta poco ciò che è veramente importante e non hanno nulla per cui valga la pena morire, e poco per cui valga la pena vivere. Ma le donne, gli uomini e i bambini della Riforma protestante erano radicalmente diversi: avevano uno scopo costante grazie al quale valeva la pena vivere. Le cose in cui credevano contavano molto e non furono disposti a compromettere la loro integrità. Le loro credenze fondamentali erano parte inseparabile del loro essere e rinnegarle avrebbe significato rinunciare alla loro identità. Anche di fronte alla morte godettero di una profonda pace interiore.

Questa settimana esploreremo in che modo gli insegnamenti della Scrittura, che cambiano la vita, siano alla base del significato genuino e del vero senso nella vita. Capire queste verità eterne ci preparerà in vista della crisi finale. La battaglia combattuta dai riformatori non è ancora finita e noi siamo stati chiamati a raccogliere il loro testimone. Anche noi potremo scoprire un Dio sufficientemente grande per qualsiasi difficoltà dovessimo affrontare, un Dio che offre alla nostra vita uno scopo e un senso che nessun «valore» del mondo sarebbe in grado di regalare.

Lo studio di questa settimana si basa sui capitoli da 7 a 11 de Il gran conflitto.