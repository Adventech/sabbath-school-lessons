---
title: 'Ubbidienza, il frutto della fede'
date: 02/05/2024
---

`Leggere Romani 3:27-31; 6:15-18 e 8:1,2. Cosa possiamo dire della salvezza tramite la sola giustizia di Cristo?`

Ai tempi di Lutero iniziò a soffiare un vento nuovo nella chiesa. Decine di migliaia di persone capirono che si dovevano distaccare dal loro io corrotto per guardare a Gesù. Se avessero indugiato nel guardare loro stesse, non avrebbero potuto che scoraggiarsi. Qual è oggi quel credente che non vive la medesima esperienza? Ecco perché occorre guardare a Gesù.

La grazia di Dio ci cambia. Un giorno, John Wesley partecipò a un convegno moravo a Londra. Ascoltando la lettura dell’introduzione ai Romani restò stupito. Per la prima volta nella sua vita iniziava a comprendere il vangelo. Qualcosa si agitava dentro, e si sentì stranamente attratto da quel Cristo che aveva offerto la vita per lui. Esclamò: «Sentii di confidare in Cristo e lui solo per la salvezza: avevo avuto la certezza che si era preso i miei peccati, si era preso me e mi aveva risparmiato dalla legge del peccato e della morte» – John Whitehead, The Life of the Rev. John Wesley, M.A., Stephen Couchman, London, 1793, p. 331.

`Leggere 1 Pietro 2:2; 2 Pietro 3:18; Colossesi 1:10 ed Efesini 4:18-24. Quali sono le verità vitali rivelate da questi brani a riguardo della vita cristiana?`

I riformisti studiavano sistematicamente la Parola per scoprire ulteriori verità. Non accontentandosi dello status quo e nemmeno di un’esperienza religiosa rigida caratterizzata da una scarsa crescita, desideravano conoscere Cristo in modo migliore. Molti credenti cristiani del Medioevo, radicati nella Bibbia, pagarono un prezzo incredibilmente alto per il loro impegno. Vennero torturati, arrestati, esiliati e condannati a morte. Le loro proprietà furono confiscate, le case bruciate, le terre devastate e i familiari perseguitati. Cacciati dalle loro abitazioni, guardarono a una città «che ha le vere fondamenta e il cui architetto e costruttore è Dio» (Eb 11:10). Quando venivano torturati benedivano i loro carnefici e quando languivano in celle buie e umide reclamavano le promesse divine di un domani più luminoso. Anche se fisicamente imprigionati, in realtà, si sentivano liberi, liberi in Cristo, nelle verità della sua Parola e nella speranza del suo prossimo ritorno.

`Quando guardi a te stesso, che speranza di salvezza hai?`