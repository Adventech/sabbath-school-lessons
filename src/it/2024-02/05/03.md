---
title: 'Tramandare la Parola di Dio'
date: 29/04/2024
---

`Leggere 2 Corinzi 4:1-6 e 2:14. Paolo, nonostante le difficoltà incontrate quando predicava la Parola di Dio, riuscì a conservare la fiducia?`

L’apostolo Paolo affrontò difficoltà schiaccianti nella sua opera di diffusione del vangelo; eppure, aveva la certezza che la Parola di Dio alla fine avrebbe trionfato, perché «non abbiamo alcun potere contro la verità; quello che possiamo è per la verità» (2 Co 13:8).

I riformatori subirono prove analoghe, ma per fede rimasero fedeli alla Parola di Dio. Un esempio di coraggio in tal senso è quello di William Tyndale. Il suo più grande desiderio era consegnare all’Inghilterra una traduzione accurata e leggibile della Bibbia e si mise a tradurla dai testi originali e a correggere alcuni errori presenti nella traduzione fatta da Wycliffe 140 anni prima. Anche Tyndale, alla fine, fu arrestato e processato. Molte delle sue versioni tradotte e stampate in Germania, a Worms, furono ritirate e bruciate pubblicamente. Il suo processo si svolse in Belgio nel 1536 e fu condannato al rogo con l’accusa di eresia. I suoi aguzzini lo strangolarono mentre lo legavano al palo e poi arsero il suo corpo. Le sue ultime parole furono pronunciate ad alta voce e con grande zelo: «Signore, apri gli occhi al re d’Inghilterra». Dio rispose miracolosamente alla preghiera di Tyndale. Quattro anni dopo la sua morte furono pubblicate altrettante traduzioni in lingua inglese della Bibbia. Nel 1611 fu stampata la famosa King James Version, basata prevalentemente sull’opera di Tyndale, perché i 54 studiosi che ci lavorarono attinsero copiosamente dalla sua traduzione, nella misura di un 76 per cento circa per l’Antico Testamento e l’83 per cento per il Nuovo. Nel 2011 questa versione della Bibbia ha celebrato il suo 400° anniversario, superando il traguardo del miliardo di copie stampate. La King James ha avuto un impatto su decine di milioni di persone in tutto il mondo. Il sacrificio di Tyndale non fu vano.

A prescindere dalle difficoltà o dalle situazioni problematiche, Tyndale e i suoi colleghi che credevano nella Bibbia erano convinti che Dio stesse agendo secondo la sua volontà. La vita di Tyndale ha fatto la differenza per l’eternità.

`Leggere Daniele 12:3 e Apocalisse 14:13. Credi ci sia una corrispondenza tra questi passi e l’esperienza di Tyndale? In quale modo pensi di influenzare altre persone per l’eternità?`