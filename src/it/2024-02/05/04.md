---
title: 'Illuminato dallo Spirito'
date: 30/04/2024
---

Un giorno, Martin Lutero, mentre stava studiando nella biblioteca universitaria, ebbe la svolta della sua vita. Scoprì, infatti, una copia latina della Bibbia della quale non immaginava nemmeno l’esistenza. La lesse, capitolo dopo capitolo, versetto dopo versetto, con pura delizia e incantato dalla chiarezza e dalla potenza della Parola di Dio. Mentre approfondiva il testo, lo Spirito Santo illuminò la sua mente ed egli ne avvertì la presenza, mentre verità oscurate dalla tradizione parevano balzare fuori dalle pagine del testo sacro. A proposito della sua prima esperienza con la Bibbia, scrisse: «Che meraviglia che Dio mi abbia messo a disposizione un simile libro!».

**Quali sono i princìpi che possiamo trarre dai seguenti passi circa la corretta interpretazione della Bibbia?**

`Giovanni 14:25,26`

`Giovanni 16:13-15`

`2 Pietro 1:20,21`

Ciò che emerge potentemente da questi versetti è l’assicurazione che il medesimo Spirito Santo che ha ispirato gli autori biblici guida anche noi oggi mentre leggiamo quel libro. Egli è l’interprete divino della verità divina. Tante persone che si professano cristiane oggi ridimensionano l’elemento soprannaturale presente nella Bibbia a vantaggio di quello umano. Poiché Satana non può più impedirci la lettura della Bibbia, la spoglia del suo carattere soprannaturale trasformandola in semplice buona letteratura o in uno strumento oppressivo mediante il quale la religione esercita il controllo delle masse. I riformatori capirono chiaramente che lo Spirito Santo – e non i sacerdoti, i prelati e i papi – era l’interprete infallibile della Scrittura. Esiste testimonianza scritta di uno scambio interessante tra John Knox, il riformatore scozzese, e Mary, regina di Scozia.

«“Voi interpretate le Scritture in un modo” replicò la regina Maria, “mentre i dottori cattolici le interpretano in un altro modo. A chi si deve credere? E chi sarà il giudice?”. “Bisogna credere a Dio, il quale parla chiaramente nella sua Parola” disse Knox. “Al di là di quello che la Parola insegna, non si deve credere né all’uno né all’altro. Essa è sufficientemente chiara, e se per caso si notasse qualche punto oscuro lo Spirito Santo, che non è mai in contraddizione con se stesso, si esprime più chiaramente altrove, per cui il dubbio rimane solo in coloro che intendono restare ostinatamente nell’ignoranza”» – David Laing, The Collected Works of John Knox, vol. 2, pp. 281,284, cit. in Il gran conflitto, 251 [pp. 199,200].