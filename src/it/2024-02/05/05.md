---
title: 'Solo Cristo... solo la grazia'
date: 01/05/2024
---

`Leggere Efesini 2:8,9; Romani 3:23,24; 5:8-10 e 6:23. Cosa dicono questi passi sul piano della salvezza?`

Dio ha offerto la salvezza come dono. Lo Spirito Santo ci guida ad accettare per fede quello che Cristo ci ha donato gratuitamente con la sua morte sul Calvario. Gesù, il figlio divino di Dio, ha offerto la sua vita perfetta come espiazione per i nostri peccati. La giustizia divina esige l’ubbidienza perfetta, e la vita perfetta di Cristo sostituisce l’imperfezione tipica delle nostre vite. La legge divina che abbiamo trasgredito ci condanna alla morte eterna, la Bibbia lo dice senza mezzi termini. Siamo venuti meno agli ideali divini mediante le scelte che abbiamo fatto; abbiamo peccato. Abbandonati a noi stessi, non potremmo mai rispondere alle giuste richieste di un Dio santo, e meriteremmo la fine eterna. Ma c’è una buona notizia e l’apostolo Paolo ci rassicura: «Perché il salario del peccato è la morte, ma il dono di Dio è la vita eterna in Cristo Gesù, nostro Signore» (Ro 6:23). Un dono immeritato; dipendesse dalle opere non l’avremmo mai ottenuto e se c’è una verità che emerge chiara dal vangelo è che non possiamo guadagnarci la salvezza. Martin Lutero e i riformatori protestanti scoprirono che Cristo e lui soltanto era la fonte della loro salvezza e fu in quel momento che Lutero iniziò a predicare il messaggio della grazia salvifica di Cristo. Folle di persone accorrevano per ascoltare i suoi appassionati e rivoluzionari messaggi. Le sue parole furono come un bicchiere d’acqua fresca nel deserto delle loro esistenze. La gente era incatenata dalle tradizioni della chiesa medievale e prigioniera di riti secolari che non offrivano alcun respiro spirituale. I messaggi biblici di Lutero toccarono cuori e trasformarono vite. Mentre leggeva il Nuovo Testamento, egli si sentì arreso di fronte alla bontà di Dio, stupito davanti al suo desiderio di salvare tutta l’umanità. La visione popolare insegnata dai capi della chiesa parlava all’epoca di una salvezza da conquistare in parte grazie all’opera dell’uomo e in parte a quella di Dio. Lutero capì che la morte di Cristo sulla croce era sufficiente per tutti gli uomini.

«Gesù è stato trattato come noi meritiamo, affinché possiamo ricevere il trattamento che egli merita. Egli è stato condannato per i nostri peccati, senza avervi partecipato, affinché potessimo ottenere la giustificazione in virtù della sua giustizia, senza avervi preso parte. Egli subì la morte che era nostra, affinché potessimo ricevere la vita che era sua» – DA, 25 [p. 13].

`Se alla salvezza ci pensa Gesù, le nostre buone azioni che ruolo hanno nella vita cristiana? Come si fa a ribadirne l’importanza senza però farle diventare il fondamento della nostra speranza?`