---
title: 'Solo la Parola di Dio'
date: 28/04/2024
---

`Leggere Salmo 119:103,104,147,162. Quale fu l’atteggiamento di Davide verso la Parola di Dio? Che impatto ebbe sui riformatori e qual è il suo influsso su noi oggi?`

La Bibbia era il fondamento della fede dei riformatori e l’essenza del loro insegnamento. Compresero di avere a che fare con la «parola vivente e permanente di Dio» (1 P 1:23). Grazie a essa, la loro fede si rafforzava e il coraggio traeva nuova linfa.

«Questo vale per tutte le promesse della Parola di Dio. Con queste stesse parole egli parla a noi individualmente, come se potessimo udire la sua voce. Tramite queste promesse ci comunica la sua grazia e la sua potenza. Sono le foglie dell’albero “per la guarigione delle nazioni” (Ap 22:2). Accettate e assimilate, assicureranno forza al carattere, saranno fonte d’ispirazione e sostegno alla vita. Nulla può avere un potere più benefico. Nient’altro può infondere il coraggio e la fede che offrono energia vitale a tutto l’essere» – MH, 122 [p. 62].

La Scrittura fa prevalere la gioia sul tormento, la speranza sullo scoraggiamento e la luce sulle tenebre. Ci indica la direzione se siamo confusi, ci dà certezza nella perplessità, forza nella debolezza e sapienza nell’ignoranza. Quando meditiamo sulla Parola di Dio e confidiamo per fede nelle sue promesse, la potenza rivitalizzante del Signore trasmette alla nostra persona nel suo insieme le energie fisiche, mentali, emozionali e spirituali.

I riformatori riempirono le loro menti con la Scrittura, vissero sulla base della Parola e molti di essi morirono per quella stessa Parola. Non erano cristiani casuali, compiacenti e negligenti, con una vita spirituale superficiale. Sapevano che senza la potenza della Parola di Dio non avrebbero resistito alle forze del male schierate contro di essi.

La passione di Wycliffe fu la traduzione in inglese della Bibbia, che avrebbe consentito a tutte le persone di poterla leggere e capire. Poiché era illegale fu messo sotto accusa e condannato come eretico alla pena capitale. Durante il suo processo, lanciò un appello accorato: «“Con chi pensate di lottare?” concluse. “Contro un vecchio ormai sull’orlo della fossa? No! Voi lottate contro la verità che è più forte di voi e trionferà su voi”» – Wylie, book 2, cap. 13, cit. in Il gran conflitto, 90 [p. 77].

Le ultime parole di Wycliffe si sono adempiute quando la luce della verità di Dio ha dissipato le tenebre del Medioevo.

`In che modo la Scrittura ti ha consolato in un grave momento di prova?`