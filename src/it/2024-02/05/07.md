---
title: Approfondimento
date: 03/05/2024
---

«I fedeli servitori di Dio non erano soli. Mentre «i principati, le potenze e i dominatori di questo mondo di tenebre, le forze spirituali della malvagità, che sono nei luoghi celesti» (cfr. Ef 6:12) si alleavano contro di loro, il Signore non abbandonò il suo popolo. Se i loro occhi si fossero aperti, essi avrebbero visto la manifestazione della presenza e dell’aiuto di Dio intervenire come nel passato in favore di un profeta. Quando il servo di Eliseo additò al profeta l’esercito nemico che li circondava e precludeva loro ogni possibilità di scampo, l’uomo di Dio pregò: “SIGNORE, ti prego, aprigli gli occhi, perché veda!” (2 R 6:17). Ed ecco, il monte era pieno di cavalli e di carri di fuoco: l’esercito del cielo era là per proteggere i figli di Dio. Nello stesso modo gli angeli protessero gli esponenti della Riforma» – GC, 208 [p. 167].

«Mentre potenti nemici si univano per ostacolare la fede riformata e migliaia di spade stavano per essere sguainate contro di essa, Lutero scriveva: “Satana sta sfogando tutto il suo furore; pontefici corrotti cospirano e siamo minacciati dalla guerra. Esortate il popolo a combattere valorosamente davanti al trono di Dio con la fede e la preghiera affinché i nostri nemici, vinti dallo Spirito di Dio, siano costretti alla pace. Il nostro primo bisogno, la nostra prima preoccupazione è la preghiera. Ognuno sappia che siamo esposti alla spada e all’ira di Satana e preghi” (J.H. Merle d’Aubigné, op. cit., vol. 10, cap. 14)» – GC, 209 [p. 167].

La giustificazione per fede, ovvero, la grande verità riscoperta da Lutero, è la base del vangelo, la verità sulla quale poggia la nostra speranza di salvezza. Il suo inno, Forte Rocca, articola efficacemente il vangelo: «Per noi lotta un uom potente, che Dio scelse a nostra guida. Chi sia? domandi tu. Egli è Cristo Gesù nostro Signore: da lui forza ne viene, la vittoria in mano ei tiene».

**Domande per la condivisione**:

`Come si può spiegare l’equilibrio tra grazia e legge, tra fede e buone azioni?`

`Perché la nostra mente ha la tendenza a scivolare nel legalismo? Come definiresti il legalismo e perché è così nocivo per la nostra fede cristiana?`

`In quali pericoli si cade se il concetto di salvezza per grazia non viene compreso correttamente?`

`Cosa s’intende per «grazia a buon mercato»?`