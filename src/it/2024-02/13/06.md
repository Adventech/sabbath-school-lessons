---
title: 'Le due eternità'
date: 27/06/2024
---

`Leggere 2 Corinzi 5:10; Romani 14:10; Apocalisse 20:11-15. Perché i malvagi vengono fatti risorgere?`

Per risolvere la questione del male e impedirne la riproposizione, tutti devono essere convinti che Dio è stato giusto ed equo in ogni cosa. Alla fine, tutti s’inginocchieranno davanti a lui e riconosceranno la sua giustizia nel gran conflitto, persino Satana e i suoi angeli, e ammetteranno che nulla ha mai giustificato quella ribellione. «Quando i libri vengono aperti e lo sguardo di Gesù si posa sugli empi, essi si rendono conto di tutti i peccati che hanno commesso. Capiscono in che modo si sono allontanati dalla purezza e dalla santità e come l’orgoglio e la ribellione li hanno spinti a trasgredire la legge di Dio. Le tentazioni accarezzate fino al punto di cedere al peccato, le benedizioni, i messaggeri di Dio scherniti, gli avvertimenti respinti, il rifiuto della misericordia divina a causa della loro insensibilità: tutto appare scritto con lettere di fuoco [...] Tutti gli empi sono convocati davanti al tribunale di Dio, sotto l’accusa di alto tradimento nei confronti del governo del cielo. Nessuno li difende: sono imperdonabili e contro di loro viene emessa una sentenza di morte eterna» – GC, 666,668 [pp. 521,523].

`Leggere Apocalisse 20:9; Salmo 37:20; Malachia 4:1,2. Quali passi ci danno la possibilità di conoscere la distruzione finale del peccato e dei peccatori e la ricompensa dei giusti?`

La bella notizia è che Satana e le sue schiere saranno distrutte nel lago di fuoco, dove il peccato e i peccatori verranno consumati. Saranno divorati e annientati, e non eternamente tormentati, «nei secoli dei secoli».

A seconda della situazione, «per sempre» non significa necessariamente «infinito», ma fino a quando si è completamente realizzato qualcosa (Es 21:6; 1 S 1:22,28; Gd 7; 2 P 2:4-6). Nel caso dei perduti la distruzione sarà eterna, non l’atto che la determina. Dio non è un torturatore infinito.

`Ciascuno di noi è atteso da una delle due eternità. I perduti riceveranno il «salario» che si sono guadagnati: la morte eterna. Perché dobbiamo sperare di non ricevere ciò che meriteremmo, vale a dire la morte, e confidare nella giustizia di Cristo?`