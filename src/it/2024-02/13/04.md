---
title: 'Il millennio sulla terra'
date: 25/06/2024
---

Apocalisse 19 termina con un glorioso ritratto del ritorno di Gesù e con la distruzione dei malvagi. Ma la storia non è finita. Il capitolo 20 ci presenta un periodo della durata di mille anni, il «millennio» appunto.

`Leggere Apocalisse 20:1-3. Quale sarà la sorte di Satana quando Cristo tornerà?`

L’immagine di Apocalisse 20:1-3 è simbolica. Satana non sarà legato con una catena e chiuso in una fossa in senso letterale. Per mille anni sarà confinato su questa terra desolata e deserta, tenuto prigioniero da quelle circostanze che egli stesso ha create.

In 2 Pietro 2:4 leggiamo che a Satana e ai suoi angeli è stata riservata la punizione negli «antri tenebrosi». Egli sarà confinato sulla terra da una serie di situazioni e non avrà nessuno da tentare. Per mille anni osserverà la devastazione, la distruzione e il disastro provocati dalla sua ribellione. L’espressione «chiave dell’abisso» di Apocalisse 20:1 è tradotta dallo stesso termine greco che traduciamo con «abisso» ed è lo stesso usato nella Versione dei Settanta, la traduzione greca dell’Antico Testamento, per descrivere la terra alla creazione. «La terra era informe e vuota, le tenebre coprivano la faccia dell’abisso e lo Spirito di Dio aleggiava sulla superficie delle acque» (Ge 1:2). «Abisso» indica una terra desolata; la «chiave dell’abisso» non è una caverna sotterranea né un abisso spalancato da qualche parte nell’universo. L’opera peccatrice e distruttiva di Satana, unita al caos terribile precedente il ritorno di Cristo, ha trasformato la terra in una massa buia, disordinata, così com’era all’inizio della creazione.

`Leggere Geremia 4:23-26 e 25:33. In che modo il profeta descrive questa scena?`

Il profeta pone l’accento sulla distruzione catastrofica che si verificherà al ritorno di Cristo. Nel corso del millennio Satana e i suoi angeli saranno costretti a contemplare il disastro provocato dalla sua ribellione. L’intero universo riconoscerà che il salario del peccato è la morte; Dio gestisce il problema del peccato in maniera tale da impedirne la riproposizione (Na 1:9) e lo fa seguendo tre strade principali. 1. Rivela il suo amore senza limiti, il desiderio appassionato e gli sforzi incessanti per salvare l’umanità. 2. Manifesta la sua giustizia e la sua equità. 3. Permette all’universo di assistere agli effetti finali provocati dal peccato e dalla ribellione.