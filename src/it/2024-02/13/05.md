---
title: 'Giudizio nel millennio'
date: 26/06/2024
---

`Leggere Apocalisse 20:4-6. Che cosa fanno i giusti nel corso del millennio e perché è particolarmente importante?`

Durante il millennio, i giusti avranno l’opportunità di osservare in prima persona l’amore e la giustizia di Dio e di vedere come ha affrontato il problema del peccato. Chi non ha domande da porre a Dio su tantissime cose? Nel corso del millennio, i giusti avranno la possibilità di farlo. Nel caso una persona cara o un amico non sia in cielo, il salvato potrà capire più a fondo le motivazioni delle decisioni di Dio. I redenti, in un modo nuovo e più vigoroso rispetto a prima, si renderanno conto dei tentativi imponenti fatti da Dio per salvare ogni persona vissuta sulla terra. Si renderanno nuovamente conto che tutti coloro che hanno perso il paradiso lo devono al loro personale rifiuto di Cristo. Solo allora Dio decreterà il giudizio finale sui perduti: la seconda morte, la distruzione eterna.

`Leggere Apocalisse 20:7-9. Come si concludono i mille anni? Quale sarà la sorte di Satana e dei suoi seguaci?`

Per mille anni, Satana non ha avuto nessuno da tentare o da raggirare. Lui e i suoi angeli sono stati lasciati soli a riflettere sulle conseguenze mortali del peccato. Al termine del millennio risorgeranno anche i defunti malvagi per affrontare il giudizio che li riguarda e ricevere la sentenza finale (Ap 20:5). Ora Satana può contare su un vasto esercito di seguaci e sebbene sia stato ripetutamente sconfitto durante il gran conflitto, la vista dell’imponente massa dei perduti lo incoraggia. Non è ancora pronto a porre fine alla sua ribellione e così esce per «ingannare» queste nazioni, ispirandole a tentare un ultimo assalto teso a rovesciare il trono di Dio e a instaurare il suo regno. Il termine «Gog e Magog» simboleggia Satana e i perduti di tutte le epoche, i quali assediano «il campo dei santi e la città diletta» (v. 9).

Alla fine del millennio, la città santa, la Nuova Gerusalemme, scenderà dal cielo sulla terra (21:2). I santi hanno vissuto e regnato accanto a Cristo nella Nuova Gerusalemme per mille anni; è arrivato il momento che quella città discenda sulla terra insieme a Dio, a Gesù, agli angeli e a tutti i salvati. Sono tutti presenti per la battaglia finale del gran conflitto, dove il peccato sta per essere sradicato per sempre.

`La tempistica del giudizio finale cosa ci rivela sul carattere di Dio?`