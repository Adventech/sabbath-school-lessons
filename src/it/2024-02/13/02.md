---
title: 'Speranza nonostante un periodo turbolento'
date: 23/06/2024
---

`Leggere Apocalisse 22:11,12; Daniele 12:1,2; Geremia 30:5-7. Quali eventi accadranno poco prima del secondo avvento?`

La fine del tempo di prova per gli uomini sarà seguita da «un tempo di angoscia, come non ce ne fu mai da quando sorsero le nazioni fino a quel tempo» (Da 12:1). Apocalisse 16 descrive le sette ultime piaghe che colpiranno il mondo malvagio. Ma, come in occasione delle piaghe che colpirono l’Egitto, il popolo di Dio sarà risparmiato. «In quel tempo sorgerà Michele, il grande capo, il difensore dei figli del tuo popolo... e in quel tempo il tuo popolo sarà salvato; cioè, tutti quelli che saranno trovati iscritti nel libro» (Da 12:1). Probabilmente è un riferimento al «libro della vita» (Fl 4:3; Ap 13:8; 20:12,15; 22:19). Se saremo rimasti fedeli a Cristo, i nostri nomi non saranno cancellati dal libro della vita (3:5).

`Leggere 1 Giovanni 3:1-3; Giovanni 8:29 e 14:30. Qual è l’unica preparazione adeguata agli imminenti periodi turbolenti?`

Nel momento più difficile, il popolo di Dio avrà una relazione personale con Gesù talmente profonda che niente potrà intaccarla. Il loro desiderio assoluto sarà compiacergli in ogni cosa in modo da mantenersi puri come lui, grazie all’azione dello Spirito Santo. Nel cuore di Cristo non c’era nulla che potesse rispondere alle sollecitazioni di Satana. Anche noi possiamo riflettere quest’aspetto del suo carattere.

`Leggere Salmi 27:5; 91:1-11 e Apocalisse 3:10-12. Quali sono le promesse rassicuranti di Dio in vista dei tempi turbolenti?`

Qualcuno ha frainteso il concetto di vivere nel periodo tumultuoso senza un mediatore. Gesù cessa la sua mediazione nel santuario celeste quando tutti avranno fatto la scelta definitiva per o contro di lui. Questo non significa che in quel tempo saremo lasciati soli e che dovremo contare solo sulle nostre forze. Gesù ci ha assicurato che sarà sempre con noi (Mt 28:20). La fede confida quando non riesce a vedere e crede anche quando il mondo che ci circonda pare sgretolarsi. Nei periodi più difficili, la nostra fede si consolida e cresce la voglia di eternità; l’unico desiderio è vivere per sempre con Gesù.