---
title: 'Battaglia per la mente'
date: 18/04/2024
---

`Leggere 2 Corinzi 4:3-6. Cosa significa la frase «ai quali il dio di questo mondo ha accecato le menti» (v. 4)? In che modo vengono accecate e come si aprono i loro occhi?`

In questo passo, noema, la parola greca tradotta con «mente», significa letteralmente “la nostra percezione” o “le nostre facoltà mentali”. L’SDA Bible Commentary ci offre una spiegazione illuminante: «Il combattimento tra Cristo e Satana è una battaglia per le menti degli uomini (Ro 7:23,25; 12:2; 2 Co 3:14; Fl 2:5; 4:7,8). L’azione principale di Satana consiste nell’accecare od ottenebrare le menti degli uomini. Lo fa distraendoli dallo studio della Parola di Dio, turbando le facoltà della mente mediante gli eccessi del corpo e dell’anima, occupando la mente attraverso le cose di questa vita e appellandosi all’orgoglio e all’autoesaltazione» – Vol. 6, p. 854.

La mancanza di conoscenza da parte dei perduti non dipende dall’impossibilità di sapere, ma dalla loro volontà di non conoscere. Tanti hanno avuto la possibilità di conoscere la verità ma hanno scelto di non credere e Satana li ha accecati. Il suo regno è fatto di tenebre e, come dice la stessa fonte, «il vangelo è l’unico mezzo con il quale è possibile smascherare gli schemi diabolici e gli inganni di Satana, consentendo agli uomini di individuare la strada che porta dalle tenebre alla luce» Ibidem.

L’essenza del messaggio neotestamentario è la vita, la morte e la risurrezione di Gesù, il quale è al centro di quello stesso vangelo e della Scrittura tutta. «Voi investigate le Scritture, perché pensate d’aver per mezzo di esse vita eterna, ed esse sono quelle che rendono testimonianza di me» (Gv 5:39).

`Leggere Giovanni 1:4,5,9,14. Come viene descritto Gesù?`

Nel corso dei primi secoli di vita della chiesa cristiana, i credenti del Nuovo Testamento erano totalmente consacrati a Cristo, colui che rappresentava la luce nelle loro tenebre. Furono redenti dalla sua grazia, trasformati dalla sua potenza e motivati dal suo amore. Nemmeno la morte riuscì a spezzare il loro vincolo di lealtà a Gesù. Riconobbero i raggiri satanici alla gloriosa luce del vangelo. Cristo ha sempre potuto contare su donne e uomini i quali, attraverso la sua grazia, hanno coraggiosamente combattuto per la verità. In quei primi secoli, la luce dell’amore, della grazia e della verità di Cristo riuscì a squarciare le tenebre.