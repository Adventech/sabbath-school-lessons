---
title: 'Protetti dalla Parola'
date: 16/04/2024
---

`Leggere Giovanni 17:15-17 e Atti 20:32. Quali indicazioni ci danno Gesù e Paolo a proposito della protezione dagli inganni di Satana?`

La Bibbia è la rivelazione infallibile della volontà divina; essa presenta il piano del cielo per la salvezza dell’umanità. Poiché «ogni Scrittura è ispirata da Dio e utile a insegnare, a riprendere, a correggere, a educare alla giustizia» (2 Ti 3:16), tutta la Scrittura è dunque ispirata, non solo alcune parti o alcune più di altre. La Bibbia nella sua completezza deve essere accettata come Parola di Dio, altrimenti si spalanca la porta all’inganno. Essa ci parla in modo inequivocabile dell’amore infinito di Dio alla luce del gran conflitto e spiega anche le delusioni sataniche, rivelandone gli inganni. Satana odia la Parola di Dio e nei secoli ha fatto di tutto per annientarne l’influsso.

In effetti, cosa sapremmo del piano della salvezza se quel libro non ci fosse? Quanto potremmo capire in merito alla nascita, alla vita, agli insegnamenti e al ministero di Gesù? Senza la Scrittura, saremmo mai stati in grado di comprendere la profondità del sacrificio di Cristo, la gloria della sua risurrezione, la forza della sua intercessione e la maestosità del suo ritorno? Tutte queste verità vengono rivelate, insegnate e sottolineate nella Parola di Dio ed essa sola deve essere il punto di riferimento definitivo per comprendere tutta la verità sacra.

Di conseguenza, dobbiamo combattere ogni tentativo di sabotarne l’autorità o l’ispirazione, anche da parte di chi, pur professando grande amore per la Bibbia, solleva dubbi al suo riguardo. Purtroppo, soprattutto per colpa delle incursioni del pensiero moderno, diversi teologi e cristiani si concentrano principalmente sul lato umano della Scrittura, al punto da far diventare la Bibbia parola dell’uomo piuttosto che di Dio. Essa, sostengono, contiene gli scritti di sovrani, pastori, di un pescatore, di sacerdoti, poeti e altri che hanno condiviso le proprie comprensioni e i propri concetti di Dio, della natura e della realtà al meglio delle loro possibilità, nel loro tempo e nella loro cultura.

Se ciò fosse vero, perché oggi, nel ventunesimo secolo, dovremmo preoccuparci di cosa pensavano quelle persone e tanto meno fare del loro pensiero il fondamento della nostra speranza di eternità?

`Leggere Salmo 119:105,116,130,160. Quali indicazioni ci dà il salmista circa la rilevanza della Parola di Dio nel piano della salvezza?`