---
title: 'Il compromesso: la sottile strategia di Satana'
date: 14/04/2024
---

`Confrontare Giovanni 14:6 con 8:44. Cosa contrappone il carattere di Gesù a quello di Satana?`

Quello che dice Gesù è vero, poiché lui è l’autore della verità. Essa procede dal cuore di un Dio onniveggente, onnipotente e onnisciente, fondamento della realtà e di ogni verità. Satana, al contrario, è un bugiardo, il padre della menzogna; è preparato a utilizzare la bugia, l’inganno, la disinformazione e la distorsione della verità per portare fuori strada i credenti. Ha ingannato Eva nell’Eden distorcendo la verità, creando il dubbio e smentendo clamorosamente quello che aveva detto Dio. La sua frase «non morirete affatto», citata in occasione dell’assunzione del frutto della conoscenza del bene e del male, contraddiceva esplicitamente l’ordine di Dio. Satana ha utilizzato la stessa strategia nel corso dei secoli. Cerca di sabotare la fiducia nella Parola di Dio, contraddice la verità rivelata, distorce la Scrittura e a volte cita scorrettamente la Bibbia per i propri scopi.

`Leggere Proverbi 23:23; Giovanni 17:17 e 8:32. Quali sono le analogie presenti nei tre brani rispetto alla verità della Parola di Dio? Qual è il messaggio centrale?`

«Satana sa benissimo che le Sacre Scritture aiutano gli uomini a smascherare le sue insidie e a resistere al suo potere. Lo stesso Salvatore del mondo, infatti, ha resistito ai suoi attacchi mediante la Parola. Ogni volta oppose lo scudo della verità eterna: “Sta scritto”. A ogni insinuazione dell’avversario, presentò la sapienza e la potenza della Parola. Satana, per riuscire a dominare gli uomini e a stabilire l’autorità dell’usurpatore papale, deve mantenerli nell’ignoranza delle Scritture, in quanto esse esaltano Dio e collocano l’uomo nella posizione che gli compete. Perciò egli vorrebbe che le Sacre Scritture non venissero divulgate e fossero addirittura eliminate. Questa logica fu adottata dalla chiesa di Roma. Per secoli la diffusione della Bibbia fu vietata; era proibito leggerla o averla in casa. Questo permise a sacerdoti e prelati, privi di scrupoli, di interpretarne gli insegnamenti per sostenere le loro pretese. Fu così che il papa venne quasi universalmente riconosciuto come vicario di Dio sulla terra, dotato di autorità sia sulla chiesa sia sullo Stato» – GC, 51 [pp. 47,48].

`In che modo Satana cerca di alterare o male interpretare la Bibbia?`