---
title: 'Lupi rapaci'
date: 15/04/2024
---

`Leggere Atti 20:27-32. Quali sono i precisi avvertimenti che l’apostolo Paolo comunica ai capi della chiesa di Efeso in merito all’imminente apostasia?`

Lo scopo del consiglio di Paolo era quello di preparare la chiesa a ciò che stava per succedere. In questi passi l’apostolo esprime la sua principale preoccupazione: «dopo la mia partenza si introdurranno fra di voi lupi rapaci, i quali non risparmieranno il gregge» (At 20:29). I credenti avrebbero subìto una persecuzione feroce dall’interno della chiesa.

E prosegue: «e anche tra voi stessi sorgeranno uomini che insegneranno cose perverse per trascinarsi dietro i discepoli» (v. 30). L’eresia sarebbe penetrata all’interno della chiesa, le false dottrine avrebbero sostituito le verità bibliche e le pratiche pagane avrebbero preso il sopravvento. Nel quarto e quinto secolo, nella chiesa cristiana s’insinuò il compromesso, giustificato probabilmente dall’avanzamento della missione. Ma il risultato terribile fu l’allontanamento dalle verità contenute nella Parola di Dio.

`Leggere 2 Tessalonicesi 2:7-12. Con quali parole l’apostolo Paolo parla dell’imminente apostasia? Quali caratteristiche avrebbero dovuto individuare i credenti?`

Il commento di Paolo «il mistero dell’empietà è già in atto» è eloquente. Già al suo tempo iniziò un graduale distacco dalla verità contenuta nella Parola di Dio a proposito dell’ubbidienza alla legge del Signore. Distacco che nei secoli seguenti si sarebbe accentuato in maniera evidente.

Contrariamente a quanto scritto nel secondo comandamento, furono introdotti gli idoli nel culto cristiano, quegli stessi idoli che per secoli erano stati presenti in tutte le religioni pagane. Per rendere il cristianesimo maggiormente accettabile ai pagani che stavano entrando nella chiesa, quelle divinità furono rinominate con i nomi dei cosiddetti santi. La domenica, giorno di adorazione del dio sole, fu gradualmente adottata dal cristianesimo come giornata del culto cristiano in onore della risurrezione. Questa mistificazione, non approvata dalla Scrittura, prevale ancora oggi.

`Quali sono i tipi di compromesso che oggi vediamo insinuarsi nella chiesa? E soprattutto, quali, tra quelli che mescolano verità ed errore, potrebbero vederti coinvolto personalmente?`