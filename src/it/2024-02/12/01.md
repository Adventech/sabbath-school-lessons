---
title: 'Gli eventi finali della terra'
date: 15/06/2024
---

### Letture
Giovanni 8:32; Ezechiele 20:12,20; Apocalisse 7:1,2; 14:1; 18:1-4; Gioele 2:21-24; Osea 6:3; Giacomo 5:7,8

> <p></p>
> «Acquista verità e non la vendere, acquista saggezza, istruzione e intelligenza» Proverbi 23:23

Immagina che tua figlia stia per tornare a casa in auto dal college approfittando delle vacanze estive. Mentre attendi il suo arrivo, controlli con una certa ansia le previsioni meteorologiche. Il tempo sta rapidamente peggiorando. All’orizzonte intravedi nuvoloni scuri e minacciosi, il vento comincia a soffiare con forza e dal cielo scende acqua a catinelle. Gli alberi si piegano, e in pochi istanti la strada principale si allaga diventando impraticabile. Un tuo vicino di casa t’informa che è possibile percorrere una via secondaria, consentendo alle auto di aggirare gli alberi abbattuti. Nonostante le comunicazioni difficili, riesci a inviare un messaggio di testo a tua figlia spiegandole dettagliatamente in che modo arrivare a casa in sicurezza.

Scrive Ellen G. White: «Sta per arrivare una bufera, implacabile nella sua furia. Siamo preparati ad affrontarla?».

Lo scopo della vita, della morte, della risurrezione e del ministero di Cristo nel santuario celeste è garantire di farci arrivare a casa. I messaggi profetici di Daniele e Apocalisse sono istruzioni divine, rivolte particolarmente alle persone che vivranno negli ultimi tempi; serviranno a farci attraversare indenni le tempeste della vita, per consentirci un giorno di provare il caldo abbraccio del Salvatore amorevole.

L’obiettivo della lezione di questa settimana è rivelare quello che dice la parola profetica sugli eventi conclusivi e riscoprire la forza di Cristo che ci proteggerà durante il conflitto finale sulla terra, prima di riportarci a casa.

Lo studio di questa settimana si basa sui capitoli 37 e 38 de Il gran conflitto.