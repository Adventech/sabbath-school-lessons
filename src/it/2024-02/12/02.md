---
title: 'La ferita mortale'
date: 16/06/2024
---

`Leggere Proverbi 23:23; Giovanni 8:32 e 17:17. Di cosa si parla?`

Il gran conflitto è una battaglia tra verità ed errore. Satana è padre della menzogna (Gv 8:44). Gesù è autore di tutta la verità: «Io sono la via, la verità e la vita» (14:6). La verità che ci libera dagli inganni satanici si trova nella Parola di Dio, che smaschera la strategia del nemico e rivela i piani divini. La Scrittura è una lampada ai nostri piedi (Sl 119:105). Dice il salmista: «La rivelazione delle tue parole illumina; rende intelligenti i semplici» (v. 130), poi aggiunge: «La somma della tua parola è verità» (v. 160).

`Leggere 2 Pietro 1:16-21. Quale rassicurazione ci offre l’apostolo a proposito della profezia? Che immagine utilizza per dimostrare l’importanza della parola profetica di Dio?`

Le profezie bibliche illuminano la strada che stiamo percorrendo, ci aiutano a distinguere tra verità ed errore. Senza la Bibbia ci ritroveremmo alla mercé delle opinioni umane e facilmente ingannabili.

«La Parola di Dio è stata data ai credenti come salvaguardia contro l’influsso dei falsi maestri e il potere ingannatore degli spiriti delle tenebre. Satana ricorre a ogni mezzo per impedire agli uomini di conoscere la Bibbia, le cui chiare affermazioni smascherano i suoi inganni [...]. Sta per realizzare il suo inganno supremo: l’anticristo compirà opere straordinarie davanti ai nostri occhi. Egli imiterà la verità così bene, che sarà quasi impossibile riconoscere il vero dal falso senza l’aiuto delle Sacre Scritture [...]. Coloro che s’impegneranno a osservare tutti i comandamenti di Dio, incontreranno opposizione e derisione. Essi potranno resistere solo confidando in Dio. Per superare la prova che li attende, essi devono comprendere la volontà di Dio rivelata nella sua Parola. Essi potranno onorare il Signore solo tramite una corretta comprensione del suo carattere, del suo governo e dei suoi piani e agendo di conseguenza. Solo coloro che hanno fortificato la loro mente con lo studio delle verità bibliche potranno superare l’ultimo grande conflitto. Ogni uomo dovrà chiedersi: “Ubbidirò a Dio o agli uomini?”. L’ora decisiva sta per scoccare. Ci appoggiamo saldamente alla roccia dell’immutabile Parola di Dio? Siamo pronti a difendere i comandamenti di Dio e a sostenere la fede di Gesù?» – GC, 593,594 [p. 464].

`Saremo in grado di sopportare la crisi finale? Che cosa ci distrae dallo studio della Parola di Dio? In che modo potremmo compromettere la verità per convenienza personale?`