---
title: Approfondimento
date: 21/06/2024
---

Già dal 1851, i primi avventisti identificarono la seconda bestia di Apocalisse 13:11-17 con gli Stati Uniti d’America. Deve essere stato difficile, allora, capire come quella nazione potesse indurre tutto il mondo ad adorare la prima bestia (v. 12).

Negli anni Ottanta del XIX secolo, la Marina degli Stati Uniti poteva contare solo su quarantotto navi obsolete. Ma dalla fine della guerra fredda, nessun paese è in grado di competere con la forza militare statunitense e anche se i suoi cittadini hanno potuto godere di straordinarie libertà, quando i tempi saranno difficili quelle libertà saranno calpestate, se non del tutto cancellate. «Tutti coloro che rifiuteranno di sottomettersi [all’osservanza del falso sabato] saranno passibili di pene civili e alla fine dichiarati degni di morte. Ma la legge di Dio, che ordina l’osservanza del giorno di riposo del Creatore, richiede l’ubbidienza e proclama che la collera divina si manifesterà nei confronti di tutti coloro che ne trasgrediscono i precetti [...].

Al sopraggiungere delle prove, molti che hanno professato di credere nel messaggio del terzo angelo, ma che non sono stati santificati dall’ubbidienza alla verità, abbandoneranno la loro posizione e si schiereranno con gli oppositori. Unendosi al mondo, condividendo il suo spirito, essi finiranno per vedere le cose dallo stesso punto di vista e così, nell’ora della prova, essi sceglieranno la via più facile. Uomini dotati di talento, eloquenti, che una volta amavano la verità, si serviranno dei loro talenti per ingannare e sviare gli uomini e diventeranno i più acerrimi nemici dei loro fratelli di un tempo. Quando gli osservatori del sabato saranno condotti davanti ai tribunali per rispondere della loro fede questi apostati saranno i più efficaci agenti di Satana nel calunniarli, accusarli, metterli sotto una cattiva luce, privandoli delle simpatie dei giudici» – GC, 604,608 [pp. 473,475,476].

**Domande per la condivisione**:

`Perché la comprensione corretta degli eventi finali sarà così importante quando arriverà la crisi? In che senso la Scrittura rappresenta un baluardo contro l’inganno?`

`Le società democratiche di tutto il mondo sono state garanzia di libertà per secoli. In che modo potrebbe cambiare tutto piuttosto rapidamente?`

`Quali sono le tue scelte presenti che domani potrebbero annoverarti tra gli avventisti di cui parla Ellen G. White nell’ultima citazione?`

`Quali cambiamenti provoca il messaggio del secondo angelo in virtù del grido con voce potente, e come posso prepararmi personalmente per ricevere la pioggia dell’ultima stagione per portare a termine l’opera di Dio sulla terra?`