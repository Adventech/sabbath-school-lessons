---
title: 'Il grido con voce potente'
date: 20/06/2024
---

`Leggere Apocalisse 18:1-4; Abacuc 2:14 e Matteo 24:14. Secondo questi passi, in che modo sarà portata a termine l’opera di Dio sulla terra?`

L’angelo che annuncia la caduta di Babilonia ha «grande autorità». Come gli altri due di Apocalisse 14, anche questo rivela la gloria di Dio talmente a fondo da illuminare la terra intera. Nel Nuovo Testamento, la traduzione di «autorità» deriva dal greco exousia e spesso si riferisce al trionfo di Cristo sui principati e le forze del male. Gesù la usa nel Vangelo di Matteo, in occasione del mandato dato ai discepoli di uscire a evangelizzare. Al capitolo 10, versetto 1, conferisce loro autorità sui principati e le forze del male. Li invia nel mondo dotandoli della forza divina necessaria per essere vittoriosi nella battaglia tra il bene e il male. In Matteo 28, di nuovo li invia con «ogni potere... in cielo e sulla terra... andate dunque e fate miei discepoli tutti i popoli» (vv. 18,19).

La chiesa del Nuovo Testamento, ripiena della potenza dello Spirito Santo, avanzò con l’autorità del Cristo vivente che nella vita e nella morte aveva trionfato sui principati del male. Quella chiesa illuminò la terra con la gloria di Dio e in pochi anni i discepoli riuscirono a proclamare il vangelo a tutto il mondo allora conosciuto (Cl 1:23).

Quando giungerà il tempo della fine, lo Spirito Santo sarà diffuso con una potenza senza precedenti e il vangelo raggiungerà rapidamente le estremità della terra. Migliaia di persone si convertiranno in un giorno, la grazia e la verità di Dio avranno un impatto su tutto il pianeta. Il mondo verrà così avvertito; il vangelo, e la speranza in esso contenuta, si diffonderanno a livello globale.

«La grande opera della proclamazione del messaggio del vangelo si chiuderà con una manifestazione della potenza di Dio non inferiore a quella che ne caratterizzò gli inizi. Le profezie che si adempirono con la discesa della pioggia della prima stagione, si adempiranno nuovamente con la pioggia dell’ultima stagione, alla fine dei tempi [...] I figli di Dio, con il volto risplendente di vera consacrazione, andranno da una località all’altra per proclamare il messaggio di Dio. In tutta la terra migliaia di voci trasmetteranno l’avvertimento. I malati saranno guariti, miracoli e prodigi accompagneranno i credenti» – GC, 611,612 [p. 478].

`Che cosa trattiene la grande effusione dello Spirito Santo, l’ultima pioggia e il grido con voce potente? Quale può essere il nostro ruolo in tutto ciò?`