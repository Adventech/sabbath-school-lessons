---
title: 'Prima e ultima pioggia'
date: 19/06/2024
---

`Leggere Gioele 2:21-24 e Atti 2:1-4,41-47. Quale predizione si avverò nel primo secolo? Quale impatto ebbe?`

L’effusione dello Spirito Santo alla Pentecoste lanciò in maniera potente la chiesa cristiana. Tremila persone si convertirono in un giorno. Il libro degli Atti cita tanti miracoli frutto della grazia trasformatrice di Dio: «Ma molti di coloro che avevano udito la Parola credettero; e il numero degli uomini salì a circa cinquemila» (4:4). I credenti che si riunirono in preghiera furono solo 120, ma la loro invocazione ebbe un clamoroso impatto: in breve tempo si aggiunsero alla chiesa migliaia di altri credenti. Persino «un gran numero di sacerdoti ubbidiva alla fede» (6:7). Anche tanti sacerdoti credettero a Gesù. Quando i discepoli furono ferocemente perseguitati a Gerusalemme, «se ne andarono di luogo in luogo, portando il lieto messaggio della Parola» (8:4). Nacquero chiese in tutta la Giudea, in Samaria e in Galilea (9:31). L’apostolo Paolo, dopo la sua conversione, annunciò Gesù in tutto il bacino del Mediterraneo. A Tessalonica, alcuni Giudei che si contrapponevano al vangelo fecero questa sorprendente affermazione: «Costoro, che hanno messo sottosopra il mondo, sono venuti anche qui» (17:6). Una testimonianza esemplare dei risultati ottenuti dalla chiesa delle origini. Grazie alla potenza dello Spirito Santo, i discepoli raggiunsero il mondo allora conosciuto in un lasso di tempo relativamente breve. La predizione della prima pioggia fatta da Gioele si consumò alla Pentecoste, ma l’ultima pioggia cadrà con forza ancora maggiore, propedeutica al raccolto finale.

`Leggere Zaccaria 4:6; 10:1; Osea 6:3; Giacomo 5:7,8. Secondo questi versetti, come sarà portata a termine l’opera di Dio sulla terra?`

I termini «prima» e «ultima» pioggia sono tratti dal ciclo di raccolta israelita. La prima pioggia cadeva in autunno per far germogliare il seme. La seconda scendeva invece in primavera per far maturare il raccolto. È l’immagine dello Spirito Santo che agisce per la proclamazione del vangelo. «Agli inizi della proclamazione del messaggio del vangelo, scese la pioggia della prima stagione e l’effusione dello Spirito Santo fece germogliare il seme prezioso. La pioggia dell’ultima stagione arriverà alla conclusione di quest’opera, in vista della maturazione» – GC, 611,612 [p. 478].