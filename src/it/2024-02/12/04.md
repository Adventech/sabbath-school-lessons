---
title: 'Chi adoriamo?'
date: 18/06/2024
---

Negli ultimi giorni il gran conflitto si giocherà, in maniera drammatica, sul tema dell’adorazione. Adoriamo il Creatore oppure la bestia e la sua immagine? Non c’è una via di mezzo. Il primo angelo di Apocalisse 14 sollecita così uomini e donne: «Adorate colui che ha fatto il cielo, la terra, il mare e le fonti delle acque» (v. 7). A ulteriore supporto dell’appello celeste, il terzo angelo rivela le terribili conseguenze per chi adora la bestia: «egli pure berrà il vino dell’ira di Dio versato puro nel calice della sua ira» (v. 10). Al contrario, quelli che adorano il Creatore vengono così descritti: «Santi che osservano i comandamenti di Dio e la fede in Gesù» (v. 12).

La creazione è il fondamento della vera adorazione (Ap 4:11). Dio è «il Creatore di tutte le cose» (Ef 3:9), Satana lo odia e ha tentato di cambiare il sabato, memoriale della creazione, ricorrendo a poteri terreni. Il conflitto imminente sulla legge di Dio ruota intorno al tema dell’autorità. Se Satana sarà in grado di cancellare l’adorazione del sabato, dichiarerà che la sua autorità è superiore a quella di Dio. Per riuscirci, tenterà di convincere o costringere il mondo intero ad accettare un falso sabato.

Per quanto difficile possa essere oggi vedere queste cose, il mondo sta sensibilmente cambiando. La crisi del Covid-19 ci ha fatto vedere che la terra può diventare da un giorno all’altro un luogo diverso. Anche se non conosciamo i dettagli che porteranno al marchio della bestia, non è così difficile immaginarli. Il mondo è molto instabile, e grazie alla tecnologia di cui disponiamo, le cose dalle quali la Bibbia ci mette in guardia potrebbero verificarsi molto più velocemente di quello che supponiamo.

`Leggere Apocalisse 13:13-17. Quali punizioni specifiche vengono inflitte a chi non riceve il marchio della bestia?`

I fedeli a Cristo, che si rifiuteranno di seguire la bestia e la sua immagine, subiranno sanzioni e minacce di morte. L’umanità è corrotta, affamata di potere e violenta. Per quanto ignari sull’evoluzione degli eventi finali, non dovrebbe essere difficile immaginare l’ultima persecuzione. Seppure pronunciate in un altro contesto, le parole di Giovanni sono eloquenti. Di Gesù disse che egli «non aveva bisogno della testimonianza di nessuno sull’uomo, poiché egli stesso conosceva quello che era nell’uomo» (Gv 2:25).

`Perché la corruzione e il male presenti nel mondo dimostrano la facilità con cui gli eventi finali potranno realizzarsi? Alla luce di ciò, quanto è importante salvaguardare i nostri cuori?`