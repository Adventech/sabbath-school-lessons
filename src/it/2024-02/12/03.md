---
title: 'Suggellati per il cielo'
date: 17/06/2024
---

Nell’imminente crisi sulla questione dell’adorazione, il popolo fedele di Dio non cederà alle pressioni del mondo (Ap 14:12). Riceveranno il sigillo dello Spirito Santo (Ef 4:30), che non potrà essere scardinato. Nei tempi antichi i sigilli attestavano l’autenticità dei documenti ufficiali; erano un marchio distintivo e personalizzato. Dato che il conflitto finale è incentrato sull’adorazione, secondo quanto rivelato nella sua legge, dobbiamo aspettarci che il sigillo di Dio sia incorporato in quella stessa legge (cfr. Is 8:16).

`Leggere Esodo 20:8-11. Quali elementi del sigillo sono contenuti nel comandamento sul sabato?`

Ecco tre elementi di un sigillo autentico:

1. Il nome cui appartiene il sigillo, «Il Signore, tuo Dio»;

2. Il suo titolo, colui che ha fatto, «il Creatore»;

3. Il suo territorio, «il cielo, la terra, il mare e tutto ciò che si trova in essi». Nella Bibbia, il sigillo viene talvolta chiamato «segno» (Ro 4:11); si tratta di due parole intercambiabili. In quanto segno o sigillo di Dio nel cuore della sua legge, il sabato è al centro del conflitto finale sull’adorazione (Ez 20:12,20; Ap 12:17).

`Confrontare Apocalisse 7:1,2 e 14:1 con 13:16,17. Dove vengono ricevuti i sigilli di Dio e del marchio della bestia? Perché pensi ci sia una differenza?`

Il sigillo di Dio viene apposto sulla fronte, simbolo della mente e delle decisioni consapevoli. Il marchio della bestia si riceve invece o sulla fronte o sulla mano, a indicare che la persona è intellettualmente convinta e per sua libera scelta accetta le menzogne sataniche o, in alternativa, si conforma alla falsa adorazione per evitare di essere ucciso.

Satana odia chi ubbidisce al Signore. Il gran conflitto sarà all’apice quando il dragone dichiarerà guerra al rimanente che osserva «i comandamenti di Dio e la fede di Gesù». Essi sono però stabili nella fedeltà a Cristo.

`Perché la fedeltà al Signore, giorno dopo giorno, è la chiave per essere pronti quando sopraggiungerà la crisi finale?`