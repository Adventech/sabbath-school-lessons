---
title: 'Verità trionfante'
date: 09/05/2024
---

Nonostante gli attacchi dell’avversario, l’opera di Dio sulla terra raggiungerà un apice glorioso. Il vangelo sarà annunciato «a quelli che abitano sulla terra, a ogni nazione, tribù, lingua e popolo» (Ap 14:6). Il gran conflitto tra Cristo e Satana si concluderà con la sconfitta definitiva delle potenze del male. Il regno di Dio trionferà e il peccato verrà eliminato per sempre dall’universo. Apocalisse 11 comincia con il tentativo di Satana che, servendosi della Rivoluzione francese, si propone di annientare la fede cristiana e di abolire la convinzione in Dio, ma il capitolo termina con il trionfo del regno di Dio sui principati e sulle forze del male. È un incoraggiamento per tutti quelli che attraversano grandi prove per la causa di Cristo e della verità.

`Leggere Apocalisse 11:15-18. Quali eventi si verificheranno alla fine dei tempi quando ci sarà il suono della settima tromba?`

I regni di questo mondo sono diventati regni del nostro Signore. Cristo è vittorioso, il male sconfitto. Gesù trionfa, Satana soccombe. La giustizia prevale, la verità regna. Faremmo bene a seguire le seguenti indicazioni: «Tutto ciò che si fonda sull’autorità dell’uomo sarà annullato, mentre la roccia dell’immutabile Parola di Dio sussisterà eternamente» – GC, 288 [p. 228].

`Leggere Apocalisse 11:19. Giovanni, cosa vide aprirsi nel cielo e cosa accadde mentre osservava?`

A Giovanni fu mostrato il tempio di Dio nel cielo. Mentre guardava il luogo Santissimo, vide l’arca del patto. Nel santuario nell’Antico Testamento, tipo di quello originale che si trova in cielo, la presenza gloriosa di Dio era rivelata tra le due figure angeliche modellate sul coperchio dell’arca dell’alleanza. All’interno dell’arca c’era la legge di Dio; anche se siamo salvati per sola grazia mediante la fede, l’ubbidienza a quella legge dimostra se la nostra sia una fede genuina o meno. La legge di Dio è base o parametro del giudizio (Gm 2:12), dato di fatto che diventerà imprescindibile alla fine dei tempi (Ap 12:17; 14:12).

`Perché lo stridente contrasto tra l’ateismo della Rivoluzione francese e l’apice glorioso descritto in Apocalisse 11 sono quanto mai attuali?`