---
title: 'I tempi profetici'
date: 06/05/2024
---

`Confrontare Apocalisse 11:3; 12:5,6,14,15 con Daniele 7:25. Quali sono le similitudini relative ai tempi profetici?`

I due testimoni «profetizzeranno vestiti di sacco per 1.260 giorni» (Ap 11:3). Si tratta dello stesso arco temporale dei 42 mesi durante i quali i «Gentili» (quelli che si oppongono alla verità di Dio) calpesteranno la città santa (v. 2). I nemici di Dio calpestano la verità per 1.260 giorni (42x30 = 1.260 – ricordandosi che un giorno equivale a un anno nella profezia apocalittica), e i due testimoni di Dio, l’Antico e il Nuovo Testamento, profetizzano contro di essi nel corso di questo stesso periodo.

Nella lezione 4, Daniele 7:25 parla di un piccolo corno che sarebbe sorto dalla dissoluzione dell’Impero romano e che avrebbe perseguitato il popolo di Dio «per un tempo, dei tempi e la metà d’un tempo». «Un tempo» equivale a un anno (360 giorni) e dunque tre tempi e la metà di un tempo significano 1.260 giorni. In Apocalisse 12:6,13 si citano 1.260 giorni di persecuzione per il popolo di Dio. Il v. 14 parla di «un tempo, dei tempi e la metà di un tempo», mentre al cap. 13:5 parla di 42 mesi. Al capitolo 11:2,3 troviamo menzionati sia i 42 mesi sia i 1.260 giorni. Tutte queste profezie descrivono aspetti differenti del medesimo arco storico temporale. Quando l’autorità della Scrittura viene trascurata ne sorgono altre (umane) al suo posto, che spesso sfociano nella persecuzione di quanti difendono la Parola di Dio, cosa accaduta nel periodo del dominio papale, dal 538 al 1798 d.C., quando la chiesa è sprofondata nelle tenebre spirituali. I decreti umani sostituiscono i comandamenti di Dio, le tradizioni degli uomini offuscano la semplicità del vangelo. La Chiesa cattolica romana si unisce al potere secolare per estendere la sua autorità su tutta l’Europa.

Durante quei 1.260 anni, la Parola di Dio – i suoi due testimoni – è stata rinchiusa in un sacco di tela, le sue verità nascoste sotto un’alta pila fatta di tradizione e rituali. Quei due testimoni continuarono a profetizzare e la Bibbia a parlare; anche in quest’oscurantismo spirituale la Parola di Dio fu preservata, con tante persone che l’amarono e vissero seguendone i precetti. Ma, paragonati alle masse in Europa, erano pochi. I valdesi, Jan Hus, Jerome, Martin Lutero, Ulrich Zwingli, Giovanni Calvino, John e Charles Wesley e una schiera di altri riformatori rimasero fedeli alla Parola di Dio per come l’avevano compresa.

`Quali insegnamenti oggi (cui aderiscono anche i cristiani) si basano sulla tradizione piuttosto che sulla Parola di Dio?`