---
title: 'I due testimoni vengono uccisi'
date: 07/05/2024
---

`Leggere Apocalisse 11:7-9. Visto che il linguaggio è simbolico, quale sorte predicono questi versetti ai due testimoni, Antico e Nuovo Testamento?`

Nel 538 d.C., l’Impero romano d’occidente era già crollato. L’imperatore romano d’oriente, Giustiniano, rimise l’autorità civile, politica e religiosa a papa Vigilio. Inizia il lungo periodo di dominazione della chiesa medievale, che proseguirà fino al 1798. In quell’anno, il 10 febbraio, il generale francese Berthier, su ordine di Napoleone, marciò su Roma. Papa Pio V fu fatto prigioniero e portato in Francia, dove sarebbe morto. Questa data segna la fine del potere secolare della Chiesa romana: i 1.260 giorni, o anni, anticipati da Daniele e Apocalisse.

Una dimostrazione della veridicità della profezia biblica. Daniele, scrivendo oltre 500 anni prima di Cristo, predisse eventi che si sarebbero compiuti più di 2.300 anni dopo. Questo ci dimostra che possiamo avere fiducia nelle profezie bibliche.

La verità del vangelo fu tenuta viva dal testimone della Parola, ma sfide ancora più grandi la minacciavano. La bestia che viene dal pozzo dell’abisso (Satana) mosse guerra contro la Scrittura e assalì la sua autorità servendosi della Rivoluzione francese, scoppiata nel 1789. Durante questo evento, il governo instaurò il Culto della ragione come religione atea di Stato, destinata a prendere il posto del cristianesimo. Il 10 novembre del 1793 si svolse addirittura il Festival della ragione su tutto il territorio nazionale. Le chiese francesi furono trasformate in templi della ragione, e una donna fu incoronata dea della ragione. Le Bibbie vennero date alle fiamme nelle strade, fu dichiarata la non esistenza di Dio e si decise che la morte era un sonno senza fine. Satana agì servendosi di uomini malvagi per uccidere i due testimoni di Dio, i cui corpi «giaceranno sulla piazza della grande città, che spiritualmente si chiama Sodoma ed Egitto, dove anche il loro Signore è stato crocifisso» (Ap 11:8).

L’antico Egitto si affidò a divinità e rinnegò il vero Dio (cfr. Es 5:2). Sodoma rappresenta la volgarità. Nella Rivoluzione francese i due testimoni giacciono morti per mano dell’ateismo e dell’immoralità, mentre le normali restrizioni terminarono con la rivoluzione e lo spargimento di sangue. Apocalisse 11:9 spiega che i cadaveri dei due testimoni di Dio non sono stati sepolti per tre giorni e mezzo, giorni profetici che significano in realtà tre anni e mezzo letterali. L’ateismo raggiunse l’apice durante la Rivoluzione francese: dal 26 novembre 1793 fino al 17 giugno 1797, giorno in cui il governo francese cancellò quelle stesse leggi restrittive.