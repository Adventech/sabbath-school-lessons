---
title: 'I due testimoni risorti'
date: 08/05/2024
---

`Leggere Apocalisse 11:11. Qual è la predizione di questo versetto sulla Parola di Dio?`

Terminata la Rivoluzione francese, la Parola di Dio tornò figurativamente in vita, seguita da un risveglio straordinario. Una grande paura s’impossessò di quelli che videro la Scrittura diventare di nuovo potenza vivente di Dio per la salvezza.

Alla fine del XVIII secolo il Signore ha suscitato donne e uomini che si sono sforzati di portare il vangelo in ogni angolo della terra. Il messaggio della Bibbia si è diffuso rapidamente grazie a credenti come William Carey, il quale viaggiò fino in India e tradusse la Bibbia in decine di idiomi locali. Sospinti dalla forza della Bibbia, furono inviati dei missionari in tutto il pianeta.

Non è casuale il fatto che questi sforzi missionari globali siano nati dopo la Rivoluzione francese. La Parola di Dio è una parola vivente e anche se tanti la credevano «morta», in realtà ha continuato a vivere nei cuori dei credenti, pronta a risorgere del tutto, come indicavano le profezie dell’Apocalisse. «Lo scettico Voltaire una volta disse, con baldanzosa presunzione: “Sono stanco di sentire che dodici uomini hanno stabilito la religione cristiana. Dimostrerò che un solo uomo è sufficiente per abbatterla”. Voltaire è morto da circa due secoli [morì nel 1778] e da allora milioni di uomini hanno fatto, come lui, guerra alla Bibbia. Tutti i loro tentativi sono risultati vani. Se al tempo di Voltaire si contavano forse cento copie della Bibbia, oggi ce ne sono diecimila; ma che dico? Centomila! Ecco le parole di un riformatore: “La Bibbia è un’incudine che ha consumato molti martelli!”. Il Signore afferma: “Nessun’arma fabbricata contro di te riuscirà; ogni lingua che sorgerà in giudizio contro di te, tu la condannerai” (Is 54:17)» – GC, 288 [pp. 227,228].

`Leggere Salmi 119:89 e 111:7,8. Secondo questi passi, cos’è la Bibbia e perché merita la nostra fiducia?`

La Parola di Dio può essere aggredita o repressa, ma non potrà mai essere eliminata. La sua autorità è stata sabotata anche da tante persone che si professavano cristiane, perché ne hanno messo in dubbio alcune parti oppure hanno enfatizzato gli elementi umani in essa contenuti, facendole perdere quasi del tutto la sua impronta divina e danneggiando la verità di Dio. Dobbiamo evitare in tutti i modi di rimanere sedotti da questi attacchi; la Bibbia è viva ancora oggi e parla ai cuori degli uomini, soffiando nuova vita in coloro che sono disposti ad ascoltarla e a seguirne gli insegnamenti.