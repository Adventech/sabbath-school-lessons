---
title: 'Due testimoni'
date: 05/05/2024
---

`Leggere Apocalisse 11:3-6. Elenca cinque caratteristiche distintive dei due testimoni riscontrabili nel brano indicato.`

In Zaccaria 4, il profeta vede due ulivi: uno alla destra di un candelabro dorato e l’altro alla sua sinistra, la stessa immagine che troviamo in Apocalisse 11. A Zaccaria viene detto che rappresentano «i due unti che stanno presso il Signore di tutta la terra» (v. 14). L’olivo alimenta con il suo olio la lampada perché continui a fare luce. Vengono in mente le parole del salmista: «La tua parola è una lampada al mio piede e una luce sul mio sentiero (Sl 119:105). L’olio simboleggia lo Spirito Santo (Za 4:2,6). La visione di Giovanni in Apocalisse 11 descrive la Parola di Dio proclamata con la potenza dello Spirito Santo per illuminare il mondo.

Questi due testimoni possono profetizzare e impedire alla pioggia di cadere per tutto il tempo da loro predetto. Possono trasformare l’acqua in sangue e colpire la terra con delle piaghe. Per mezzo della Parola di Dio, Elia disse che su Israele non sarebbe piovuto; in risposta a quella preghiera, effettivamente, non cadde la pioggia per tre anni e mezzo (Gm 5:17). Poi invocò Dio e, dopo la sconfitta dei falsi profeti di Baal, ritornò la pioggia (1 R 17,18). Mosè colpì gli egiziani con le piaghe, tra cui l’acqua tramutata in sangue, perché il faraone si era rifiutato di liberare il popolo del Signore (Es 7). Quelli che tentano di nuocere alla Scrittura saranno consumati dal fuoco che proviene dalla loro bocca. «Perciò così parla il SIGNORE, Dio degli eserciti: “Poiché avete detto quelle parole, ecco, io farò in modo che la mia parola sia come fuoco nella tua bocca, che questo popolo sia come legno e che quel fuoco lo divori”» (Gr 5:14). La Parola di Dio pronuncia la sua sentenza su tutti quelli che la respingono. Essa è come fuoco nella bocca di Dio.

In Giovanni 5:39 Gesù afferma che l’Antico Testamento testimonia di lui (gli «rende testimonianza»). Aggiunge che il vangelo verrà proclamato «affinché ne sia resa testimonianza» (Mt 24:14) a tutto il mondo. Il Nuovo e l’Antico sono il fondamento di tale testimonianza. In Apocalisse 11:3 compare una parola che ha la stessa radice (martys) di quelle tradotte con «testimonianza» in questi due versetti.

Chi sono quei due testimoni? Secondo le indicazioni di Apocalisse 11, si tratta delle Scritture dell’Antico e del Nuovo Testamento, le quali comunicano al mondo la luce e la verità di Dio.

`Molti cristiani tendono a ridimensionare l’Antico Testamento, considerandolo inutile grazie al Nuovo. Cosa c’è di sbagliato in questa teoria?`