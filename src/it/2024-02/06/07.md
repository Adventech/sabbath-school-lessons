---
title: Approfondimento
date: 10/05/2024
---

«Quando la Bibbia fu proibita dalle autorità civili e religiose; quando la sua testimonianza fu falsificata e l’impegno di uomini e demoni mirava a distogliere da essa la mente delle persone; quando chi amava la verità era perseguitato, tradito, torturato, sepolto in orribili celle, martirizzato per la sua fede o costretto a fuggire sui monti e a rifugiarsi nelle caverne fu allora che i fedeli testimoni “profetarono vestiti di sacco”. In questo modo essi resero la loro testimonianza nell’arco dei 1.260 anni. Anche nelle epoche più buie ci furono uomini fedeli che amarono la Parola di Dio e onorarono l’Altissimo. A questi fedeli servitori fu data la saggezza, la forza e l’autorità necessarie per proclamare la verità» – GC, 267,268 [pp. 212,213].

«Quando la Francia rigettò Dio pubblicamente e mise al bando la Bibbia, gli empi esultarono perché avevano raggiunto il loro scopo: un regno senza le restrizioni della legge divina... Gli effetti della potenza dello Spirito di Dio, che arginava l’azione crudele di Satana, furono parzialmente sospesi e così, colui che si compiace delle sventure degli uomini, ebbe la possibilità di intervenire a suo piacimento. Chi aveva scelto la ribellione ne raccolse il frutto e nel paese si verificarono delitti troppo orribili per poterli descrivere. Dalle province devastate e dalle città in rovina saliva un grido disperato. La Francia fu scossa come da un terremoto. Religione, legge, ordine sociale, famiglia, stato, chiesa: tutto fu distrutto da colui che si era schierato contro le leggi dell’Onnipotente» – GC, 286 [p. 226].

«Se la chiesa non percorre la via tracciata da Dio, accettando ogni messaggio e compiendo ogni dovere nella misura in cui vengono rivelati, la religione degenera nel formalismo privo di qualsiasi tipo di spiritualità» – GC, 316 [p. 249].

**Domande per la condivisione**:

`Durante la Rivoluzione francese come si manifestarono i princìpi alla base del gran conflitto?`

`Sostenendo che Dio non esiste, qualcuno scrisse: «Siamo liberi di stabilire i nostri obiettivi e avventurarci attraverso confini intellettuali senza dover cercare dei cartelli che ne vietino l’ingresso». Perché la frase «senza dover cercare dei cartelli che ne vietino l’ingresso» è esemplificativa dei motivi che spingono molti a respingere Dio?`

`Perché è così efficace la visione del santuario da parte di Giovanni?`