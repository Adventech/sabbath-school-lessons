---
title: 'I due testimoni'
date: 04/05/2024
---

### Letture
Apocalisse 11:3-6; 12:5,6,14,15; 11:15-18; Zaccaria 4:14; Daniele 7:25; Isaia 54:17; Salmo 119:89

> <p></p>
> «L’erba si secca, il fiore appassisce, ma la parola del nostro Dio dura per sempre» Isaia 40:8

Nel corso dei secoli la Parola di Dio è stata dissezionata, messa in dubbio e abbandonata. È stata incatenata nei monasteri, bruciata nelle piazze delle città, fatta a brandelli. Chi ci credeva è stato ridicolizzato, preso in giro, arrestato e persino ucciso. Tuttavia, oppressione e persecuzione non sono riuscite a bloccarne la proclamazione. Mentre il traduttore William Tyndale era a processo per la sua fede, gli fu domandato chi lo avesse maggiormente aiutato a diffondere la Bibbia. Dopo averci riflettuto, rispose: «Il vescovo di Durham». I magistrati rimasero spiazzati. Tyndale spiegò loro che un giorno quel vescovo aveva acquistato una certa quantità delle versioni da lui tradotte per poi bruciarle pubblicamente. Quello che il vescovo non sapeva è che stava dando notevole impulso alla causa della fede. Aveva comprato le Bibbie pagandole molto più del prezzo richiesto e con quell’incasso Tyndale poté stamparne un numero superiore rispetto a quelle che furono arse. La verità ridotta in cenere è risorta più e più volte per risplendere in tutta la sua brillantezza.

Questa settimana studieremo uno degli attacchi più feroci subiti dalla Scrittura e dalla fede cristiana. Nel corso della Rivoluzione francese, nelle strade di quella nazione, il sangue scorreva a fiotti. In una piazza di Parigi fu allestita la ghigliottina che avrebbe giustiziato migliaia di persone. L’ateismo divenne religione di Stato, ma nonostante ciò il testimone della Parola di Dio non poteva essere silenziato.

Lo studio di questa settimana si basa sui capitoli da 12 a 17 de Il gran conflitto.