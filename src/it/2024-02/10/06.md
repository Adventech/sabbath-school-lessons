---
title: 'Lo spiritismo negli ultimi giorni – II parte'
date: 06/06/2024
---

La nostra speranza di salvezza è radicata in Cristo. Le sue mani insanguinate ci invitano ad accettare il sacrificio che ha gratuitamente provveduto, pagando un prezzo infinito. Cristo tornerà presto per reclamare ciò che gli appartiene. Tito 2:13 definisce il suo ritorno la «beata speranza».

Lo scopo di Satana è abbattere questa speranza; così compirà miracoli, prodigi e qualsiasi cosa sia in grado di allontanare le persone dalla verità biblica e dalla salvezza in Cristo.

«Qui è la costanza dei santi che osservano i comandamenti di Dio e la fede in Gesù» (Ap 14:12). Satana, nella battaglia finale, farà tutto quello che può per impedire alle persone di osservare i «comandamenti di Dio» o di avere la fede di Gesù, o entrambe le cose. Per questo dobbiamo essere prudenti di fronte a qualsiasi insegnamento che, seppure accompagnato da miracoli o prodigi, ci allontanerebbe da queste due caratteristiche del rimanente.

`Leggere Matteo 24:23-27; 2 Corinzi 11:13,14; 2 Tessalonicesi 2:9-12. Cosa ci fanno capire questi passi circa la forza ingannatrice di Satana e il suo modus operandi?`

Negli ultimi momenti di vita di questa terra, Satana metterà in atto l’inganno finale: «Fenomeni soprannaturali appariranno in cielo e proveranno la potenza miracolosa dei demoni. Gli spiriti satanici andranno dai re di tutta la terra e dagli abitanti di tutto il mondo per sedurli e convincerli a unirsi a Satana nella sua lotta finale contro il governo di Dio. Per mezzo di questi agenti sia i governanti che i sudditi saranno ingannati. Alcuni si presenteranno pretendendo di essere Cristo stesso, reclamando il titolo e il culto dovuti al Redentore del mondo. Faranno miracoli straordinari, opereranno guarigioni e pretenderanno di annunciare rivelazioni divine, in contraddizione però con la chiara testimonianza delle Scritture. Per completare il grande dramma della seduzione, Satana stesso impersonerà Cristo. La chiesa aspetta da molto tempo l’avvento del Salvatore come coronamento delle sue speranze, e il grande seduttore farà credere che Cristo sia già venuto. In varie parti della terra, Satana si manifesterà fra gli uomini come un essere maestoso, circondato da uno splendore eclatante, simile alla descrizione del Figlio di Dio fatta da Giovanni in Apocalisse 1:13-15» – GC, 624 [p. 488].

`Perché sarà importante conoscere anche la modalità del ritorno di Gesù per non essere raggirati?`