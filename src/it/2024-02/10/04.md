---
title: 'La morte nel Nuovo Testamento'
date: 04/06/2024
---

`Leggere Giovanni 11:11-14,21-25, 2 Timoteo 1:10, 1 Corinzi 15:51-54 e 1 Tessalonicesi 4:15-17. Cosa emerge dal confronto tra autori del Nuovo e dell’Antico Testamento sul tema della morte?`

Tanto l’Antico quanto il Nuovo Testamento ricorrono al simbolismo della morte intesa come un sonno. Per ben 53 volte questo vocabolo viene equiparato alla morte. Gli autori biblici convengono sul fatto che non vi sia un’esistenza cosciente in un’anima immortale che abbandoni il corpo subito dopo il decesso.

Il Nuovo Testamento aggiunge un’altra dimensione, a cui l’Antico aveva già accennato: la risurrezione gloriosa al ritorno di Cristo.

Il vangelo sottolinea con vigore che la vita eterna è solo in lui e tutti i demoni del cielo non riusciranno a strappare ai credenti la certezza della vita eterna. Cristo ha sconfitto la morte sulla croce, la sua risurrezione è la garanzia che un giorno tutti i credenti risorgeranno al suo ritorno.

Scrive Paolo: «Difatti, se i morti non risuscitano, neppure Cristo è stato risuscitato; e se Cristo non è stato risuscitato, vana è la vostra fede; voi siete ancora nei vostri peccati. Anche quelli che sono morti in Cristo, sono dunque periti» (1 Co 15:16-18). Che senso avrebbero questi versetti se una persona defunta conoscesse l’estasi del cielo subito dopo la morte? Perché Paolo avrebbe detto «sono dunque periti» se di fatto erano già in cielo? Il punto che l’apostolo intende sottolineare è un altro: la risurrezione di Cristo è il fondamento della nostra risurrezione e senza la prima «vana è la vostra fede; voi siete ancora nei vostri peccati» e i defunti restano sottoterra, «periti». Questi versetti si adattano perfettamente ad altri passi biblici che parlano della nostra speranza di risurrezione al ritorno di Gesù, quando riceveremo «un’eredità incorruttibile, senza macchia e inalterabile. Essa è conservata in cielo per voi» (1 P 1:4). Se i defunti fossero già in cielo, perché Pietro parlerebbe di «un’eredità in cielo», conservata per noi? I credenti del Nuovo Testamento, è evidente, attendevano con ansia il ritorno di Cristo e la risurrezione dei defunti, e questa speranza li ha ispirati a essere fedeli nelle prove della vita.

`Perché la risurrezione è una speranza così potente per la fede cristiana? A cosa varrebbe la croce senza la risurrezione?`