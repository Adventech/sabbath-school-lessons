---
title: 'La morte nell’Antico Testamento'
date: 03/06/2024
---

`Leggere Salmi 6:5, 115:17; 1 Re 2:10; 11:43 e 14:20. Cosa ci dicono questi versetti circa lo stato dei morti?`

L’Antico Testamento non insegna l’immortalità dell’anima. E non spiega nemmeno che dopo la morte i fedeli spiccano il volo verso l’estasi eterna del cielo e che invece i malvagi precipitano all’inferno, dove bruceranno per sempre. Chiarisce semplicemente che la morte è un sonno. I libri dei Re e delle Cronache, parlando della morte dei monarchi di Giuda e Israele, usano 33 volte l’espressione «si addormentò con i suoi padri». I Salmi parlano di «sonno della morte» (13:3 e 90:5). Giobbe, invece, accenna al mancato risveglio dal sonno (14:12). Il salmista aggiunge: «Quanto a me, per la mia giustizia, contemplerò il tuo volto; mi sazierò, al mio risveglio, della tua presenza» (17:15).

Quando l’esercito assiro fu sconfitto e distrutto, la morte dei soldati fu definita «il loro ultimo sonno» (Sl 76:5). L’idea che i defunti siano spiriti incorporei che aleggiano intorno a noi per comunicare con i vivi non è biblica, ma si tratta di puro paganesimo. Se non si riesce a comprendere la verità sulla morte, si lascia lo spazio aperto all’inganno satanico.

«Molti saranno visitati da spiriti di demoni che personificheranno congiunti o amici defunti e insegneranno le eresie più pericolose. Essi faranno appello ai loro affetti e compiranno miracoli per avvalorare le loro pretese. Dobbiamo essere pronti a respingerli con la verità biblica secondo la quale “i morti non sanno nulla” ed essere certi che si tratta di demoni» – GC, 560 [p. 437].

`Leggere Daniele 12:2 e Giobbe 19:25,26. Quali elementi aggiungono questi versetti al tema dello stato dei morti?`

La morte è un sonno che durerà fino alla risurrezione. Non esistono spiriti incorporei che ci aleggiano intorno per comunicare con noi. Anche se i pagani credevano in un mondo di spiriti, gli Israeliti intendevano la morte come un sonno in attesa del risveglio nel mattino della risurrezione. Anche se piangiamo i nostri defunti, proviamo a pensarla in questo modo a proposito di chi muore in Cristo: chiudono i loro occhi e la prossima cosa che vedrà, indipendentemente dal tempo trascorso, sarà il ritorno di Gesù. Magari la prima cosa che gli verrà in mente sarà: però, in fondo Gesù è tornato presto!