---
title:  Perché I Sacrifici Erano Indispensabili?
date:  20/02/2022
---

Ebrei 9:15  spiega che la morte di Gesù aveva lo scopo di «redimere dalle trasgressioni commesse sotto il primo patto, affinché i chiamati ricevano l’eterna eredità promessa».

Nell’antico Medio Oriente, un patto tra due persone era una questione seria, che implicava uno scambio di promesse fatte sotto giuramento, con la convinzione che le divinità avrebbero punito il responsabile della sua violazione. Tali accordi spesso erano ratificati mediante il sacrificio di un animale.

Per esempio, quando Dio fece un patto con Abraamo, la cerimonia previde degli animali squartati in due (Ge 15:6-21) . Le due parti in causa dovevano camminare in mezzo alle due metà, che simboleggiavano la sorte spettante alla parte che si fosse macchiata di rompere l’accordo. Significativamente, solo Dio camminò in mezzo agli animali, comunicando così ad Abraamo che egli non avrebbe rotto il patto.

`Leggere Genesi 15:6-21  e Geremia 34:8-22 . Cosa ci insegnano questi testi a proposito del patto?`

Il patto con Dio garantiva a Israele l’accesso alla terra promessa, considerata la loro eredità. Prevedeva tuttavia una serie di comandamenti e lo spargimento del sangue sull’altare. Quest’ultimo atto simboleggiava il destino della parte che lo avrebbe infranto ed è per questo che nella Lettera agli Ebrei si dice che «senza spargimento di sangue, non c’è perdono» (9:22).

Quando Israele venne meno al patto, Dio dovette affrontare un penoso dilemma. Il patto esigeva la morte del trasgressore, ma il Signore amava il suo popolo. Se avesse fatto finta di non vedere o si fosse rifiutato di punirlo, i suoi comandamenti non sarebbero più stati applicabili e il mondo sarebbe sprofondato nel caos.

Ma è intervenuto il Figlio di Dio, offrendosi come sostituto. Egli è morto al posto nostro affinché ricevessimo «l’eterna eredità promessa» (v. 15).

Da una parte sostenne la santità della sua legge e allo stesso tempo salvò quelli che l’avevano trasgredita. Poteva farlo solo attraverso la croce.

`Perché la legge ha un ruolo così centrale nel messaggio del vangelo?`