---
title:  Giudizio E Carattere Di Dio
date:  24/02/2022
---

`Leggere Romani 3:21-26; 1:16,17 e 5:8 . Cosa ci rivela di Dio la redenzione nella croce per il perdono dei nostri peccati?`

Il perdono dei nostri peccati implica due fasi nella mediazione che Gesù compie nei due luoghi del santuario celeste.

La prima, è la rimozione dei nostri peccati, di cui egli si fa carico sulla croce per garantire il perdono a chiunque creda in lui (At 2:38, 5:31). Sulla croce, Gesù si è conquistato il diritto di perdonare ogni persona che crede in lui, perché ha preso i loro peccati. Oltre a questo, ha inaugurato una nuova alleanza, che gli permette di incidere la legge di Dio nel cuore dei credenti attraverso lo Spirito Santo (Eb 8:10-12 ; Es 36:25-27 ).

La seconda fase di questo ministero consiste nel giudizio, quello investigativo, collocato ancora nel futuro dal punto di vista dei destinatari della Lettera agli Ebrei (2:1-4; 6:2; 9:27,28; 10:25). Questo giudizio comincia con il popolo di Dio ed è descritto in Daniele 7:9-27 , Matteo 22:1-14  e Apocalisse 14:7  . Il suo proposito è mostrare che Dio è giusto nel perdonare il suo popolo. Durante questo giudizio i libri contenenti la vita di queste persone saranno aperti davanti all’intero universo. Il Signore farà vedere cosa è accaduto nel cuore dei credenti e in che modo hanno accettato Gesù, quale loro Salvatore, e il suo Spirito nelle loro esistenze.

A proposito di questo, Ellen G. White ha scritto: «L’uomo da solo non può fronteggiare queste accuse e si presenta a Dio con i suoi abiti macchiati dal peccato, confessando le sue colpe. Gesù, il nostro avvocato, presenta un valido argomento di difesa in favore di tutti quelli che attraverso il pentimento e la fede gli hanno affidato la protezione della loro anima. Difende la loro causa e vince il loro accusatore coi potenti argomenti del Calvario. La sua perfetta ubbidienza alla legge divina fino alla morte della croce gli ha conferito ogni podestà in cielo e sulla terra e così può chiedere al Padre suo clemenza e riconciliazione per l’uomo colpevole... Però, nel renderci conto del nostro stato di colpevolezza, dobbiamo fare affidamento su Cristo come nostra giustizia, nostra santificazione e redenzione. Noi non possiamo replicare alle accuse di Satana nei nostri confronti: solo Gesù ci può difendere validamente. Solo lui può imporre il silenzio all’accusatore con argomenti basati non sui nostri meriti, ma sui suoi» - 2TT, 174 [p. 117].

`Perché la croce e il ministero che Gesù compie a nostro beneficio dovrebbe farci guardare con fiducia, ma anche umiltà e spirito di pentimento, al giudizio?`