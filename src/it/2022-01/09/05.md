---
title:  La CROCE E IL PREZZO DEL PERDONO
date:  23/02/2022
---

`Leggere Ebrei 9:22-28 . Cosa dicono questi passi circa l’opera di Cristo nel santuario del cielo?`

L’idea che il santuario del cielo abbia bisogno di purificazione ha senso nel contesto della funzione che aveva il santuario nell’Antico Testamento. Esso è simbolo del governo divino (1 S 4:4 ; 2 S 6:2 ), e il modo in cui Dio gestisce il peccato del suo popolo condiziona la percezione pubblica della giustizia che egli attua (Sl 97:2) . Dio è giudice del suo popolo e da lui ci si attende equità, il riscatto dell’innocente e la condanna del colpevole. Quando Dio perdona il peccatore si assume dunque una responsabilità giuridica. Il santuario, che rappresenta il carattere e la gestione amministrativa di Dio, è contaminato. Ecco perché egli si accolla i nostri peccati quando perdona (Es 34:7 ; Nu 14:17-19  (il significato originale del termine ebraico nōśē in quei passi è «accollarsi, portare»).

Il sistema dei sacrifici nel santuario israelita illustrava esattamente questo punto. Quando un individuo cercava il perdono, portava un animale in sacrificio per suo conto, confessava su di esso i suoi peccati e lo uccideva. Il sangue dell’animale veniva sparso sui corni dell’altare oppure spruzzato davanti alla cortina del tempio nel luogo santo. Così, quel peccato veniva simbolicamente trasferito all’interno del santuario stesso. Dio prendeva i peccati del popolo e se ne faceva carico.

Nel sistema israelita, la purificazione o espiazione dal peccato si verificava in due fasi. Nel corso dell’anno, i peccatori pentiti portavano i loro sacrifici al santuario, che li purificavano dal peccato trasferendolo però al santuario, cioè a Dio in persona. Alla fine dell’anno, nel Giorno dell’espiazione, Dio purificava il santuario e si liberava della sua responsabilità giuridica, trasferendo quei peccati sul capro per Azazel, che rappresentava Satana (Le 16:15-22) . Questo sistema a due fasi, rappresentato dai due luoghi nel santuario terreno, modello di quello del cielo (Es 25:9 ; Eb 8:5 ), consentiva a Dio di mostrare contemporaneamente la sua misericordia e la sua giustizia. Chi confessava i propri peccati nel corso dell’anno dimostrava lealtà a Dio, osservando un riposo solenne e umiliandosi nel giorno dell’espiazione (Le 16:29-31) . Chi si sottraeva a queste pratiche veniva «tolto dalla sua gente» (23:27-32).

`Pensa: se tu dovessi affrontare la giusta punizione per i tuoi peccati, in che modo questa verità ti aiuta a capire la portata reale di quello che Gesù ha fatto per te?`