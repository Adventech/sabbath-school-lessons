---
title:  Per Fede Abramo...
date:  07/03/2022
---

La Lettera agli Ebrei definisce la fede «certezza di cose che si sperano, dimostrazione di realtà che non si vedono» (11:1). Poi fornisce un elenco di persone fedeli facenti parte della storia di Israele, che esemplificano l’essenza della fede, e dimostra in che modo si è manifestata con le loro azioni.

`Leggere Ebrei 11:1-19 . In che cosa questi «eroi» hanno esemplificato la loro fede? Perché hanno dimostrato di avere speranza in cose che non si vedono?`

Abraamo è forse il personaggio più importante di questo capitolo. L’ultimo suo atto di fede è particolarmente istruttivo. Secondo la Lettera agli Ebrei, l’ordine di sacrificare Isacco sembrava implicare una contraddizione da parte del Signore (11:17,18). Isacco non era l’unico figlio di Abraamo. Il suo primogenito era Ismaele, ma Dio aveva detto al patriarca che era legittimo accogliere la richiesta di Sara e di cacciare Ismaele e sua madre, perché egli se ne sarebbe preso cura, ma anche perché la sua progenie sarebbe derivata da Isacco (Ge 21:12,13) . Eppure, nel capitolo successivo, il Signore chiede ad Abraamo di offrire Isacco in sacrificio. Le istruzioni del capitolo 22 sembrano confutare completamente le promesse contenute nei capitoli della Genesi da 12 a 21 . La conclusione cui arriva l’epistola agli Ebrei è che Abraamo risolse brillantemente il dilemma, ipotizzando che Dio avrebbe risuscitato Isacco dopo il suo sacrificio. È un’ipotesi straordinaria, perché fino a quel momento non si hanno notizie di alcuna risurrezione. Pare di poter dire però che la precedente esperienza di Abraamo con Dio lo aveva guidato a quella conclusione. Ebrei 11:12  osserva che Isacco fu concepito dalla potenza di Dio tramite una persona «già svigorita». Paolo fa inoltre notare che, nonostante questa condizione appena descritta e l’infecondità di Sara, Abraamo «sperando contro ogni speranza, credette, per diventare padre di molte nazioni», perché convinto che Dio «fa rivivere i morti e chiama all’esistenza le cose che non sono» (Ro 4:17-20) . Probabilmente avrà supposto che se Dio aveva per certi versi già donato la vita a Isacco, avrebbe potuto farlo un’altra volta. La guida che Dio aveva dimostrato nel passato, per Abraamo era l’indizio di quello che avrebbe potuto fare nel futuro.

`Perché meditare su come il Signore abbia guidato la nostra vita nel passato è determinante, se vogliamo conservare la fede e la fiducia in lui oggi?`