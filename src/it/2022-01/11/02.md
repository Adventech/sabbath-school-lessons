---
title:  I Giusti Vivranno Per Fede
date:  06/03/2022
---

`Leggere Ebrei 10:35-39 . Cosa ci dice Dio in questi versetti?`

La costanza è una caratteristica del popolo di Dio negli ultimi tempi, perché senza di essa non sarebbero in grado di ricevere le promesse (Ap 13:10; 14:12) . Per avere costanza, tuttavia, il credente deve mantenere salda la propria fede (Eb 10:23; 4:14) . Paolo ha fatto vedere che la generazione del deserto non riuscì a ricevere la promessa perché mancò nella fede (3:19). L’epistola che stiamo studiando ritrae i credenti ormai a un passo dal compimento delle promesse (9:28; 10:25,36-38), e per ottenerle dovranno esercitare la fede (10:39).

Paolo introduce l’esposizione sulla fede con una citazione tratta da Abacuc 2:2-4 . Questi aveva chiesto a Dio come mai tollerasse le persone infide che opprimevano i giusti (1:12-17). Il profeta e il suo popolo stavano soffrendo e volevano che Dio agisse. Il Signore rispose dicendo che esisteva un tempo fissato per il compimento della sua promessa e che dovevano aspettare (2:2-4). Abacuc e la sua gente vissero, come noi, tra il tempo della promessa e quello della sua realizzazione. Il messaggio di Dio prosegue nella Lettera agli Ebrei: «Ancora un brevissimo tempo e colui che deve venire verrà, e non tarderà» (10:37; cfr. Ab 2:3). Il messaggio si riferisce a Gesù, il giusto, l’incarnazione della fede gradita a Dio, colui che dà la vita (Eb 10:5-10) . Perché, allora, questo ritardo? In realtà non è così, lui è già venuto a morire per noi (9:15-26) e di certo tornerà all’ora stabilita (9:27,28; 10:25).

Il messaggio divino continua: «ma il mio giusto vivrà per fede; e se si tira indietro, l’anima mia non lo gradisce» (10:38). Paolo ribadisce il medesimo concetto in Romani 1:17  e Galati 3:11 . I versetti di Romani 1:16,17 sono particolarmente illuminanti perché spiegano che la giustizia divina è rivelata «da fede a fede». L’apostolo intende dire che la fedeltà del Signore alle promesse fatte, genera la nostra fede e/o fedeltà. Quindi, poiché egli rimane fedele (2 Ti 2:13) , il giusto, risponderà facendo altrettanto.

`Perché è importante riconoscere che la nostra fede deriva e si alimenta da quella divina? Come imparare a confidare nella fedeltà che ci ha dimostrato e nelle sue promesse?`