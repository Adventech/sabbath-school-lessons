---
title:  Per Fede Raab... E Il Resto
date:  09/03/2022
---

`Leggere Ebrei 11:31  e Giosuè 2:9-11 . Come mai in questo testo, che comprende illustri figure spirituali della Bibbia, compare anche Raab, una prostituta pagana?`

Raab è forse il personaggio più inatteso di Ebrei 11 . Si tratta di una delle due donne che vengono citate per nome. È la decima della lista, i primi sono i padri e i patriarchi d’Israele. Per quanto riguarda Raab, non era solo una donna, ma anche una prostituta pagana. Ma la cosa più sorprendente è che diventa anche la tematica centrale e l’apice del capitolo. La lista è organizzata in modalità unica: ogni presentazione è annunciata dall’uso ripetitivo dell’espressione «per fede». Il modello di base è «per fede, egli fece questo e poi questo...». Questo schema monotono aumenta l’attesa del lettore in vista dell’affermazione culminante, ovvero «Giosuè condusse il popolo nella terra promessa». Ma il testo non lo dice. Anzi, Giosuè è proprio ignorato e al suo posto c’è la prostituta. Dopo la citazione di Raab, il modello ripetitivo termina bruscamente e compare la frase «Che dirò di più?» (11:32). Dopo, Paolo elenca frettolosamente alcuni nomi ed eventi senza entrare nei dettagli.

Quale fu l’atto di fede di Raab? Quella donna udì, credette e ubbidì anche se non aveva visto niente. Non vide le piaghe d’Egitto, né la liberazione presso il mar Rosso, l’acqua sgorgare dalla roccia o il pane scendere dal cielo; eppure credette. Era un valido esempio per la platea dei credenti Ebrei, i quali non erano stati testimoni oculari delle predicazioni di Gesù, né di un suo miracolo. Ma è un esempio valido anche per noi che, come i destinatari della Lettera agli Ebrei, non abbiamo assistito a nessuna di quelle cose. «Raab era una prostituta che viveva presso le mura di Gerico. Nascose le due spie israelite inviate per controllare l’apparato difensivo di quella città. Per ricambiare la sua gentilezza e la sua dichiarazione di fede in Dio, le spie le promisero che la sua vita e quella dei suoi familiari sarebbero state risparmiate» Introduzione alla vita di Raab in Daughters of God, p. 35. L’autore dell’epistola poi continua (11:35-38) elencando le difficoltà che molti hanno dovuto affrontare. La frase «non accettarono la loro liberazione» (v. 35) implica che avevano la possibilità di fuggire, ma scelsero di non farlo, perché «Dio aveva per noi qualcosa di meglio» (v. 38).

`Anche se non abbiamo visto la creazione in sei giorni, l’Esodo, la croce di Cristo, perché abbiamo ottimi motivi per credere che quegli eventi ci siano stati?`