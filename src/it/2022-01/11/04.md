---
title:  "Mosè: Credere Nell'invisibile"
date:  08/03/2022
---

`Leggere Ebrei 11:20-28 . Che cosa fecero questi uomini di fede? In che modo il loro comportamento si collega alla speranza e alle cose che non si vedono?`

Mosè è il secondo principale esempio in questo capitolo dedicato alla fede. La descrizione della sua vita inizia e si conclude con due atti di sfida nei confronti del sovrano. I suoi genitori nascosero Mosè alla nascita, perché «non ebbero paura dell’editto del re» (Eb 11:23)  e Mosè lasciò l’Egitto «senza temere la collera del re» (v. 27). Il gesto più significativo di Mosè fu il rifiuto di essere chiamato figlio della figlia del faraone (v. 24). Il riferimento alla sua madre adottiva chiamandola «figlia del faraone» lascia intendere che egli era destinato a diventare il prossimo faraone. Mosè, però, intenzionalmente, si mise alle spalle la prospettiva di diventare il sovrano della nazione allora più potente, per diventare, invece, il condottiero di una nazione di schiavi appena liberati.

`Confrontare Ebrei 11:24-27  con Ebrei 10:32-35 . Quali sono le analogie tra la condizione dei destinatari originali di quell’epistola e l’esperienza di Mosè?`

Mosè dimostrò la sua grandezza perché riuscì a vedere oltre le promesse del re d’Egitto e a scorgere l’invisibile, le promesse di Dio. La Lettera agli Ebrei dice che la vista di Mosè era fissa sulla ricompensa, non sulle ricchezze dell’Egitto. La ricompensa è la stessa citata in Ebrei 10:35, quella che Dio estende a chiunque creda in lui.

Le parole di Paolo riferite alla decisione di Mosè devono avere avuto un impatto importante nel cuore dei lettori originali. Avevano sopportato rimproveri e insulti a motivo della loro fede in Cristo; avevano subìto percosse e la perdita dei loro beni (10:32-34), qualcuno era stato in prigione (13:3). Mosè, in parallelo, scelse di essere maltrattato insieme al popolo di Dio, rinunciando alle ricchezze dell’Egitto per prendersi insulti, convinto che gli oltraggi associati a Cristo fossero premio maggiore rispetto a qualsiasi cosa potesse offrirgli quella nazione potente.

`Quali sono alcune problematiche che hai dovuto affrontare a motivo della tua fede? A cosa hai dovuto rinunciare per quella stessa fede? Perché, anche se oggi non lo puoi vedere, il premio che ti attende vale quei sacrifici?`