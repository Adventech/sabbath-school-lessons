---
title:  Gesù, Colui Che Crea E Rende Perfetta La Nostra Fede
date:  10/03/2022
---

`Leggere Ebrei 12:1-3 . Che cosa ci chiedono di fare questi versetti?`

Il culmine dell’esposizione sulla fede arriva con Gesù nel capitolo 12. Paolo aveva iniziato l’epistola proprio riferendosi a lui, definendolo «colui che deve venire verrà, e non tarderà» (10:37) e la termina ancora con Gesù, «colui che crea la fede e la rende perfetta» (12:2). Significa che Cristo è colui che rende possibile la fede e rappresenta il perfetto esempio che incarna l’essenza di una vita di fede. Con lui, la fede ha raggiunto la sua massima espressione. Gesù è «fondatore» o «autore», «pioniere» della nostra fede almeno in tre sensi.

1. Egli è l’unico ad avere portato assolutamente a termine la corsa. Gli altri personaggi, citati nei capitoli precedenti, non hanno ancora raggiunto il traguardo (11:39,40). Gesù, invece, è entrato nel riposo di Dio ed è seduto alla sua destra. Noi, insieme a questi altri, regneremo in futuro con Gesù (Ap 20:4) .
2. Grazie alla vita perfetta di Gesù, gli altri hanno potuto partecipare alla corsa (Eb 10:5-14) . Se lui non fosse venuto, tutto sarebbe stato inutile.
3. Gesù è la ragione per la quale abbiamo fede. Essendo uno con Dio, egli ha espresso la fedeltà del Padre nei nostri riguardi. Il Signore non si è mai sottratto all’impegno di salvarci, ed è in virtù di questo che alla fine otterremo il premio, se non ci arrenderemo. Gesù ha corso con pazienza ed è rimasto fedele, anche quando noi non lo eravamo (2 Ti 2:13) . La nostra fede è l’unica risposta alla sua fedeltà.

Per finire, Gesù rende perfetta la fede perché ha esemplificato alla perfezione la modalità della corsa. Come? Si è spogliato di ogni privilegio rinunciando a tutto per noi (Fl 2:5-8)  e non ha mai peccato, mai!

Gesù ha conservato lo sguardo fisso sul premio, quello di vedere l’umanità redenta dalla sua grazia. Per questo ha retto le incomprensioni e la violenza e ha sopportato l’infamia della croce (Eb 12:2,3) .

Adesso è arrivato il nostro turno. Anche se non potremo mai ottenere i risultati di Gesù con le nostre forze, disponiamo del suo esempio perfetto e, grazie alla fede in lui e allo sguardo fisso sulla sua persona, proseguiremo la corsa confidando nella sua promessa di una straordinaria ricompensa.