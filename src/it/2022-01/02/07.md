---
title:  Approfondimento
date:  07/01/2022
---

Tramonto del sole: ore 16,50

Nonostante la presenza di belle verità, cariche di speranza, l’epistola agli Ebrei contiene anche una serie di moniti che raggiungono l’apice nei capitoli da 10 a 12. Queste sezioni hanno almeno due elementi in comune: paragonano la generazione del deserto ai lettori della lettera e ci esortano ad avere fede.

La generazione del deserto fu testimone diretta della potenza straordinaria di Dio, che si manifestò con segni e prodigi liberandola dall’Egitto. Quel popolo ebbe inoltre il privilegio di poter ascoltare la voce di Dio presso il monte Sinai, mentre pronunciava i dieci comandamenti. Vide la colonna di fuoco nella notte e la nuvola protettiva durante il giorno; si cibò di manna, il pane proveniente dal cielo. Si abbeverò all’acqua che sgorgava dalle rocce ovunque venisse allestito un accampamento. Ma quando quel popolo giunse ai margini della terra promessa non fu capace di avere fiducia in Dio. Mancò di fede, proprio l’elemento chiave richiesto dal Padre. «Or senza fede è impossibile piacergli» (Eb 11:6) .

Paolo dice che anche noi, come la generazione del deserto, ci troviamo a un passo dalla terra promessa (10:37-39), tuttavia i nostri privilegi, come anche le nostre responsabilità, sono maggiori. Non abbiamo udito la voce di Dio presso il monte Sinai, ma grazie alla Scrittura abbiamo osservato una sua superiore rivelazione al monte Sion: Dio in carne e ossa, Gesù Cristo (12:18-24). Il punto è: avremo fede? L’autore ci incoraggia a seguire l’esempio di un lungo elenco di personaggi, lista che culmina con la figura di Gesù stesso.

**Domande per la condivisione**

`1. Abbiamo appreso che Gesù è il nostro campione e che ci precede nella battaglia contro il diavolo. Come si impara a combattere uniti, intesi come chiesa, alle spalle del nostro campione? Che cosa ci impedisce che si manifesti questa unità? In che modo Satana può indebolirci come chiesa? Come ci è riuscito nel passato con Israele?`

`2.	Noi credenti siamo una comunità di sacerdoti guidati da Dio. In che modo la tua chiesa locale può offrire migliori sacrifici al Signore in termini di lode e buone azioni? Sii preciso e pratico.`

`3. Che cosa assimila la nostra condizione a quella della generazione del deserto, giunta ai confini della terra promessa? Quali insegnamenti ci giungono da quella esperienza?`