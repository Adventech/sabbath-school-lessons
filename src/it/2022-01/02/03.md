---
title:  Gesù Nostro Mediatore
date:  03/01/2022
---

La teologia dell’Antico Testamento ha prodotto un concetto interessante: il re davidico promesso avrebbe rappresentato la nazione davanti a Dio.

**Confrontare i seguenti testi:**

`Esodo 4:22,23  con 2 Samuele 7:12-14`

`Deuteronomio 12:8-10  con 2 Samuele 7:9-11`

`Deuteronomio 12:13,14  con Salmi 132:1-5,11-14`

`Che cosa si sarebbe compiuto grazie al re davidico promesso?`

Il popolo di Israele era Figlio di Dio, il quale avrebbe provveduto loro un luogo nel quale sarebbero stati al sicuro dai nemici. Il Signore avrebbe anche scelto un posto in mezzo a quel popolo dove far dimorare il suo nome. Queste promesse fatte a Israele furono trasferite al messia-re della stirpe di Davide. Egli sarebbe stato adottato come Figlio di Dio e questi lo avrebbe protetto dai nemici, avrebbe costruito un tempio a Sion, nel quale il Padre avrebbe posto il suo nome. Ne deriva il fatto che Dio avrebbe adempiuto le promesse fatte a Israele mediante il re davidico promesso. Questi avrebbe rappresentato Israele davanti a Dio. L’inserimento di un rappresentante nella relazione tra Dio e Israele rendeva possibile la perpetuazione della loro alleanza. Il patto mosaico richiedeva la fedeltà di tutto Israele in cambio della protezione e delle benedizioni (Gs 7:1-13) . Il patto davidico garantiva invece le benedizioni divine su Israele mediante la fedeltà a una persona, il re davidico. La maggior parte dei re discendenti da Davide, purtroppo, furono tutt’altro che fedeli, e Dio non poté benedire Israele come desiderava. Nell’Antico Testamento ci sono molti episodi che testimoniano le infedeltà di quei sovrani. Ma c’è una buona notizia: Dio ha mandato suo Figlio facendolo nascere dalla stirpe di Davide, e lui è stato perfettamente fedele. In virtù di ciò, Dio è assolutamente in grado di adempiere in lui tutte le promesse fatte al suo popolo. Quando egli benedice il re, tutto il popolo è partecipe dei benefici. Per questo Gesù è mediatore delle benedizioni divine per noi; lo è nel senso che diventa il canale mediante il quale tali benedizioni fluiscono. La nostra speranza ultima di salvezza si affida esclusivamente a Gesù e a quello che egli ha fatto per noi.

`Rifletti su tutte le volte che hai disatteso i tuoi impegni nei riguardi del patto. Cosa ti fa capire che la nostra salvezza è possibile solo affidandoci a Cristo?`