---
title:  Gesù Media Per Un'alleanza Migliore
date:  06/01/2022
---

I capitoli di Ebrei da 8 a 10 si concentrano su Gesù e sul suo ruolo di mediatore di una nuova alleanza. Il problema di quella antica riguardava semplicemente il fatto che era solo una prefigurazione delle belle cose che sarebbero accadute. Il suo istituto intendeva anticipare e illustrare l’opera che Gesù avrebbe compiuto nel futuro. I sacerdoti prefiguravano quindi Cristo, ma erano mortali e peccatori, non potevano offrire la perfezione come avrebbe fatto Gesù. E svolgevano il loro servizio in un santuario che era «rappresentazione e ombra» (Eb 8:5)  di quello celeste.

Gesù svolge il suo ministero nel vero santuario e ci garantisce l’accesso al Padre. I sacrifici animali rappresentavano la morte di Cristo quale offerta a nostro beneficio, ma il loro sangue non poteva purificare la coscienza. La morte di Gesù, invece, purifica la nostra coscienza consentendoci di avvicinarci a Dio con cuore sincero (Eb 10:19-22) .

`Leggere Ebrei 8:8-12 . Cosa ci promette Dio nella nuova alleanza?`

Nominando Gesù nostro sommo sacerdote, il Padre ha inaugurato una nuova alleanza, volta a conseguire quel risultato che l’antico patto poteva solo prevedere. La nuova alleanza produce ciò che solo un sacerdote divinoumano perfetto ed eterno poteva riuscire a ottenere. Il Sommo Sacerdote non si limita a spiegare la legge di Dio, ma la scrive nei nostri cuori, offre un sacrificio che produce il perdono. Ci purifica e ci trasforma. Cambia i nostri cuori di pietra facendoli diventare di carne (Ez 36:26)  e ci crea davvero come nuove creature (2 Co 5:17) . Il Sommo Sacerdote ci benedice in maniera incredibile, garantendoci l’accesso alla presenza del Padre stesso.

Dio ha pianificato l’antico patto in modo che indicasse il futuro, l’azione di Gesù. Era un bel modello e aveva uno scopo virtuoso, che qualcuno ha però frainteso. Queste persone, non disposte ad abbandonare i simboli e le ombre per abbracciare le verità che quegli stessi simboli volevano indicare, hanno perso gli straordinari vantaggi che il ministero di Gesù offriva loro. «Cristo era il fondamento e la vita del tempio. Quei servizi rappresentavano il sacrificio del Figlio di Dio. Il sacerdozio era stato stabilito per raffigurare il carattere di mediazione dell’opera di Cristo. Tutto il servizio del tempio era un’anticipazione della morte del Salvatore per la redenzione del mondo. Nel momento in cui quel grande evento si sarebbe realizzato, tutte quelle offerte avrebbero perso la loro efficacia» DA, 165 [p. 112].