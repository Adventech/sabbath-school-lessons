---
title:  Gesù Nostro Re
date:  02/01/2022
---

Il tema principale della Lettera agli Ebrei è Gesù nel ruolo di nostro Signore, seduto alla destra del Padre (8:1). In quanto Dio, egli è da sempre sovrano dell’universo; ma quando Adamo ed Eva peccarono, Satana si è impadronito di questo mondo (Gv 12:31; 14:30; 16:11) . Tuttavia, Gesù è venuto e lo ha sconfitto alla croce, recuperando il legittimo titolo di sovrano nei confronti di quelli che lo accettano come Salvatore (Cl 2:13-15) .

I primi due capitoli della Lettera agli Ebrei si concentrano in particolare proprio sull’incoronazione di Gesù.

`Leggere Ebrei 1:5-14 . Che cosa accade?`

Questi versetti sono composti in tre sezioni, ciascuna delle quali presenta un aspetto della cerimonia di incoronazione del Figlio.

1. Dio adotta Gesù in quanto Figlio regale (Eb 1:5) .

2. Dio introduce il Figlio nella corte celeste, che lo adora (vv. 6,8), mentre il Padre proclama il suo regno eterno (vv. 8-12).

3. Dio incorona il Figlio un vero e proprio conferimento di potere (vv. 13,14).

Una delle dottrine più importanti del Nuovo Testamento è quella secondo cui Dio ha compiuto in Cristo le promesse fatte a Davide (2 S 7:8-16;  Lu 1:30-33 ). Gesù è nato dalla linea genealogica di Davide, nella città di Davide (Mt 1:1-16 ; Lu 2:10,11 ). Nel corso del suo ministero la gente lo chiamò spesso «figlio di Davide». Fu condannato a morte con l’accusa di essersi autoproclamato «re dei Giudei» (Mt 27:37) . Pietro e Paolo annunciarono che Gesù era risorto in adempimento alle promesse fatte a Davide (At 2:22-36; 13:22-37) , mentre Giovanni identificò Cristo come «il leone della tribù di Giuda» (Ap 5:5) . L’epistola agli Ebrei, ovviamente, concorda.

Dio ha realizzato in Gesù le promesse fatte a Davide: gli ha dato un nome eccellente (1:4), lo ha adottato come Figlio (v. 5), ha stabilito il suo regno eterno (vv. 8-12) e lo ha fatto sedere alla sua destra (vv. 13,14). Inoltre, secondo il capitolo 4, Gesù conduce le persone al riposo di Dio, ricordando loro che egli stesso è colui che edifica la casa del Padre (3:3,4).

Cristo è quindi il legittimo sovrano impegnato in un conflitto contro l’usurpatore Satana, per conquistare la nostra fedeltà.

`Soprattutto nei periodi di prova, come possiamo trarre conforto dal fatto di sapere che Gesù è il sovrano dell’universo?`