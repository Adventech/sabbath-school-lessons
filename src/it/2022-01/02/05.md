---
title:  Gesù È Il Nostro Sommo Sacerdote
date:  05/01/2022
---

I capitoli da 5 a 7 della Lettera agli Ebrei introducono una seconda funzione attribuita a Gesù. L’autore spiega che in questo modo viene adempiuta una promessa fatta da Dio al promesso re davidico: «Tu sei Sacerdote in eterno, secondo l’ordine di Melchisedec» (Sl 110:4).

`Leggere Levitico 1:1-9; 10:8-11;  Malachia 2:7;  Numeri 6:22-26  ed Ebrei 5:1-4 . Quali erano le funzioni affidate al sacerdote?`

Il sacerdote veniva nominato per conto degli uomini al fine di rappresentarli e di mediare la loro relazione con Dio e con le cose relative alla sua persona. Il sacerdote era un mediatore. Valeva per qualsiasi sistema di sacerdozio, fosse esso ebraico, greco, romano o di altra provenienza. Il sacerdote consentiva di relazionarsi con Dio e ogni cosa che faceva aveva lo scopo di agevolare la relazione con il Padre.

Il sacerdote offriva dei sacrifici per conto degli uomini. Il popolo non aveva la possibilità di portarli davanti a Dio in persona, mentre il sacerdote sapeva come offrire un sacrificio «accettabile» ed era consapevole del fatto che poteva determinare purificazione o perdono.

I sacerdoti, inoltre, insegnavano al popolo la legge di Dio, erano esperti riguardo ai suoi comandamenti e avevano il compito di spiegarli e di applicarli.

Per finire, avevano anche la responsabilità di benedire nel nome di Yahweh. Per mezzo loro, Dio mediava le sue buone intenzioni e i suoi scopi magnanimi nei confronti del popolo.

Tuttavia, in 1 Pietro 2:9 , notiamo qualcos’altro. Noi che crediamo in Gesù siamo definiti «sacerdozio regale», un ruolo che implica incredibili privilegi. I sacerdoti potevano avvicinarsi a Dio nel santuario. Oggi, noi abbiamo l’opportunità di accostarci fiduciosi a lui in preghiera (Eb 4:14-16; 10:19-23) . Naturalmente, ci sono anche significative responsabilità. Dobbiamo collaborare con Dio nella sua azione volta a salvare il mondo. Egli vuole che insegniamo e spieghiamo le sue leggi e i suoi precetti agli altri. Ci chiede anche di offrire sacrifici che gli sono graditi sotto forma di lode e buone azioni. Un grande privilegio, una notevole responsabilità!

`Cosa determina nella nostra vita il fatto di essere «sacerdozio regale»? Quale impatto dovrebbe avere questa verità nel nostro modo di agire?`