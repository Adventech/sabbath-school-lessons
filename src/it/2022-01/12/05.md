---
title:  Un regno che non può essere scosso
date:  16/03/2022
---

Dio ha annunciato che farà tremare il cielo e la terra, ovvero annienterà le nazioni nemiche. Ma alcune cose resteranno in piedi, non verranno cancellate.

`Leggere Salmi 15:5; 16:8; 21:7; 62:2; 112:6  ed Ebrei 12:27 . Quali sono le cose che resteranno in piedi?`

Molte traduzioni moderne di Ebrei 12:27 lasciano trasparire l’idea che i cieli e la terra scossi significhino la loro rimozione definitiva. La Bibbia è molto chiara a tal proposito: il Signore creerà nuovi cieli e nuova terra (Is 65:17 ; Ap 21:1-4 ) e noi risorgeremo con un corpo nuovo (1 Te 4:13-17 ; Fl 3:20 ) su questa terra. La «scossa» presuppone quindi la purificazione e il rinnovamento del creato, non la sua completa rimozione. Ciò che è qui verrà creato di nuovo e sarà lì che vivranno i redenti.

Ma alcune cose non subiranno conseguenze, tra queste i giusti, perché confidano in Dio. Il Creatore li sostiene e garantisce la loro sopravvivenza. Nell’epistola agli Ebrei, la permanenza e la stabilità sono qualità associate a Gesù. «Tu, Signore, nel principio hai fondato la terra e i cieli sono opera delle tue mani. Essi periranno, ma tu rimani; invecchieranno tutti come un vestito, e come un mantello li avvolgerai e saranno cambiati; ma tu rimani lo stesso, e i tuoi anni non avranno mai fine» (1:10-12). Anche il sacerdozio di Gesù rimarrà per sempre (7:3,24), come l’eredità dei redenti (10:34). Nel giudizio finale, quelli in Gesù non vacilleranno (Sl 46:5) .

In Ebrei 12:28  è scritto che riceveremo «un regno che non può essere scosso». Si tratta di un evidente riferimento a Daniele 7:18: «i santi dell’Altissimo riceveranno il regno e lo possederanno per sempre». Si tratta del regno «che non sarà mai distrutto» di Daniele 2:44 . Esso appartiene al Figlio, che però lo condividerà con noi. Apocalisse 20:4  ci spiega che giudicheremo insieme a lui le forze del male che ci hanno perseguitato (1 Co 6:3) .

`Se in questo momento ti senti vacillare, cosa puoi fare per chiedere aiuto? (Ef 4:14)`