---
title:  Scuote La Terra E Il Cielo
date:  15/03/2022
---

Dopo la descrizione del raduno celebrativo in cielo, Paolo avverte i lettori di prestare attenzione alla voce di Dio, perché «ancora una volta farò tremare non solo la terra ma anche il cielo» (Eb 12:26). L’apostolo dice che sebbene Gesù sia stato incoronato nel cielo, la nostra salvezza non si è ancora compiuta. Dobbiamo fare attenzione, perché deve ancora verificarsi un evento importante.

`Leggere Aggeo 2:6-9,20-22 ; Salmi 96:9,10; 99:1  ed Ebrei 12:26,27 . Perché Dio fa tremare il cielo e la terra? Che cosa significa?`

Nell’Antico Testamento, la terra scossa era un’immagine comune della presenza di Dio, che si manifesta per liberare il suo popolo. Quando Debora e Barak lottarono contro Sisera, il Signore combatté dal cielo per loro (Gd 5:20) . Qui si parla di un terribile terremoto, che scuote la terra e le montagne a motivo della presenza di Dio (vv. 4,5). La stessa immagine ritorna in tutto l’Antico Testamento ogni volta che Dio si presenta per liberare gli oppressi (Sl 68:7,8; 60:2; 77:17,18) . La scossa è diventata così il segnale del giudizio divino nel momento in cui afferma la propria autorità sui popoli della terra. I profeti predissero che ciò sarebbe accaduto nel giorno del Signore (Is 13:13; 24:18-23) .

Nell’epistola agli Ebrei, la scossa che fa tremare il cielo e la terra indica la distruzione dei nemici di Dio ed è quello che egli ha promesso all’incoronazione del Figlio: «Siedi alla mia destra finché abbia posto i tuoi nemici come sgabello dei tuoi piedi» (1:13). Gesù ha quindi sconfitto il nemico (2:14-16) ed è stato incoronato (1:5-14), ma quei nemici non sono stati ancora annientati (10:11-14; 1 Co 15:23-25 ). Il Signore li distruggerà comunque in futuro, quando farà tremare il cielo e la terra. Quest’immagine rappresenta la distruzione delle potenze terrene che perseguitano il popolo di Dio e, soprattutto, l’annientamento delle potenze celesti (Satana e i suoi angeli) che si nascondono dietro quelle terrene e le controllano.

`Perché la promessa che un giorno sarà fatta giustizia, e che il male sarà distrutto, è così densa di speranza, soprattutto per chi ha tanto sofferto per mano del maligno?`