---
title:  Dimostriamoci Riconoscenti
date:  17/03/2022
---

Nella Lettera agli Ebrei termina questa sezione sottolineando che la risposta adatta a Dio, per tutte le cose meravigliose fatte per noi, è dimostrargli riconoscenza offrendogli un’adorazione appropriata.

`Leggere Ebrei 12:28  e 13:15,16 . Come si offre un’adorazione accettevole al Signore?`

Nel sistema dell’antico patto, il sacrificio di animali era l’atto mediante il quale le persone dimostravano il pentimento e la riconoscenza, ma quei sacrifici dovevano rappresentare solo un segno della gratitudine e del ravvedimento nel cuore di chi adorava. Il Signore allora chiarisce, nei Salmi e tramite i profeti, che ciò che gli era davvero gradito non era il sangue degli animali, ma la riconoscenza, le buone azioni e la giustizia di quelli che adorano (Sl 50:7-23 ; Is 1:11-17 ).

Per questo Paolo ci invita ad adorare Dio nel santuario celeste, offrendo sacrifici di lode, confessione, ringraziamento e opere buone; è questa la vera adorazione che lo delizia. Noi offriamo tali sacrifici sulla terra, ma Dio li accoglie benevolo nel cielo. Quest’esortazione ingloba tutti gli appelli fatti dall’autore in questa lettera, per la confessione del nome di Gesù (Eb 3:1; 4:14; 10:23)  ed egli ci stimola a proseguire nelle nostre buone opere (6:10-12; 13:1,2,16).

L’invito che Paolo rivolge ai lettori è quello di offrire a Dio un culto gradito (12:28) e presuppone che i credenti siano davvero un sacerdozio che è stato perfezionato e santificato dal sacrificio di Gesù (10:10-14, 19-23). In questo modo si adempie il proposito originale divino per Israele, quello cioè di farne una nazione attraverso la quale annunciare al mondo la buona notizia della salvezza (Es 19:4-6 ; 1 P 2:9,10 ; Ap 1:6 ; Ap 5:10 ).

Ebrei 13:1-6 delinea molto praticamente cosa significhi essere buoni e condividere ciò che abbiamo. Vuol dire dimostrare amore fraterno, così come Gesù ha fatto verso di noi (2:11,12); vuol dire essere ospitali, visitare quelli che sono in carcere o che sono stati maltrattati (13:3); vuol dire respingere l’adulterio e la cupidigia.

`Perché le opere buone e la condivisione di ciò che si ha sono da considerare parte della nostra adorazione? Allo stesso tempo, in che modo i nostri sacrifici a Dio rischiano di essere corrotti? (Is 1:11-17)`