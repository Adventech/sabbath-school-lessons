---
title:  Vi Siete Avvicinati Al Monte Sion
date:  13/03/2022
---

`Leggere Ebrei 12:22-24 . Cosa descrive Paolo in questi versetti?`

Secondo quello che si legge, siamo arrivati presso il monte Sion e abbiamo partecipato a una grande celebrazione. «Voi vi siete invece avvicinati al monte Sion, alla città del Dio vivente, la Gerusalemme celeste, alla festante riunione delle miriadi angeliche» (12:22). Ci siamo giunti per fede nella persona di Gesù, che ci rappresenta. A questa celebrazione sono presenti innumerevoli schiere di angeli, Dio e Gesù, che è il centro della festa. Noi vi prendiamo parte in quanto «assemblea dei primogeniti che sono scritti nei cieli» (v. 23). I nostri nomi sono scritti nel libro del cielo, che contiene coloro che hanno professato la loro fede nel Signore (Es 32:32 ; Sl 56:8 ; Da 12:1 ; Ml 3:16 ; Lu 10:20 ; Ap 13:8, 17:8 ).

Siamo «primogeniti» in quanto condividiamo l’eredità del primogenito per eccellenza, Gesù (Eb 1:6) . Non siamo giunti perché ospiti, ma come cittadini a tutti gli effetti (cfr. Fl 3:20) . Siamo «gli spiriti dei giusti resi perfetti» (Eb 12:23) ; questa espressione è una figura retorica nella quale una dimensione della nostra natura umana rappresenta il tutto. È analoga all’espressione di Ebrei 12:9  «Padre degli spiriti», che fa riferimento al Padre di noi tutti, esseri umani dalla natura spirituale.

La festa celebra l’inaugurazione del dominio di Cristo, del suo ministero sacerdotale e della nuova alleanza. Nella Lettera agli Ebrei, il monte Sion è il luogo nel quale si compiono tutti questi eventi. Tre dei Salmi citati in Ebrei 1:5-14  descrivono l’incoronazione del Figlio e indicano il monte Sion quale location dell’evento (Sl 2:6,7; 110:1,2; 102:21-27) . Lo stesso monte Sion è anche il luogo nel quale il Figlio è stato nominato «sacerdote in eterno» (Eb 5:6) , citazione tratta da Salmi 110:4 . Secondo questo salmo, anche il ruolo di sommo sacerdote è stato conferito sullo stesso monte (v. 2).

Per concludere, l’epistola agli Ebrei afferma che l’inaugurazione del sacerdozio di Gesù segna anche l’inizio della nuova alleanza (7:11-22).

Il monte Sion diventa così anche sede della ratifica di questo nuovo patto. In Ebrei 12:12-24  si racconta il raduno festoso in cielo nel momento in cui Gesù vi è salito.

`In quale modalità pratica possiamo celebrare, nella nostra vita e con l’adorazione, la realtà di Gesù, il suo ministero sacerdotale e la nuova alleanza? Perché dobbiamo rallegrarci di queste verità che riaffermano la nostra fede?`