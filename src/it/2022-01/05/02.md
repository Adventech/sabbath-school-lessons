---
title:  La Terra Intesa Come Luogo Di Riposo
date:  23/01/2022
---

`Leggere Genesi 15:13-21 . Che cosa promise Dio ad Abraamo?`

Quando il Signore liberò Israele dalla schiavitù in Egitto, il suo intento era quello di condurre quella nazione nella terra di Canaan, dove avrebbero potuto servirlo, obbedirgli liberamente (Es 8:1;  Sl 105:43-45 ) e godere del riposo sabatico, che il faraone aveva proibito (Es 5:5) . La terra di Canaan era l’eredità che Dio aveva promesso al padre della nazione, Abraamo, il quale aveva ubbidito alla sua voce e abbandonato il suo paese per dirigersi verso la terra promessa (Ge 11:31-12:4) .

L’obiettivo del Signore non era semplicemente quello di consegnare a Israele una terra per possederla, ma di attirare a sé quella nazione (Es 19:4) . Desiderava che vivessero in un territorio che avrebbe dato loro la possibilità di godere una relazione intima con lui, senza ostacoli di sorta. Quella relazione avrebbe anche testimoniato al mondo l’essenza del vero Dio e quello che egli offriva al suo popolo. Come il sabato della creazione, la terra di Canaan era un’impalcatura che consentiva al popolo di sviluppare un’intima relazione con il Redentore e di godere della sua bontà.

In Deuteronomio 12:1-14  il Signore annuncia al popolo che avrebbe donato loro il riposo, non semplicemente entrando nella terra, ma solo dopo avere purificato il territorio dall’idolatria. Fatto questo, avrebbe mostrato il luogo scelto nel quale dimorare in mezzo a loro.

`Leggere Esodo 20:8-11  e Deuteronomio 5:12-15 . Quali sono le due cose commemorate nel riposo sabatico e in che modo sono correlate?`

Dio collegò il sabato della creazione alla liberazione dall’Egitto. Disse a Israele di osservare quel giorno come memoriale della loro redenzione dall’Egitto. Creazione e redenzione sono ambedue contenute nel comandamento sul sabato. Non ci siamo creati da noi e non possiamo nemmeno redimerci da noi stessi. È una prerogativa unica di Dio; riposando ammettiamo la nostra dipendenza da lui, non solo per quanto riguarda l’esistenza ma anche la salvezza. L’osservanza del sabato è un’efficace espressione di salvezza per sola fede.

`In che modo l’osservanza del sabato ci aiuta a prendere consapevolezza della nostra totale dipendenza da Dio?`