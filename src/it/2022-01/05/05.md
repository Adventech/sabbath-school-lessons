---
title:  Entrare Nel Suo Riposo
date:  26/01/2022
---

`Leggere Ebrei 3:11; 4:1,3,5,10 . In che modo il Signore caratterizza quel riposo nel quale ci invita a entrare?`

Dio non ci invita semplicemente a riposare, ma a entrare nel suo riposo. Nella Bibbia intera, «riposo» potrebbe essenzialmente connotare la pace a Canaan (De 3:20) , il tempio nel quale era stata collocata l’arca (2 Cr 6:41)  oppure il sabato, durante il quale Dio e gli Israeliti si «riposavano» dalla loro opera (cfr. Es 20:10) . Adesso, però, il Signore li invita a entrare nel suo riposo.

`Leggere Ebrei 4:9-11,16 . Che cosa siamo chiamati a fare?`

Il riposo sabatico celebra qualcosa di ben specifico: il termine dell’opera creativa di Dio (Ge 2:1-3;  Es 20:8-11  ) e la redenzione (De 5:12-15) . Analogamente, l’incoronazione di Gesù nel tempio celeste celebra il fatto che egli ha portato a termine un sacrificio perfetto per la nostra salvezza (Eb 10:12-14) .

Attenzione, Dio si riposa solo dopo essersi assicurato il nostro benessere. Alla creazione, lo ha fatto dopo aver concluso l’opera creativa del mondo. In seguito, si è riposato nel tempio solo dopo la conquista della terra che aveva promesso ad Abraamo, grazie ai successi di Davide, e dopo avere messo in sicurezza Israele (1 R 4:21-25;  cfr. Es 15:18-21;  De 11:24;  2 S 8:1-14 ). Dio si è costruito una casa per sé solo dopo aver provveduto a dare una casa a Israele e al re.

Il riposo che Dio ci promette è il nuovo mondo che creerà per noi dopo la fine del gran conflitto. Nella Lettera agli Ebrei si parla della «città che ha le vere fondamenta e il cui architetto e costruttore è Dio» (11:10), ma anche di una patria celeste (11:14-16). Ciò presuppone il ripristino del dominio e la «gloria e l’onore» che Dio aveva originariamente garantito agli uomini nella creazione (2:5-8; 12:28). Si tratta del suo riposo; non una semplice terra nella quale vivremo in pace, ma un riposo sabatico lì dove il trono di Dio sarà collocato in nuovi cieli e nuova terra.

`Come possiamo entrare nel suo riposo già adesso? Ovvero, riposare nella certezza della salvezza per fede che abbiamo in Cristo?`