---
title:  Un Assaggio Del Nuovo Creato
date:  27/01/2022
---

`Leggere Esodo 20:8-11 , Deuteronomio 5:12-15  ed Ebrei 4:8-11 . Quali differenze si possono cogliere circa il significato del riposo sabatico?`

Come abbiamo già visto, i passi dell’Esodo e del Deuteronomio ci invitano a considerare il passato e ci esortano a riposarci in giorno di sabato per celebrare il termine della creazione e la redenzione. Ebrei 4:9-11  ci invita tuttavia a guardare al futuro. Ci spiega che Dio ha predisposto un riposo sabatico collocato nel futuro e suggerisce una nuova dimensione per l’osservanza di quel giorno. Il riposo sabatico rievoca non solo le vittorie passate di Dio, ma celebra anche le sue promesse per il futuro.

La dimensione futura dell’osservanza sabatica è sempre stata lì, solo che spesso è stata trascurata. Dopo la caduta, implicava la promessa che un giorno Dio avrebbe restituito al creato la sua gloria originale attraverso il Messia. Il Signore ci ha ordinato di celebrare i suoi atti redentivi mediante l’osservanza del sabato, perché quel giorno indicava il culmine della redenzione in un nuovo creato. L’osservanza sabatica è un’anticipazione del cielo in questo mondo imperfetto. La cosa è risultata sempre chiara nella tradizione giudaica: «Il settimo giorno è un segno della risurrezione, il riposo dell’età a venire» - “Life of Adam and Eve”, The Old Testament Pseudepigrapha, di James H. Charlesworth, p. 18 (testo collocabile tra il 100 a.C. e il 200 d.C).

Un’altra antica fonte ebraica dice: l’età futura è «il giorno in cui ci sarà per l’eternità il riposo sabatico» Jacob Neusner, The Mishnah, A New Translation, New Haven: Yale University Press, 1988, p. 873.

Othiot di Rabbi Akka, una fonte meno antica, afferma: «Israele disse davanti all’Altissimo: “Signore del mondo, se osserveremo i comandamenti, quale sarà la nostra ricompensa?”. Egli rispose loro: “Il mondo che verrà”. E loro: “Mostraci come sarà” e lui mostrò loro il sabato» Theodore Friedman, “The Sabbath Anticipation of Redemption”, Judaism: A Quarterly Journal, vol. 16, pp. 443,444.

Il sabato è fatto per la celebrazione, per la gioia e il ringraziamento. Quando lo osserviamo, dimostriamo di credere nelle promesse di Dio, di accettare il dono della sua grazia. Il sabato significa una fede viva e vibrante. Se le azioni passano, l’osservanza di questo giorno è probabilmente la più esauriente espressione della nostra convinzione di essere salvati per grazia mediante la fede in Dio.

`Come osservare il sabato in maniera tale da indicare che abbiamo compreso il significato della salvezza per fede? In che misura il riposo sabatico è espressione della salvezza per grazia?`