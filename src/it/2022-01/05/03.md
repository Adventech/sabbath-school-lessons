---
title:  A Motivo Dell'incredulitÀ
date:  24/01/2022
---

`Leggere Ebrei 3:12-19 . Perché Israele non fu capace di entrare nella terra promessa?`

La triste realtà di questa storia racconta che gli scampati alla schiavitù egiziana non riuscirono a entrare nel riposo che Dio aveva loro promesso. Quando Israele giunse a Kades-Barnea, ai confini della terra promessa, mancò la fede necessaria. Numeri 13 e 14 spiegano che le spie israelite «screditarono presso i figli d’Israele il paese che avevano esplorato» (13:32). Sostennero che la terra era buona, ma i suoi abitanti molto forti e le città fortificate, tanto da renderne impossibile la conquista. Giosuè e Caleb confermarono quelle informazioni, ma ribadirono che Dio era con loro e che li avrebbe condotti in quella terra (14:7-9). Eppure, quello stesso popolo che aveva visto Dio distruggere l’Egitto con le dieci piaghe (Es 7-12) , annichilire l’esercito del faraone sul mar Rosso (cap. 14), fornire il pane dal cielo (cap. 16) e fare sgorgare l’acqua dalla roccia (cap. 17), come anche manifestare la sua presenza e guida costante con la nuvola (Es 40:36-38) ), in quel frangente non ripose la sua fiducia in lui. È tragicamente ironico il fatto che proprio la generazione che aveva assistito a simili rivelazioni della potenza divina sia diventata il simbolo della mancanza di fede (Ne 9:15-17;  Sl 106:24-26;  1 Co 10:5-10 ).

Dio promette doni ai suoi figli che l’uomo non potrebbe mai ottenere, che si basano sulla grazia e sono accessibili solo mediante la fede. Ebrei 4:2   spiega che le promesse ricevute da Israele non giovarono «a nulla non essendo stata assimilata per fede da quelli che l’avevano ascoltata».

Israele si diresse compatto verso i confini della terra promessa, ma quando si trovò davanti a rapporti contraddittori credette a chi dimostrò di avere meno fede. La fede, o la sua assenza, sono contagiose; è per questo che la Lettera agli Ebrei ammonisce i suoi lettori a esortarsi a vicenda (Eb 3:13) , incitarsi gli uni gli altri all’amore e alle buone opere (10:24) e a vigilare «che nessuno resti privo della grazia di Dio» (12:15).

Oggi, come popolo, stiamo continuando a viaggiare verso la terra promessa e abbiamo una responsabilità nei confronti di chi viaggia con noi.

`In che modo puoi contribuire a consolidare la fede dei tuoi fratelli? Come assicurarsi di non dire né fare cose che invece potrebbero indebolirla?`