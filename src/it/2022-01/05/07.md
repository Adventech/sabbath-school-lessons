---
title:  Approfondimento
date:  28/01/2022
---

Tramonto del sole: ore 17,15

È molto significativo il fatto che Paolo, nella Lettera agli Ebrei, parli di riposo sabatico, e non domenicale, come simbolo della salvezza per grazia che Dio ci offre. Questo utilizzo presuppone che il sabato sia osservato e adorato dai credenti. Ma dal secondo secolo dopo Cristo in avanti, ci sono evidenti esempi di un cambiamento decisivo nella chiesa. L’osservanza sabatica è stata sempre più strettamente collegata all’ebraismo e all’antico patto, un rito che non interessava i Gentili. Osservare il sabato divenne l’equivalente di «giudaizzare». Per esempio, Ignazio di Antiochia (intorno al 110 d.C.) sottolineava: «Quelli che hanno vissuto secondo l’antico ordine hanno trovato la nuova speranza, non osservano più il sabato ma il giorno del Signore quello in cui la nostra vita è risorta insieme a Cristo mediante la sua morte» - Jacques Doukhan, Israel and the Church: Two Voices for the Same God, 2002, Peabody, Ma: Hendrickson Publishers, p. 42. Marcione, da parte sua, ordinò ai suoi seguaci di digiunare il sabato come segno di repulsione dei Giudei e del loro Dio, mentre Vittorino non volle apparire come colui che «osservava il sabato degli Ebrei» (Israel and the Church, pp. 41-45).

La perdita di comprensione relativa all’osservanza del sabato come simbolo di salvezza per grazia, ne ha determinato l’abbandono da parte della chiesa cristiana.

«Vivere in Cristo non significa avere manifestazioni estatiche, ma vivere serenamente, con fiducia. La vostra speranza è riposta in Cristo e non in voi stessi; la sua forza si sovrappone alla vostra debolezza, la sua sapienza alla vostra ignoranza e la sua potenza nasconde la vostra fragilità. Non dovete vivere in funzione di voi stessi, soffermarvi sulla vostra condizione; pensate a Cristo, e confidate nel suo amore, contemplate la bellezza e la perfezione del suo carattere, lo spirito di abnegazione, le umiliazioni subite, la sua purezza e santità» SC, 70,71 [p. 71].

**Domande per la condivisione**

`1. Qual è il nesso tra osservanza del sabato e giustificazione per fede?`

`2. Qual è la differenza tra la vera osservanza del sabato e quella di matrice legalistica? Come individuare questa incongruenza, e come si manifesta nella nostra esperienza?`