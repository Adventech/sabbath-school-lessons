---
title:  Gesù, Colui Che Dona Riposo
date:  22/01/2022
---

### Letture
Genesi 15:13-21 ; Ebrei 3:12-19; 4:1-11;  Deuteronomio 5:12-15

> <p></p>
> «Rimane dunque un riposo sabatico per il popolo di Dio» Ebrei 4:9

I primi due capitoli dell’epistola agli Ebrei si sono concentrati sull’incoronazione di Gesù, designato sovrano e liberatore del popolo di Dio. I capitoli 3 e 4 ci presentano un’altra sua funzione: donarci il riposo. La progressione è sensata se pensiamo che il patto davidico stabiliva che Dio avrebbe dato il re promesso e che il suo popolo avrebbe avuto «riposo» dai suoi nemici (2 S 7:10,11) . Ora che Gesù siede alla destra di Dio, lo stesso riposo è offerto anche a noi.

Nella descrizione presente nella Lettera agli Ebrei, si parla sia di un riposo che appartiene a Dio sia di un riposo sabatico (4:1-11). Dio ha messo questo riposo che gli apparteneva a disposizione di Adamo ed Eva. Il primo sabato fu l’esperienza della perfezione da trascorrere insieme a colui che aveva creato le condizioni di quella perfezione. Dio promette anche un riposo sabatico, perché la vera osservanza del settimo giorno include la promessa secondo cui il Signore ripristinerà la perfezione originale.

Quando osserviamo il sabato, ci ricordiamo che Dio ci ha regalato questa splendida opportunità quando ha creato il mondo e quando ci ha riscattati alla croce.

Ma la vera osservanza del sabato va ben oltre il ricordo. Potremmo definirla un assaggio, in questo mondo imperfetto, del futuro promessoci da Dio.