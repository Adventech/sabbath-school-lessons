---
title:  Oggi, Se Udite La Sua Voce
date:  25/01/2022
---

`Leggere Ebrei 4:6-11 . Qual è l’invito che Dio ci rivolge?`

Il fallimento della generazione del deserto, incapace di entrare nel riposo, non ha dissuaso Dio dal collaborare con il suo popolo. Egli è rimasto fedele nonostante la loro infedeltà (2 Ti 2:13) . Paolo ribadisce più volte che la promessa di Dio «è ancora valida» (Eb 4:1,6,9) . Usa i verbi della lingua greca kataleipō e apoleipō, la cui implicazione è che la promessa è stata ignorata. Il fatto che l’invito a entrare nel riposo sia stato ripetuto al tempo di Davide (vv. 6,7) significa che la promessa non era stata rivendicata ma che era ancora fruibile. Paolo lascia intendere che quel riposo è stato a disposizione fin dal tempo della creazione (vv. 3,4).

Dio ci invita «oggi» a entrare nel suo riposo. «Oggi» è un concetto denso di significato. Quando Mosè rinnovò l’alleanza tra Israele e Dio, ai margini della terra promessa, sottolineò l’importanza dell’«oggi» (De 5:3, cfr. 4:8, 6:6 e 11:2-7) , ma rappresentava anche il momento di decidere di essere fedele al Signore (5:1-3). Così anche Giosuè, che invitò gli uomini del suo tempo a «servire il Signore», e a scegliere chi voler servire (Gs 24:15) . Allo stesso modo, «oggi» vuol dire che è arrivato per noi il momento di decidere, si tratta di un’opportunità ma anche di un pericolo, ed è sempre stato così per il popolo di Dio (Eb 3:7-15-4:7) .

Nella Lettera agli Ebrei, il concetto «oggi» indica l’era del compimento delle promesse divine, un’era inaugurata dal Signore con una sentenza, «oggi io t’ho generato» (Eb 1:5)   che affida a Gesù la responsabilità di adempiere a quelle promesse (2 S 7:8-16) . L’incoronazione di Gesù ha quindi inaugurato una nuova fase di benedizioni e opportunità per noi. Lui ha sconfitto i nemici (Eb 2:14-16)  e avviato una nuova alleanza (8-10). Noi abbiamo la possibilità di accostarci con fiducia alla presenza di Dio (4:14-16) e rallegrarci davanti a lui con i sacrifici spirituali del ringraziamento e della lode (12:28; 13:10-16).

L’appello che viene rivolto «oggi» ci invita a riconoscere che Dio è stato fedele nei nostri riguardi e ci ha fornito tutti i motivi per accettare immediatamente il suo invito, senza rimandare.

`Quali decisioni spirituali sei chiamato a prendere «oggi» e non puoi ulteriormente posticipare?`