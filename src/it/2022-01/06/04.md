---
title:  Un Sacerdote Efficace
date:  01/02/2022
---

«Se dunque la perfezione fosse stata possibile per mezzo del sacerdozio levitico (perché su quello è basata la legge data al popolo), che bisogno c’era ancora che sorgesse un altro sacerdote secondo l’ordine di Melchisedec e non scelto secondo l’ordine di Aaronne?» (Eb 7:11) .

I sacerdoti sono dei mediatori tra Dio e gli uomini. Secondo la Lettera agli Ebrei, i sacerdoti leviti, però, non potevano garantire un completo e sicuro accesso al Padre, perché non potevano fornire la perfezione (7:11,18,19). Essi stessi, in fondo, non erano perfetti, quindi non avevano certo la facoltà di dispensare perfezione ad altri.

E nemmeno i sacrifici animali erano in grado di purificare la coscienza del peccatore. Il loro scopo era quello di indicare il futuro ministero di Gesù e il suo sacrificio, l’unico atto che avrebbe garantito la vera purificazione dal peccato (9:14; 10:1-3,10-14). La funzione dei sacerdoti leviti e dei loro sacrifici era temporanea ed esemplificativa. Mediante il loro servizio, Dio intendeva condurre il popolo e convincerlo a riporre la sua fede nel futuro ministero di Cristo, «l’Agnello che toglie il peccato del mondo» (Gv 1:29) .

`Leggere Ebrei 7:11-16 . Perché c’era bisogno di cambiare la legge?`

Ebrei 7:12  spiega che il cambiamento di sacerdozio ha reso necessario anche il cambiamento della legge. Per quale motivo? Perché era in vigore una legge molto severa che proibiva a un individuo non discendente dalla stirpe di Levi tramite Aaronne, di essere sacerdote (Nu 3:10; 16:39,40) .

I versetti 13 e 14 di Ebrei 7 fanno capire che Gesù discendeva da quella di Giuda, quindi Paolo sostiene che la nomina di Gesù come sacerdote indicava che Dio aveva cambiato la legge sul sacerdozio.

La venuta di Gesù ha significato anche un cambiamento della legge relativa ai sacrifici. I peccatori dovevano offrirne diversi tipi per ottenere il perdono e la comunione con Dio (Le 1-7) , ma con la venuta di Gesù e l’offerta di un sacrificio perfetto, la legge sui sacrifici animali viene accantonata (Eb 10:17,18)  in virtù della nuova alleanza e della piena rivelazione del piano della salvezza.

`Perché solo la morte di Gesù (e non i sacrifici animali) poteva pagare per i nostri peccati?`