---
title:  Un Sacerdote Per Conto Degli Uomini
date:  30/01/2022
---

`Leggere Ebrei 5:1-10 . Qual è la funzione del sacerdozio e, secondo questo brano, in che modo Gesù adempie a tale ruolo?`

L’obiettivo primario di un sacerdote è quello di mediare tra il popolo peccatore e Dio. I sacerdoti venivano da lui nominati per amministrare a nome degli uomini, quindi occorreva che fossero misericordiosi e comprensivi nei confronti della debolezza umana. In Ebrei 5:5-10 , Paolo dimostra che Gesù ha assolto alla perfezione questi propositi: Dio lo ha nominato (vv. 5,6) e Gesù ci comprende perché anche lui ha sofferto (vv. 7,8).

Ci sono però alcuni importanti distinguo. Gesù non è stato «preso tra gli uomini» (5:1), ma ha adottato la natura umana, tra le altre cose, per essere sacerdote a nostro beneficio. Egli non ha offerto sacrifici per le sue colpe (v. 3), ma solo per le nostre, perché era senza peccato (4:15; 7:26-28). L’epistola agli Ebrei dice che Gesù pregò con «suppliche a colui che poteva salvarlo dalla morte ed è stato esaudito» (5:7) e fa riferimento alla morte seconda, dalla quale è stato salvato nel momento della sua risurrezione (13:20). Sempre nella stessa lettera si legge che «imparò l’ubbidienza dalle cose che soffrì» (5:8).

L’ubbidienza era qualcosa di nuovo per lui, non perché fosse disubbidiente, ma perché era Dio, sovrano dell’universo, quindi non chiamato a dover rispondere ad alcuno, anzi, tutti ubbidivano a lui.

La sofferenza e la morte di Cristo sulla croce sono una componente essenziale del suo ministero sacerdotale. La sofferenza non lo rese perfetto, nel senso di averlo moralmente migliorato, né lo ha reso più misericordioso. Al contrario, Gesù è venuto su questa terra perché è sempre stato benevolo, motivo per cui ha avuto tanta compassione di noi (2:17). Il testo vuole intendere che la concretezza del suo amore fraterno, l’autenticità della sua natura umana, la profondità del suo atteggiamento di sottomissione alla volontà del Padre sono stati espressi e rivelati tramite questa sofferenza. Egli era «perfetto» perché i suoi patimenti lo hanno qualificato per diventare nostro Sommo Sacerdote. Sono la sua vita di assoluta ubbidienza e la sua morte sulla croce a rappresentare il sacrificio che egli ha presentato al Padre in qualità di nostro sacerdote.

`1 Pietro 2:9  afferma che siamo un «sacerdozio regale». Considerato questo sacro ruolo, e l’esempio di Cristo, su quali basi dovrebbero poggiare le nostre relazioni con gli altri?`