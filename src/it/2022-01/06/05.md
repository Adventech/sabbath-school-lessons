---
title:  Un SACERDOTE ETERNO
date:  02/02/2022
---

`Leggere Ebrei 7:16 . Su quali presupposti Gesù diventò sacerdote?`

Gesù ricevette il sacerdozio sulla base di una vita indistruttibile e perché ricopre un ministero eterno. Le implicazioni di questi dati di fatto sono sbalorditive, significano che il ministero di Gesù non verrà mai superato né surclassato. Gesù salva completamente, per l’eternità, «perfettamente» (Eb 7:25) . La salvezza che offre è totale e definitiva, tocca gli aspetti più reconditi della natura umana (4:12; 9:14; 10:1-4). L’intercessione di Gesù di fronte a Dio contiene tutti i benefici garantiti nella nuova alleanza e va ben oltre anche il perdono dei peccati. La legge viene incisa nei nostri cuori e noi diventiamo nuove creature in lui, che diffondono il vangelo in tutto il mondo (8:10-12). Essendo una cosa sola con il Padre e con gli esseri umani, Gesù ci rappresenta davanti al primo e riscuote da parte sua un favore incrollabile, avendo offerto la sua vita in sacrificio.

`Leggere Ebrei 7:22 . Cos’è Gesù in relazione al nuovo patto?`

Gesù è il garante della nuova alleanza, perché il Signore ha giurato che sarebbe stato sacerdote «per sempre» (7:21). È facile sottovalutare l’importanza di questo giuramento. Paolo aveva accennato ai giuramenti fatti da Dio alla generazione del deserto e ad Abraamo (3:7-11; 6:13-15).

La differenza tra quelli e il giuramento fatto al Figlio è proprio nella natura dei destinatari: i primi erano esseri umani mortali; un giuramento resta valido fino a quando il beneficiario è in vita, e quelli che riguardavano Abraamo e la generazione del deserto rimasero vincolanti finché ci fu una generazione del deserto e dei discendenti di Abraamo (Ga 3:29) .

Nel caso del Figlio, la cui vita è «indistruttibile», il giuramento che lo riguarda sarà vincolante per sempre. Una persona garante di un’altra era passibile delle stesse sanzioni riservate al soggetto delle sue attenzioni, compresa la pena di morte. Il Padre ha stabilito Gesù come nostro garante che non verrà meno alle promesse fatte. Ecco perché possiamo essere certi della salvezza donataci in Gesù.