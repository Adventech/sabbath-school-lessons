---
title:  Un Sacerdote Privo Di Peccato
date:  03/02/2022
---

`Leggere Ebrei 7:26 . Quali sono le cinque caratteristiche attribuite a Gesù in questo versetto?`

Gesù era «santo», quindi senza colpa davanti a Dio (Eb 2:18; 4:15; 5:7,8) . La vecchia traduzione greca dell’Antico Testamento ha usato il medesimo vocabolo per indicare quelli che onorano l’alleanza con Dio e con gli altri. Gesù era «innocente», puro e incontaminato dal male, nonostante le tentazioni «in ogni cosa» (4:15). La sua innocenza perfetta è fondamentale ai fini del suo sacerdozio. L’antico patto stabiliva che le vittime sacrificali dovevano essere «senza difetto» (Le 1:3,10) . La perfetta ubbidienza di Gesù durante il suo soggiorno terreno gli ha permesso di offrire se stesso come sacrificio accettabile a Dio (Eb 9:14) .

Gesù era «separato dai peccatori» quando è salito in cielo. Il tempo del verbo greco lascia intendere che si tratti di una condizione presente di Cristo, iniziata in un preciso momento. Egli ha sopportato l’ostilità dei peccatori quando era sulla terra, ma ha vinto e si è seduto alla destra del Padre (Eb 12:2,3) . È «separato dai peccatori» anche in quanto perfettamente privo di peccato (4:15).

Gesù è stato «elevato al di sopra dei cieli». Vuol dire che è stato elevato al di sopra di qualsiasi cosa e che è una cosa sola con Dio. Nei Salmi, il Signore è colui che viene «innalzato al di sopra dei cieli» (Sl 57:5,11; 108:5)  . Gesù era pienamente uomo, ma senza peccato, diversamente da noi (Eb 2:14-16; 4:15)

Egli è perfetto, non solo perché non ha mai peccato ma anche perché non è stato corrotto dal peccato. Ma proprio il fatto che fosse pienamente uomo lo eleva a nostro modello assoluto. Ci ha indicato come correre la gara della vita (12:1-4); è l’esempio da seguire (1 P 2:21-23) . Essendo «santo, innocente, immacolato, separato dai peccatori» (Eb 7:26)  diventa nostro Salvatore e noi possiamo rifletterne il carattere.

`Anche se Gesù è stato uomo come noi, non ha mai peccato. Perché la promessa della sua santità che ci viene accreditata per fede ci aiuta ad avere la certezza di essere salvati?`