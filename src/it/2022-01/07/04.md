---
title:  Non Rimane Più Alcun Sacrificio Per I Peccati
date:  08/02/2022
---

Il monito di Ebrei 6:4-6  è molto simile a quello di Ebrei 10:26-29 . Paolo spiega che il rifiuto del sacrificio di Gesù toglierà qualsiasi strumento per ottenere il perdono dal peccato, perché non esiste altro mezzo se non Gesù (10:1-14).

`Leggere Ebrei 10:26-29 . Con quali parole l’autore descrive il peccato imperdonabile?`

L’autore non parla di espiazione impossibile per qualsiasi peccato commesso dopo avere ricevuto la conoscenza della verità. Il Padre ha nominato Gesù nostro avvocato (1 Gv 2:1) ; mediante lui otteniamo il perdono per i peccati (1:9). Ma ne esiste uno che nessun sacrificio potrà espiare: calpestare il Figlio di Dio, profanare il sangue del patto e disprezzare lo Spirito Santo (Eb 10:29) . Esaminiamo il significato di queste espressioni: «calpestare il Figlio di Dio» significa respingere il ruolo di Gesù. L’attributo «Figlio di Dio» ricordava ai lettori che Dio lo ha insediato alla sua destra e gli ha promesso che i suoi nemici sarebbero diventati «sgabello per i tuoi piedi» (1:13,14). Calpestare Gesù vuol dire che l’apostata lo tratta da nemico. Nel contesto del tema dell’epistola, potrebbe presupporre che Gesù è stato detronizzato e diventato sgabello per i piedi, e che al suo posto è salito l’apostata. È quello che voleva fare Lucifero nel cielo (Is 14:12-14)  e che «il figlio della perdizione» avrebbe tentato di ripetere in futuro (2 Te 2:3,4) .

La frase «avrà considerato profano il sangue del patto» indica il rifiuto del sacrificio di Gesù (Eb 9:15-22) . Ne deriva che il sangue di Cristo è privato di ogni potere purificatorio.

L’espressione «avrà disprezzato lo Spirito della grazia» è molto forte. Il verbo greco Enybrisas, «insultare», «oltraggiare», prevede il manifestarsi dell’arroganza. Un vocabolo in netto contrasto con la descrizione dello Spirito Santo che parla di «Spirito della grazia». L’apostata ha risposto all’offerta divina della grazia con un insulto. Egli si trova in una posizione insostenibile. Rifiuta Gesù, il suo sacrificio e lo Spirito Santo.