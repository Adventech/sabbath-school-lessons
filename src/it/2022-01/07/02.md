---
title:  Gustare La Bontà Della Parola
date:  06/02/2022
---

`Leggere Ebrei 6:4,5 . Che cosa veniva donato ai credenti fedeli a Cristo?`

Essere stati «illuminati» significa avere conosciuto la conversione (Eb 10:32) . È un riferimento a quanti sono usciti dalle tenebre del potere di Satana e hanno raggiunto la luce di Dio (At 26:17,18) . Implica la liberazione dal peccato (Ef 5:11)  e dall’ignoranza (1 Te 5:4,5) . La forma verbale usata fa capire che è Dio a illuminare attraverso Gesù, «lo splendore della sua gloria» (Eb 1:3) . Aver «gustato il dono celeste» ed essere «stati fatti partecipi dello Spirito Santo» hanno il medesimo significato. Il «dono» di Dio può avere un’attinenza con la sua grazia (Ro 5:15)  , oppure con lo Spirito Santo, mediante il quale il Signore impartisce tale grazia (At 2:38) . Chi ha «assaporato» lo Spirito Santo (Gv 7:37-39 , 1 Co 12:13 ) ha sperimentato la grazia di Dio, che dona anche la forza per compiere la sua volontà (Ga 5:22,23) . Gustare «la buona parola di Dio» (Eb 6:5)  vuol dire conoscere personalmente la verità del vangelo (1 P 2:2,3) . «Le potenze del mondo futuro» sono da intendere come i miracoli che Dio compirà per i credenti nel futuro: la risurrezione (Gv 5:28,29) , la trasformazione dei nostri corpi e la vita eterna. I credenti tuttavia cominceranno a «gustare» questi miracoli nel presente. Hanno sperimentato una risurrezione spirituale (Cl 2:12,13) , una mente rinnovata (Ro 12:2)  e la vita eterna in Cristo (Gv 5:24) . Paolo pensa probabilmente alla generazione nel deserto, che ha conosciuto la grazia e la salvezza di Dio, che è stata «illuminata» dalla colonna di fuoco (Ne 9:12,19 ; Sl 105:39 ), ha beneficiato del dono della manna dal cielo (Es 16:15) , ha avuto lo Spirito Santo (Ne 9:20) , ha «assaporato» la buona parola del Signore (Gs 21:45)  , i «segni e prodigi» compiuti per liberarli dall’Egitto (At 7:36) . Secondo l’apostolo, così, come quella generazione era diventata apostata, malgrado le evidenze (Nu 14:1-35) , anche i destinatari della Lettera agli Ebrei stavano rischiando di fare la stessa cosa, nonostante tutte le prove della benevolenza divina di cui avevano goduto.

`Qual è la tua esperienza personale a proposito delle cose di cui si parla in questi versetti della Lettera agli Ebrei? Hai conosciuto, per esempio, l’illuminazione cui fa riferimento il testo?`