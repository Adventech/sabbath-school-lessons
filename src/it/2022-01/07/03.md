---
title:  Impossibile Da Recuperare
date:  07/02/2022
---

`Confrontare Ebrei 6:4-6  con Matteo 16:24 ; Romani 6:6 ; Galati 2:20; 5:24 e 6:14 . Che cosa significa crocifiggere Cristo?`

Il testo originale greco enfatizza la parola «impossibile». Per Dio è impossibile recuperare quelli che sono caduti «perché crocifiggono di nuovo per conto loro il Figlio di Dio» (Eb 6.6) . Paolo intende sottolineare che non esiste altra strada per la salvezza all’infuori di Cristo (At 4:12) . È impossibile, quanto il fatto che «Dio abbia mentito» (Eb 6:18)  o che si possa essergli graditi «senza la fede» (11:6).

Crocifiggere di nuovo il Figlio di Dio è un’immagine figurativa che cerca di illustrare qualcosa che avviene nell’ambito della relazione personale tra Gesù e il credente. Quando i capi religiosi crocifissero Gesù lo fecero perché rappresentava una minaccia per la loro supremazia e per la loro autonomia. Speravano che eliminandolo fisicamente avrebbero distrutto un nemico potente e pericoloso. Analogamente, il vangelo sfida l’autonomia e l’autodeterminazione dell’individuo a livello strutturale. L’essenza della vita cristiana consiste nel prendere la croce e rinunciare a se stessi (Mt 16:24) . Questo equivale a crocifiggere il «mondo» (Ga 6:14) , «il vecchio uomo» (Ro 6:6)   e «la carne con le sue passioni e i suoi desideri» (Ga 5:24) . Lo scopo della vita cristiana è quello di sottoporsi a una sorta di morte; se non sperimenteremo la morte del nostro io, non potremo ricevere la nuova vita che Dio desidera donarci (Ro 6:1-11) .

Questa contrapposizione tra carne e Gesù è una lotta contro la morte (Ro 8:7,8 ; Ga 5:17 ), una battaglia difficile che non può essere vinta all’istante. Il passaggio non si riferisce alla persona che talvolta cade in questo combattimento contro «il vecchio uomo» e «la carne», ma all’individuo che, dopo avere conosciuto la salvezza genuina e le sue implicazioni (Eb 6:4,5) , decide che Gesù rappresenta una minaccia al tipo di vita che desidera condurre e si propone di annientare quella relazione. Fino a quando una persona non decide fino in fondo di allontanarsi da Cristo, permarrà la speranza della salvezza.

`Cosa significa morire rispetto al proprio «io», prendere la «croce»? A cosa non riesci a rinunciare per arrenderti alla signoria di Cristo?`