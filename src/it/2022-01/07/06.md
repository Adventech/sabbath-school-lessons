---
title:  Gesù, L'àncora Dell'anima
date:  10/02/2022
---

All’apice del suo monito contro l’apostasia e dell’incoraggiamento ad amare e ad avere fede, Paolo espone una meravigliosa dichiarazione di certezza in Cristo.

`Leggere Ebrei 6:17-20 . In che modo Dio ci ha garantito le sue promesse?`

Dio ci ha dato garanzie in svariate modalità. Lo ha fatto con un giuramento (Eb 6:17) ; secondo la Scrittura, i giuramenti fatti ad Abraamo e a Davide furono la base definitiva per confidare che Dio avrebbe manifestato il suo favore permanente verso Israele. Quando Mosè cercò di garantirsi il perdono divino nei confronti di quel popolo, dopo l’apostasia legata al vitello d’oro, fece riferimento al giuramento pronunciato ad Abraamo (Es 32:11-14 ; Ge 22:16-18 ). La forza di quella supplica derivava dall’immutabilità del giuramento divino (Ro 9:4; 11:28,29) .

E ancora, quando il salmista intercedette presso Dio per Israele, richiamò il giuramento fatto a Davide. Il Signore aveva detto: «Non violerò il mio patto e non muterò quanto ho promesso. Una cosa ho giurato per la mia santità, e non mentirò a Davide: la sua discendenza durerà in eterno e il suo trono sarà davanti a me come il sole, sarà stabile per sempre come la luna; e il testimone che è nei cieli è fedele» (Sl 89:34-37) . Secondo il Nuovo Testamento, entrambi i giuramenti si sono adempiuti in Cristo, progenie di Abraamo, che è asceso in cielo e si è seduto sul trono di Davide (Ga 3:13-16  ;  Lu 1:31-33,54,55 ).

Dio ha garantito la promessa che ci ha fatto, facendo sedere Gesù alla sua destra. L’ascensione di Cristo ha l’obiettivo di corroborare la promessa fatta ai credenti, perché è salito in cielo «per noi quale precursore» (Eb 6:20) , per questo abbiamo la certezza della salvezza che Dio ci ha offerto. Egli lo ha condotto alla gloria attraverso la sofferenza della «morte per tutti», così che potesse «condurre molti figli alla gloria» (2:9,10). La sua presenza di fronte al Padre rappresenta un’«àncora dell’anima» (Eb 6:19) , che è stata allacciata al trono divino. L’onore del governo di Dio è stato messo in gioco sulla base dell’adempimento della promessa che egli ci ha fatto in Gesù. Abbiamo forse bisogno di ulteriori rassicurazioni?

`Cosa provi se pensi che il Signore ha fatto un giuramento nei tuoi confronti?`