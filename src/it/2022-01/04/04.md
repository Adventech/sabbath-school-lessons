---
title:  Le Promesse Di Un Re
date:  18/01/2022
---

L’epistola agli Ebrei dice che Gesù adottò la natura umana per poterci rappresentare e morire per noi (2:9,14-16; 10:5-10). Siamo davanti alle fondamenta del piano della salvezza, in presenza dell’unica speranza per la nostra vita eterna.

`Leggere Matteo 16:17 ; Galati 1:6 ; 1 Corinzi 15:50  ed Efesini 6:12 . A quali mancanze della natura questi passi collegano l’espressione «sangue e carne»?`

Questa espressione evidenzia la fragilità della condizione umana, la sua debolezza (Ef 6:12), la mancanza di comprensione (Mt 16:17; Ga 1:16) e la sua sottomissione alla morte (1 Co 15:50). Gesù fu fatto simile ai suoi fratelli «in tutte le cose» (Eb 2:17) , a intendere che era pienamente umano. Egli non «somigliava» semplicemente agli esseri umani, era a tutti gli effetti uno di noi. L’epistola ci rivela anche che si distingueva da noi per quanto riguarda il peccato. Gesù non ne commise alcuno (4:15), aveva una natura umana «santa, innocente, immacolata, separata dai peccatori» (7:26). Noi abbiamo tendenze malvagie, la nostra schiavitù al peccato si è insinuata nelle sfere più intime della nostra anima. Siamo «carnali, venduti schiavi al peccato» (Ro 7:14; cfr. 7:15-20) . L’orgoglio e altre motivazioni corrotte inquinano anche le nostre buone azioni. Ma la natura di Gesù, al contrario, non è mai stata contaminata dal peccato. Non poteva che essere così. Se egli fosse stato «carnale, venduto schiavo al peccato» come noi, avrebbe avuto bisogno di un Salvatore. Invece è venuto lui come Salvatore e si è offerto in sacrificio «immacolato» a Dio per noi (Eb 7:26-28; 9:14) .

Gesù ha distrutto il potere del male morendo come sacrificio puro per i nostri peccati, rendendo così possibile il nostro perdono e la riconciliazione con il Padre (2:14-17). Ha altresì spezzato il potere del peccato dandoci la forza di vivere una vita giusta mediante il compimento della nuova alleanza, incidendo la sua legge nei nostri cuori (8:10). Gesù ha sconfitto il nemico e ci ha liberati a tutti gli effetti, mettendoci nelle condizioni di «servire il Dio vivente» (9:14). La distruzione definitiva di Satana avverrà nel momento del giudizio finale (Ap 20:1-3,10) .

`Nonostante la promessa della vittoria grazie a Gesù, tanti di noi non riescono ad affrancarsi dalla schiavitù del peccato. Cosa stiamo sbagliando e in che modo possiamo cominciare a vivere l’esperienza della chiamata che abbiamo ricevuto in Cristo?`