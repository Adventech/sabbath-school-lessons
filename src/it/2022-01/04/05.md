---
title:  Perfetto Nella Sofferenza
date:  19/01/2022
---

`Leggere Ebrei 2:10,17,18  ed Ebrei 5:8,9 . Quale funzione ebbe la sofferenza nella vita di Gesù?`

L’apostolo dichiara che Dio ha reso Gesù «perfetto per via di sofferenze», un’espressione sorprendente. Paolo afferma che Gesù è «splendore della sua gloria e impronta della sua essenza» (Eb 1:3) , aggiungendo che è innocente, immacolato, incontaminato e santo (4:15; 7:26-28; 9:14; 10:5-10). Questo implica che non doveva superare alcun tipo di imperfezione morale o etica. Eppure, nell’epistola agli Ebrei si legge che Gesù si è sottoposto a un processo di «perfezionamento» che gli ha fornito gli strumenti per salvarci. Egli era perfetto nel senso che aveva tutto quello che occorreva per essere nostro salvatore.

1. Gesù fu reso «perfetto, per via di sofferenze» e per assumere il ruolo di capitano della nostra salvezza (2:10). Doveva morire in sacrificio sulla croce perché il Padre disponesse degli strumenti legali per salvarci. Gesù ha incarnato il sacrificio perfetto, l’unico possibile. Egli, in quanto Dio, poteva giudicarci, ma, proprio in virtù del suo sacrificio, ha potuto anche salvarci. 2. Gesù ha imparato l’ubbidienza attraverso la sofferenza (5:8). Ubbidienza necessaria per due motivi: perché ha reso il suo sacrificio accettabile (9:14; 10:5-10) e perché le sue sofferenze gli hanno permesso di diventare il nostro esempio (5:9). Gesù ha dovuto «imparare» l’ubbidienza perché non l’aveva mai conosciuta prima. Logicamente, essendo egli Dio, a chi avrebbe dovuto ubbidire? Anzi, in quanto Figlio eterno e unica cosa con il Padre, a lui era dovuta ubbidienza perché sovrano dell’universo; egli non ha quindi dovuto fare alcun progresso dalla disubbidienza all’ubbidienza, ma dalla sovranità e dal comando alla sottomissione e all’ubbidienza. Il Figlio di Dio riverito era diventato un ubbidiente Figlio dell’uomo.

3. Le sofferenze hanno svelato il suo lato misericordioso e fedele di Sommo Sacerdote (2:17,18). Non lo hanno reso più pietoso, al contrario, proprio grazie alla sua misericordia è salito intenzionalmente sulla croce per salvarci (10:5-10; cfr. Ro 5:7,8 ). Tuttavia, la concretezza dell’amore fraterno di Gesù si è espressa proprio nelle sofferenze.

`Se Gesù, innocente e senza peccato, ha sofferto, noi di certo non potremo evitare questa esperienza. Come imparare a sopportate le tragedie della vita attingendo alla speranza e alla certezza offerteci dal Signore, che ci ha efficacemente rivelato il suo amore?`