---
title:  Fratello Ed Esempio
date:  20/01/2022
---

C’è un’altra ragione per cui Gesù ha adottato la natura umana ed è vissuto tra noi: diventare il nostro esempio, l’unico in grado di indicarci la via giusta per vivere davanti a Dio.

`Leggere Ebrei 12:1-4 . Secondo l’apostolo, come deve essere corsa la gara della vita cristiana?`

In questo passaggio, Gesù è l’apice di un lungo elenco di personaggi che l’apostolo indica in quanto esempi di fede. Gesù è definito «colui che crea la fede e la rende perfetta». La parola greca archegos, «fondatore», si può tradurre anche «pioniere». Ecco, Gesù è il pioniere della corsa, nel senso che precede i credenti. Proprio in Ebrei 6:20  si parla in effetti di «precursore». L’espressione «compitore della fede ND» rende l’idea di un Gesù che ha manifestato la fede in Dio nella maniera più genuina possibile. Due sono gli insegnamenti di questo brano: Gesù è il primo ad avere corso la nostra gara con successo ed è anche colui che ha reso perfetta l’arte di rivelare il senso del vivere per fede.

«E di nuovo: “Io metterò la mia fiducia in lui”. E inoltre: “Ecco me e i figli che Dio mi ha dati”» (2:13). Gesù sta dicendo che ripone ogni fiducia in Dio; questo riferimento allude al testo di Isaia 8:17,18 , dove il profeta pronuncia queste parole davanti alla terribile minaccia di un’invasione da parte della Siria e di Israele del nord (Is 7:1,2) . La sua fede si contrapponeva alla mancanza di fede di Acaz, il re (2 R 16:5-18) . Dio lo aveva esortato ad avere fiducia in lui e a chiedergli un segno (Is 7:1-11) . Il Signore gli aveva sempre promesso, in quanto figlio di Davide, che lo avrebbe protetto come fosse stato suo figlio. Ora offriva generosamente ad Acaz di confermare la promessa dietro la richiesta di un segno. Ma il re rifiutò l’offerta e inviò i suoi messaggeri a Tiglat-Pileser, re di Assiria, dicendo: «Io sono tuo servo e tuo figlio» (2 R 16:7) . Che tristezza! Acaz preferì essere «figlio» di Tiglat-Pileser piuttosto che del Signore.

Gesù, invece, ha riposto fiducia assoluta nel Padre e nella sua promessa, secondo cui avrebbe reso i nemici «sgabello dei suoi piedi» (Eb 1:13; 10:12,13) . Dio ha fatto a noi la medesima promessa; non ci resta che credergli, proprio come ha fatto Gesù (Ro 16:20) .

`Come si impara ad affidarci a Dio, con scelte quotidiane che riflettano questa fiducia? Qual è la tua prossima, importante decisione?`