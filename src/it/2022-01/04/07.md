---
title:  Approfondimento
date:  21/01/2022
---

Tramonto del sole: ore 17,06

Ebrei 2:13 riporta le parole pronunciate da Gesù al Padre, quando parla dei suoi fratelli: «Ecco me e i figli che Dio mi ha dati». Secondo l’interpretazione di Patrick Gray, Gesù viene qui descritto come guardiano dei suoi fratelli. Il sistema romano noto come tutela impuberum stabiliva che alla morte del padre «un tutore, spesso un fratello maggiore, assumesse la responsabilità della cura dei figli minori e della loro eredità, finché questi non avessero raggiunto l’età della maturità, rafforzando così il dovere naturale del fratello maggiore di prendersi cura dei fratelli più piccoli» - Godly Fear: The Epistle to the Hebrews and Greco-Roman Critiques of Superstition, Atlanta: Society of Biblical Literature, 2003, p. 126.

Questo estratto spiega come mai l’epistola agli Ebrei faccia riferimento a noi definendoci tanto fratelli di Gesù quanto suoi figli. Egli, nostro fratello maggiore, è quindi anche nostro tutore e protettore.

«Cristo è venuto sulla terra, ha assunto la natura umana ed è diventato il rappresentante dell’uomo, per mostrare che nel conflitto contro Satana l’essere umano, creato da Dio e in collegamento con il Padre e il Figlio, poteva ubbidire a ogni richiesta divina» 1SM, p. 253.

«Nella sua vita e nel suo insegnamento Gesù ci ha dato un perfetto esempio di quel ministero disinteressato che ha in Dio la sua origine. Dio non vive per se stesso. Creando il mondo e sostenendo tutte le cose si mette continuamente al servizio degli altri. “Egli fa levare il suo sole sopra i malvagi e sopra i buoni, e fa piovere sui giusti e sugli ingiusti” (Mt 5:45) . Il Figlio di Dio ha lo stesso ideale di servizio. Gesù è stato posto a capo dell’umanità affinché con il suo esempio insegnasse che cosa significa servire» DA, 649 [p 485]

**Domande per la condivisione**

`1. La Lettera agli Ebrei spiega che Gesù è diventato nostro fratello per salvarci. Pensa a cosa ha fatto Dio per salvarci. Perché sarebbe un tragico errore voltare le spalle a questa straordinaria offerta?`

`2.	Perché è importante sapere che Gesù non è nato «venduto schiavo al peccato» (Ro 7:14)  a differenza nostra? Pensa a Mosè, e all’importanza che egli non fosse uno schiavo come gli Israeliti. In che misura la sua vicenda ci aiuta a capire la portata di quello che Gesù ha fatto per noi?`

`3. Riflettiamo sul tema della sofferenza. Perché non bisogna commettere l‘errore di credere che soffrire sia di per sé un fatto positivo, da cui può nascere qualcosa di bello?`