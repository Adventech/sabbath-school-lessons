---
title:  La Nuova Alleanza E Le Migliori Promesse
date:  16/02/2022
---

Potremmo pensare che la nuova alleanza contenga «migliori promesse», nel senso di ricompense più preziose rispetto a quelle dell’antico patto (una casa celeste, la vita eterna, ecc.). La verità è che il Signore ha offerto agli antichi credenti lo stesso premio promesso a noi (Eb 11:10,13-16) . In Ebrei 8:6  comprendiamo che le «migliori promesse» sono in realtà tipi diversi di promessa.

Il patto tra Dio e Israele consisteva in uno scambio formale di impegni tra le due parti. Il Signore prese l’iniziativa e liberò quella nazione dall’Egitto, promettendole che l’avrebbe condotta nella terra promessa.

`Leggere Esodo 24:1-8  ed Ebrei 10:5-10 . Nota le differenze e le analogie tra queste due promesse.`

Il patto tra Dio e Israele venne ratificato con il sangue; esso venne asperso sull’altare, che rappresentava Dio, e sulle dodici colonne, simbolo del popolo. Israele promise di ubbidire a tutte le cose che Dio aveva detto. Era la promessa divina, ma anche il nostro dovere quando facciamo un patto con lui.

«La condizione per avere la vita eterna è sempre rimasta la stessa che vigeva nell’Eden, prima del peccato di Adamo: totale ubbidienza alla legge divina e giustizia perfetta. Se la vita eterna dipendesse da condizioni più semplici ne sarebbe compromessa la felicità di tutto l’universo, perché il peccato e le sue terribili conseguenze diventerebbero eterni» - SC, 63 [p. 62].

Dio soddisfa i requisiti assoluti del patto perché dona suo Figlio, il quale è venuto a vivere una vita perfetta. In questo modo il Padre ha adempiuto le promesse dell’alleanza e ce le ha offerte, per mezzo della fede in Gesù. L’ubbidienza del Figlio è la garanzia di quelle promesse (Eb 7:22)  e in virtù di quell’ubbidienza Dio dispensa a lui le benedizioni dell’alleanza, che poi vengono trasferite su di noi. Chi è «in Cristo», dunque, godrà insieme a lui di quelle promesse. In secondo luogo, Dio ci dona lo Spirito Santo e con esso la forza per adempiere la legge.

`Cristo ha soddisfatto le esigenze dell’alleanza, per questo l’adempimento delle promesse divine non è in dubbio. Alla luce di ciò, come interpretare 2 Corinzi 1:20-22 , e quale meravigliosa speranza ci presenta?`