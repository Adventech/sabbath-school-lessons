---
title:  La Necessità Di Una Nuova Alleanza
date:  13/02/2022
---

`Leggere Ebrei 7:11-19 . Perché c’era bisogno di una nuova alleanza?`

Per l’epistola agli Ebrei, il fatto che Gesù fosse stato nominato sacerdote «secondo l’ordine di Melchisedec» indicava l’inizio di una nuova alleanza. L’antico patto era stato stipulato sulla base del sacerdozio levita (7:11). Quei sacerdoti fungevano da mediatori tra Dio e Israele e la legge escludeva chiunque altro da quella funzione. L’autore giunge a questa conclusione: un cambiamento di sacerdozio implica un cambiamento della legge che lo regola, come anche del patto (vv. 12,18,19).

L’antico patto non poteva fornire la perfezione (v. 11). Paolo sta parlando del sacerdozio levita e del suo ministero (sacrifici, feste, ecc.). I sacrifici animali non erano in grado di purificare dal peccato e nemmeno di fare accedere a Dio (10:1-4; 9:13,14; 10:19-23). L’urgenza di una nuova alleanza non significa che Dio sia stato ingiusto verso Israele al tempo dell’antico patto. Il ministero levita e i servizi del tabernacolo dovevano servire a proteggerli dall’idolatria e anche a indicare loro il ministero futuro di Gesù. Quei sacrifici, dice con insistenza l’epistola, erano «un’ombra dei beni futuri» (10:1). Indicando Gesù, avrebbero dovuto aiutare il popolo a riporre la fede e la speranza nell’«Agnello di Dio, che toglie il peccato del mondo» (Gv 1:29, cfr. Is 53) . Paolo ribadisce il concetto quando dice che la legge «è stata come un precettore per condurci a Cristo, affinché noi fossimo giustificati per fede» (Ga 3:24)  o quando afferma che «Cristo è il termine della legge, per la giustificazione di tutti coloro che credono» (Ro 10:4) .

In altre parole, nemmeno i dieci comandamenti, per quanto buoni e perfetti, possono garantire la salvezza (3:20-28; 7:12-14). La loro funzione è quella di fornire un parametro perfetto di giustizia, ma non assicurano la giustizia, esattamente come chi si guarda allo specchio non può cancellare i segni dell’età. Per una giustizia perfetta abbiamo bisogno di Gesù, nostro sostituto.

`Per quale ragione la legge non ci può salvare?`