---
title:  Nuovi E Rinnovati
date:  14/02/2022
---

`Leggere Ebrei 8:10-12 ; Deuteronomio 6:4-6; 30:11-14  e Geremia 31:31-34 . Cosa sappiamo della natura della nuova alleanza?`

Nell’epistola agli Ebrei, la promessa di una nuova alleanza si rifà a Geremia. Secondo il profeta, la promessa divina di un nuovo patto rappresentava a tutti gli effetti un rinnovamento del patto già stabilito con Israele mediante Mosè (Gr 31:31-34) .

Si potrebbe obiettare che Geremia non parla specificatamente di «nuovo» patto, ma di «rinnovamento» di quello originale con Israele. In realtà, la parola ebraica tradotta con «nuovo», hadashah, può significare tanto «rinnovamento» quanto «nuovo».

Qual è il problema legato all’antico patto? Il popolo lo infranse (Eb 8:8,9) . Non era difettoso il patto, ma le persone. Se Israele, grazie ai simboli, avesse colto la realtà del nuovo Messia e avesse avuto fede in lui, il patto non sarebbe stato violato. A essere onesti, nella storia di Israele ci sono stati tanti credenti, grazie ai quali i requisiti del patto sono stati rispettati e hanno avuto la legge incisa nei loro cuori (Sl 37:31; 40:8; 119:11;  Is 51:7 ). Se da un lato la nuova alleanza può essere definita un rinnovamento dell’antico patto, per certi versi è legittimo definirla «nuova». La promessa di Geremia di «un nuovo patto» non prefigurava un rinnovamento delle condizioni preesilio, infrante e ripristinate più volte, perché la nazione era caduta ripetutamente nell’apostasia per la sua incapacità di rispettare il patto con Dio (Gr 13:23) . Dio promise «una cosa nuova» (v. 22). La nuova alleanza non sarebbe stata come il patto fatto «con i loro padri» (v. 32).

Le promesse fatte nel patto mosaico non si erano realizzate per colpa della mancata fedeltà del popolo. Adesso, in virtù della garanzia data dal Figlio (Eb 7:22) , Dio avrebbe adempiuto i propositi della nuova alleanza. Non aveva cambiato la legge, né abbassato i parametri, ma inviato il Figlio come garanzia delle promesse del patto (7:22; 6:18-20). Ecco perché questo patto non contiene maledizioni, ma solo benedizioni; Gesù lo ha adempiuto alla perfezione.

`Leggere 2 Timoteo 2:13 . Cosa ci insegna la fedeltà del Signore verso il suo popolo e verso i propri piani?`