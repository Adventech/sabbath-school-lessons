---
title:  La Nuova Alleanza Risolve Il Problema Del Cuore
date:  17/02/2022
---

`Leggere le promesse relative al patto che si trovano in Geremia 31:33   ed Ezechiele 36:26,27 . Che cosa le unisce?`

Dio incise il primo documento relativo al patto su tavole di pietra e lo depositò nell’arca come testimonianza sensibile di quell’alleanza con il suo popolo (Es 31:18; 10:1-4) . I documenti scritti sulla pietra potevano tuttavia rompersi, mentre i rotoli, come Geremia aveva imparato a sue spese, potevano essere tagliati e bruciati (Gr 36:23) . Ora il Signore incide la sua legge nei cuori delle persone. Il cuore riflette la mente, l’organo della memoria e dell’intelletto (Gr 3:15 ; De 29:4 ) e soprattutto quello deputato a prendere decisioni consapevoli (Gr 3:10; 29:13) .

Questa promessa non solo assicurava a tutti l’accesso alla conoscenza della legge, ma soprattutto era destinata a portare un cambiamento nel cuore della nazione. Israele aveva un problema: il suo peccato era scritto «con uno stilo di ferro, con una punta di diamante; è scolpito sulla tavola del loro cuore» (17:1). Il suo cuore era ostinato (13:10; 23:17), quindi impediva loro di fare la cosa giusta (13:23).

Geremia non annunciò una modifica della legge, perché il problema di Israele era nel cuore, non nella legge. Dio pretendeva che fosse fedele e dimostrasse così gratitudine per le grandi cose che aveva fatto per quel popolo; consegnò dunque i dieci comandamenti preceduti da un prologo storico che esprimeva il suo amore e la sua attenzione nei loro confronti (Es 20:1,2) . Dio voleva che Israele ubbidisse alle sue leggi, consapevole che era il meglio per la nazione, verità concreta manifestatasi nella grande liberazione dall’Egitto. La loro ubbidienza avrebbe rivelato la riconoscenza e la realtà della loro relazione.

Oggi vale per noi lo stesso principio. L’amore e la cura di Gesù che è morto per noi sono il prologo della nuova alleanza (Lu 22:20) . L’ubbidienza sincera scaturisce dal cuore ed è una manifestazione d’amore (Mt 22:34-40) . Un amore che è il tratto distintivo della presenza dello Spirito Santo nella vita del credente. Dio spande su noi il suo amore mediante il suo Spirito (Ro 5:5) , il cui frutto è proprio l’amore (Ga 5:22) .

`All’antico Israele fu chiesto di amare Dio anche senza la comprensione della morte di Gesù; non dovremmo forse amarlo ancora di più rispetto a quanto Israele lo amasse? In che senso l’ubbidienza rende palese la realtà di quell’amore?`