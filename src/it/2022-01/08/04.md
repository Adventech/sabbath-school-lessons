---
title:  La Nuova Alleanza Ha Un Mediatore Migliore
date:  15/02/2022
---

`Leggere Ebrei 8:1-6 . Perché Gesù è un mediatore migliore?`

Il termine greco mesitēs (mediatore) deriva da mesos, «mezzo» e denota la persona che cammina o staziona nel mezzo. Si tratta di un vocabolo tecnico riferito a un individuo che assolveva a una o più tra le seguenti funzioni: arbitro tra due o più parti, negoziatore o intermediario economico, testimone nel senso legale della parola, garante dell’esecuzione di un contratto.

In italiano, «mediatore» è una traduzione troppo riduttiva di mesitēs perché si concentra solo sui primi due o tre significati del termine greco. La Lettera agli Ebrei evidenzia invece il quarto significato. Gesù non viene ritenuto «mediatore», intendendo in tal modo colui che compone una controversia tra il Padre e gli uomini, e nemmeno un pacificatore, che riconcilia le parti, oppure un testimone che certifica l’esistenza di un contratto e del suo rispetto. Piuttosto, come spiega l’epistola, Gesù è garante della nuova alleanza (Eb 7:22) . Nella Lettera agli Ebrei, il vocabolo «mediatore» equivale a «garante». Egli garantisce il compimento delle promesse.

La morte di Cristo consente l’istituzione della nuova alleanza, perché soddisfa le esigenze del primo patto con Israele, che era stato violato (9:15-22). In tal senso, Gesù è il garante che si assume la responsabilità di tutti gli obblighi legali che sono stati disattesi. In un altro senso, invece, l’esaltazione di Gesù nel cielo assicura che le promesse di Dio agli uomini saranno mantenute (6:19,20). Gesù garantisce il patto perché ci ha dimostrato che le promesse di Dio sono vere. Il Padre lo ha risorto e fatto sedere alla sua destra; in questo modo ci ha mostrato che farà risorgere anche noi per condurci a lui.

Gesù è un mediatore più grande di Mosè, perché serve nel santuario del cielo e ha offerto se stesso per noi quale sacrificio perfetto (Eb 8:1-5; 10:5-10) . Il volto di Mosè rifletteva la gloria di Dio (Es 34:29-35) , ma Gesù è la gloria di Dio (Eb 1:3 ; Gv 1:14 ). Mosè parlò con Dio faccia a faccia (Es 33:11) , ma Gesù è la Parola di Dio (Eb 4:12,13  ; Gv 1:1-3,14 ).

`Cristo ha soddisfatto le esigenze del patto per quello che riguarda l’ubbidienza. Alla luce di ciò, che posto ha questa consapevolezza nella nostra vita, e perché continua a essere così importante?`