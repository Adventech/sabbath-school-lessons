---
title:  Colui Per Mezzo Del Quale Dio Creò L'universo
date:  12/01/2022
---

La Lettera agli Ebrei afferma che Dio creò il mondo «attraverso» o «per mezzo» di Gesù, e che Gesù stesso lo sostiene con la sua parola potente.

`Leggere Isaia 42:24 ; 45:18  e Neemia 9:6 . Poiché nell’Antico Testamento il Signore dice di avere creato il mondo, di averlo fatto da solo e di essere «l’unico Dio», come conciliare questa dichiarazione con quelle del Nuovo Testamento, secondo cui l’universo è stato creato «mediante» Gesù (Eb 1:2,3) ?`

Qualcuno ritiene che Gesù sia stato lo strumento grazie al quale Dio ha creato. Ma non è plausibile. Per cominciare, secondo Paolo, Gesù è il Signore che ha creato il mondo; non è stato un coadiuvante. In Ebrei 1:10  si legge che egli ha creato i cieli e la terra, e l’apostolo richiama a lui anche quanto scritto nei Salmi 102:25-27 , che parla del Signore (Yahweh) come creatore. In secondo luogo, Ebrei 2:10  afferma che l’universo fu creato «per mezzo» del Padre (l’identica espressione applicata a Gesù in Ebrei 1:2 ). Il padre creò, Gesù fece altrettanto (1:2,10; 2:10). Esiste un accordo perfetto tra Padre e Figlio, che riguarda lo scopo e l’attività. Siamo di fronte a qualcosa che è parte del mistero della Trinità. Gesù ha creato, Dio ha creato, eppure c’è un solo Creatore, Dio; l’implicazione è obbligata: Gesù è Dio.

Intanto, Ebrei 4:13  ci fa capire che Gesù è anche giudice. La sua autorità governativa e di giudizio deriva dal fatto che Dio ha creato tutte le cose e sostiene l’universo (Is 44:24-28) .

Ebrei 1:3  e Colossesi 1:17  dichiarano che anche Gesù sostiene l’universo. Quest’azione ingloba probabilmente l’idea di guida o governance. La parola greca pheron (sostenere, portare) viene usata per indicare il vento che guida un’imbarcazione (At 27:15,17)  oppure Dio mentre conduce i profeti (2 P 1:21) . Quindi, Gesù non solo ci ha creati, ma ci sostiene a tutti gli effetti. Ogni respiro, ogni battito cardiaco, ogni istante della nostra vita rimanda a lui, Gesù, fondamento di tutta l’esistenza da lui creata.

`Leggere Atti 17:28 . Cosa dice a proposito di Gesù e della sua potenza? Eppure, quello stesso Gesù è morto sulla croce; cosa ci rivela sulla natura altruistica del suo carattere?`