---
title:  In Questi Ultimi Giorni
date:  09/01/2022
---

Il primo paragrafo della Lettera agli Ebrei rivela che Paolo era convinto di vivere negli «ultimi giorni» (Eb 1:2) . La Scrittura usa due espressioni relative al futuro con significati diversi. I profeti usano «ultimi giorni» per parlare di futuro in senso generale (De 4:30,31 ; Gr 23:20 ); il profeta Daniele utilizza invece «il tempo della fine», riferendosi specificatamente agli ultimi giorni della storia della terra (Da 8:17; 12:4) .

`Leggere Numeri 24:14-19  e Isaia 2:2,3 . Quale promessa fece Dio al suo popolo in relazione agli «ultimi giorni»?`

Diversi profeti dell’Antico Testamento annunciarono che negli «ultimi giorni» Dio avrebbe suscitato un re, il quale si sarebbe occupato di annientare i nemici del suo popolo (Nu 24:14-19)  e di attrarre le altre nazioni verso Israele (Is 2:2,3) .

Paolo sostiene che tali promesse si sono avverate in Gesù, il quale ha sconfitto Satana e attratto a sé tutte le nazioni (Cl 2:15 ; Gv 12:32 ). Dunque, in tal senso, «gli ultimi giorni» sono già iniziati perché Cristo ha compiuto le promesse divine.

I nostri padri spirituali sono morti in fede. Hanno visto e salutato le promesse «da lontano», ma non le hanno ricevute. Noi, invece, le abbiamo viste realizzarsi in Gesù.

Riflettiamo per qualche istante su queste promesse e sulla figura di Cristo. Il Padre promise che avrebbe risuscitato i suoi figli (1 Te 4:15,16) . Possiamo annunciare con gioia che ha avviato tale impegno facendo risorgere Gesù (1 Co 15:20;  Mt 27:51-53 ). Poi ci ha promesso un nuovo creato (Is 65:17)  e ha iniziato a mantenere la parola data, creando in noi una nuova vita spirituale (2 Co 5:17 ; Ga 6:15 ). Ci ha promesso che avrebbe stabilito il suo regno definitivo (Da 2:44) , e lo ha inaugurato liberandoci dal potere di Satana e insediando Gesù quale nostro sovrano (Mt 12:28-30;  Lu 10:18-20 ).

E questo è solo l’inizio. L’opera cominciata con la prima venuta di Cristo sarà portata a termine nel giorno del suo ritorno.

`Consideriamo tutte le promesse divine adempiutesi in passato. Perché dovrebbero aiutarci a confidare in lui, anche rispetto a quelle non ancora avveratisi?`