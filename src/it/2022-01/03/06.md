---
title:  Oggi Ti Ho Generato
date:  13/01/2022
---

Ebrei 1:5 riporta le seguenti parole pronunciate dal Padre nei confronti di Gesù: «Tu sei mio Figlio, oggi io ti ho generato». Cosa significa e quando è avvenuto? Non avvalora forse la tesi condivisa da molti secondo cui Gesù, nel passato, è stato in qualche modo creato da Dio?

`Leggere Ebrei 1:5 ; 2 Samuele 7:12-14 ; Salmi 2:7  e Luca 1:31,32 . Paolo quale promessa fatta a Davide applica a Gesù?`

Gesù fu generato nel senso che è stato «adottato» da Dio in quanto sovrano promesso, figlio di Davide. Il concetto dell’adozione divina del re era comune nel mondo greco-romano e in quello orientale più in generale. Conferiva al sovrano legittimazione e potere sul territorio.

Dio promise a Davide che suo Figlio sarebbe stato il vero re legittimo delle nazioni. Egli avrebbe «adottato» il figlio di Davide come suo stesso Figlio. Attraverso questo meccanismo, il re davidico sarebbe diventato il protetto di Dio e suo erede. Dio avrebbe sconfitto i nemici e consegnato nelle sue mani le nazioni come eredità (Sl 89:27; 2:7,8) .

Come possiamo leggere in Romani 1:3,4  e Atti 13:32,33 , Gesù fu pubblicamente rivelato come Figlio di Dio. Il suo battesimo e la trasfigurazione furono episodi in seguito ai quali Dio identificò e annunciò in Gesù il suo Figliolo (Mt 3:17; 17:15) .

Tuttavia, secondo il Nuovo Testamento, Gesù è diventato «Figlio di Dio con potere» quando è risorto e si è assiso alla destra del Padre. Solo in quel momento, Dio ha adempiuto la promessa fatta a Davide, in base alla quale avrebbe adottato questo Figlio e gli avrebbe affidato per sempre il regno sulle nazioni (2 S 7:12-14) .

Cesare (simbolo di Roma) non era affatto il legittimo «figlio di Dio», sovrano delle nazioni; quel ruolo apparteneva a Gesù.

Il tema dell’essere «generato» fa riferimento all’inizio del ruolo affidato a Gesù quale re delle nazioni, non al principio della sua esistenza, perché lui esiste da sempre. Non c’è mai stato un solo istante in cui non sia esistito, perché lui è Dio.

Ebrei 7:3  ribadisce infatti che Gesù «è senza padre, senza madre, senza genealogia, senza inizio di giorni né fine di vita» (cfr. 13:8), perché egli è eterno. L’idea di Gesù «figlio generato» non ha niente a che vedere con la natura di Cristo come essere divino, bensì con il suo ruolo all’interno del piano della salvezza, in cui diventa adempimento di tutte le promesse legate al patto.