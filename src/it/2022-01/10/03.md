---
title:  L'invito Di Dio
date:  28/02/2022
---

`Leggere Ebrei 12:18-21 . Quale fu l’esperienza di Israele presso il monte Sinai?`

Quando Dio chiamò Israele a uscire dall’Egitto, il suo piano prevedeva la creazione di una relazione personale e intima con loro. «Voi avete visto quello che ho fatto agli Egiziani e come vi ho portato sopra ali d’aquila e vi ho condotti a me» (Es 19:3,4) .

Dio, tramite Mosè, trasmise al popolo le debite istruzioni per incontrarlo. Il popolo aveva la necessità di consacrarsi (vv. 10-15). Quelli che fossero saliti senza preparazione sarebbero morti. Dopo essersi preparati per due giorni, «quando il corno suonerà a distesa», il terzo giorno, «allora essi potranno salire sul monte» (v. 13). Voleva che provassero l’esperienza vissuta da Mosè e dai capi quando salirono sul monte e «videro Dio, e mangiarono e bevvero» (24:9-11).

Il popolo, più tardi, riconobbe che avevano visto la gloria di Dio, il quale aveva parlato con l’uomo «e l’uomo è rimasto vivo» (De 5:24) . Ma, nel momento decisivo, il popolo non ebbe fede. Anni dopo, Mosè spiegò: «voi avevate paura di quel fuoco e non siete saliti sul monte» (v. 5). E allora chiesero a Mosè di diventare loro intermediario (vv. 25-27; cfr. Es 20:18-21 ).

La manifestazione della santità di Dio al Sinai doveva servire perché il popolo imparasse a «temerlo», o rispettarlo. Il «timore di Dio» conduce alla vita, alla saggezza e all’onore (De 4:10 ; cfr. Sl 110:10 ; Pr 1:7; 9:10; 10:27 ) e anche a capire che egli è misericordioso e pieno di grazia (Es 34:4-8) . Dunque, mentre il Signore voleva che Israele andasse a lui, il popolo si impaurì e chiese a Mosè di fare da intermediario. La descrizione nella Lettera agli Ebrei degli eventi accaduti al Sinai si concentra principalmente sull’esortazione di Mosè, che ricorda loro la mancanza di fede, l’apostasia con il vitello d’oro e la paura di incontrare Dio a motivo dei peccati commessi (De 9:19) . La reazione del popolo non fu quella prevista nel piano divino, ma il risultato della loro infedeltà.

`Perché, grazie a Gesù, non dobbiamo avere paura di avvicinarci a un Dio santo? Quali sono le condizioni per questo avvicinamento?`