---
title:  Gesù Davanti Al Padre
date:  27/02/2022
---

`Leggere Ebrei 9:24 . Secondo questo passo, quale fu il proposito dell’ascensione di Gesù al cielo?`

Dio istruì Israele dicendo che i maschi avrebbero dovuto recarsi tre volte l’anno a Gerusalemme per «comparire davanti al Signore» con un’offerta. Gli appuntamenti indicati coincidevano con la festa della Pasqua (e degli azzimi), delle settimane (Pentecoste) e quella delle Capanne (Es 23:14-17 ; De 16:16 ).

La Pasqua celebrava la liberazione di Israele dall’Egitto, la Pentecoste celebrava il raccolto dell’orzo e, al tempo del Nuovo Testamento, fu associata con la consegna della legge presso il Sinai. La festa delle Capanne celebrava la cura di Dio per Israele durante la permanenza nel deserto.

Ebrei 9:24  descrive l’ascensione di Gesù alla presenza del Padre. Egli arrivò presso il santuario celeste, quello «vero», per «comparire» davanti a Dio con un sacrificio «più eccellente» (vv. 23,24) il suo stesso sangue.

Gesù ha portato a compimento le feste dei pellegrinaggi con straordinaria accuratezza. È morto il giorno della preparazione alla Pasqua, alla nona ora, momento in cui venivano sacrificati gli agnelli pasquali (Gv 19:14 ; Mt 27:45-50 ); è risorto il terzo giorno ed è salito in cielo per essere certo che il suo sacrificio fosse stato accettato (Gv 20:17 ; 1 Co 15:20 ), quando i sacerdoti dovevano agitare i fasci di spighe come primizia (Le 23:10-12) . Quindi salì in cielo 40 giorni dopo, per sedersi alla destra del Padre e inaugurare la nuova alleanza nel giorno della Pentecoste (At 1,2) . Lo scopo del pellegrinaggio ai tempi dell’antico Israele era quello di «comparire in presenza di Dio» (Sl 42:2) , che voleva dire sperimentare la sua benevolenza (17:15). Analogamente, l’espressione ebraica «cercare il volto di Dio» significa chiedergli aiuto (2 Cr 7:14 ; Sl 27:8 ); Sl 105:4 . È questo il senso, nell’epistola agli Ebrei, dell’ascensione di Gesù. Gesù si è presentato a Dio con il perfetto sacrificio; lo ha fatto anche come nostro precursore (Eb 6:19,20) . Ha concretizzato la promessa per i credenti che sono in cammino alla ricerca di una patria, desiderosi di un paese migliore... «il cui architetto e costruttore è Dio» (11:10,13-16).

`Perché la realtà delle cose che Cristo ha fatto per noi deve donarci la certezza della salvezza?`