---
title:  Approfondimento
date:  04/03/2022
---

Tramonto del sole: ore 18,00

«L’ascensione di Cristo era un segno. Essa indicava che presto i suoi seguaci avrebbero ricevuto la benedizione promessa. Per questo essi attendevano la sua manifestazione prima d’intraprendere la loro missione. Una volta arrivato nelle sedi celesti, Gesù fu posto sul trono e qui ricevette l’adorazione degli angeli. E quando questa cerimonia terminò, lo Spirito discese abbondantemente, e Cristo fu glorificato e ricevette gli stessi onori che aveva condiviso con il Padre sin dall’eternità. La discesa dello Spirito Santo nel giorno della Pentecoste era un segno dell’approvazione divina che aveva caratterizzato la consacrazione del Cristo come Redentore dell’umanità. Secondo la sua promessa, egli aveva mandato lo Spirito Santo sui suoi discepoli. Egli aveva ricevuto tutta l’autorità che competeva al suo ruolo di re e di sacerdote. Un’autorità che riguardava il cielo e la terra. Egli era il Messia che avrebbe diretto il suo popolo [...]. Gli apostoli potevano pronunciare il nome di Gesù con certezza; non era forse lui il loro amico e fratello maggiore? La loro comunione con Cristo era tanto intensa da far sentire loro la vicinanza fisica del Maestro. Con quali parole ferventi essi esprimevano i loro pensieri mentre testimoniavano di lui!» - AA, 38-46 [pp. 25,29].

**Domande per la condivisione**

`1. Il salmista disse: «L’anima mia è assetata di Dio, del Dio vivente; quando verrò e comparirò in presenza di Dio?» (Sl 42:2) . Come si fa ad avere la medesima sete? Se non ci rallegriamo alla presenza di Dio mentre lo adoriamo oggi, riusciremo a farlo nel futuro? Quali fattori determinano la gioia alla presenza del Signore?`

`2. In un libro che si faceva beffe della fede, qualcuno crea un robot che deve mettere in pratica i nostri convincimenti. Anche se si tratta di una parodia, come evitare di ripetere gli errori di Israele nel deserto, quindi di chiedere degli intermediari tra noi e Dio? Spesso consentiamo ad altri di studiare la Bibbia al posto nostro e di trovare le gemme in essa racchiuse. Qualcuno ritiene che la richiesta di aiuto personale al Signore sia più efficace se invocata in preghiera da una persona diversa da quella direttamente coinvolta. Perché dobbiamo evitare questo pericoloso inganno spirituale? Perché possiamo avvicinarci a Dio senza altra mediazione umana?`