---
title:  La via nuova e vivente attraverso la cortina
date:  02/03/2022
---

`Leggere Ebrei 10:19-22 . Quale invito ci viene rivolto?`

La Lettera agli Ebrei afferma che Gesù è entrato nel santuario celeste e ci invita a seguire la sua guida. Un’idea coerente con il concetto appena introdotto, che presenta Cristo «capitano» e precursore dei credenti (Eb 2:10; 6:19,20; 12:2) . La «via nuova e vivente» contrasta con la descrizione dell’antico patto, definito obsoleto e in fase di invecchiamento (8:13). È grazie alla nuova alleanza, che ha garantito il perdono e inciso la legge nel nostro cuore, che possiamo avvicinarci a Dio con fiducia, non perché ne abbiamo alcun merito, ma solo grazie a quello che Gesù ha fatto per noi, adempiendo tutti gli obblighi del patto.

Nella Lettera agli Ebrei si nota che l’inaugurazione dell’antico patto comprendeva quella del santuario e la consacrazione dei sacerdoti (9:18-21; cfr. Es 40 ; Le 8-9 ). Scopo del patto era quello di creare una relazione intima tra Dio e il suo popolo (Es 19:4-6) . Quando Israele accettò questa relazione, Dio ordinò immediatamente la costruzione di un santuario per vivere in mezzo a loro. Il patto tra Dio e Israele si è completato nel momento in cui è stato inaugurato il santuario, e con esso la presenza divina in mezzo al popolo. Vale lo stesso anche nel caso della nuova alleanza, che implica l’inaugurazione del ministero sacerdotale di Cristo a nostro beneficio (Eb 5:1-10; 7:1-8:13) .

L’ascensione di Gesù presso il Padre ha avviato una nuova era per il popolo di Dio. Zaccaria 3 dice che Satana era presente davanti a Dio per accusare il suo popolo, rappresentato dal sommo sacerdote Giosuè. Questo accusatore è lo stesso che pone la questione relativa alla lealtà di Giobbe nei riguardi di Dio (Gb 1-2) . Ma con il sacrificio di Gesù, Satana è stato cacciato dal cielo (Ap 12:7-12 ; cfr. Gv 12:31; 16:11 ). Adesso è Cristo a intercedere per noi e, in virtù del suo sacrificio e della sua fedeltà, reclama la nostra salvezza.

`Di cosa potrebbe accusarti Satana davanti a Dio, se gli fosse consentito? Nonostante sia un bugiardo, cosa gli basterebbe dire per determinare la tua condanna? In cosa possiamo riporre la nostra unica speranza?`