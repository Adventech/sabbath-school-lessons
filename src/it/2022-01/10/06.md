---
title:  Vedranno Il Suo Volto
date:  03/03/2022
---

`Leggere Ebrei 12:22-24 . Cosa vuol dire che ci siamo avvicinati alla Gerusalemme celeste, la città del Dio vivente?`

Si sostiene che i credenti si «sono avvicinati al monte Sion», la Gerusalemme celeste, per fede. In tal senso, la loro esperienza anticipa il futuro, dunque la Gerusalemme celeste appartiene all’ambito delle cose «che si sperano» e che «non si vedono» ma, non di meno, garantiteci per fede (11:1). Questa interpretazione ha del vero, ma non è l’unico significato del passo. Siamo arrivati al monte Sion, alla presenza di Dio, grazie a Gesù, il nostro rappresentante (Ef 2:5,6 ; Cl 3:1 ). La salita in cielo di Gesù non è una questione futura, è già accaduta. È proprio questa dimensione storica dell’evento a dare forza avvincente all’esortazione che dice di mantenere salda la nostra confessione (Eb 4:14; 10:23) . Paolo dice: «Avendo dunque un grande sommo sacerdote che è passato attraverso i cieli... Accostiamoci dunque con piena fiducia al trono della grazia» (4:14,16).

Attraverso il nostro rappresentante, siamo già arrivati al monte di Dio, quindi comportiamoci di conseguenza. Tramite lui, abbiamo «gustato il dono celeste e [siamo] stati fatti partecipi dello Spirito Santo... e gustato la buona parola di Dio e le potenze del mondo futuro» (6:4,5).

La concretezza dell’ascensione in cielo di Gesù e del suo ministero nel santuario, lì collocato, sono «come un’àncora dell’anima, sicura e ferma, che penetra oltre la cortina» (v. 19), la garanzia che le promesse hanno sostanza e sono meritevoli di fiducia (7:22). Per noi, la fede rappresenta un’àncora storica.

Il proposito divino si compirà non solo in Gesù, ma anche in noi. Abbiamo detto che l’ascensione di Cristo ha adempiuto la tipologia dei primi due pellegrinaggi annuali di Israele, la Pasqua e la Pentecoste. Secondo la Lettera agli Ebrei e l’Apocalisse, l’ultimo pellegrinaggio, la festa delle Capanne, deve ancora compiersi. Lo celebreremo insieme a Gesù, quando saremo nella città «il cui architetto e costruttore è Dio» (11:10), nella patria del cielo. Non costruiremo capanne, ma la capanna (o la tenda) di Dio scenderà dal cielo e vivremo con lui per sempre (Ap 7:15-17; 21:1-4; 22:1-5 ; Nu 6:24-26 ).

`Come rendere concreta la promessa della vita eterna in un mondo così pieno di dolore e sofferenza? Cosa risponderesti a chi afferma che si tratta solo di fantasie che ci aiutano a vivere meglio il presente?`