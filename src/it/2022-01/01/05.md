---
title:  Stimolarci Gli Uni Gli Altri
date:  29/12/2021
---

Quali furono i consigli dell’apostolo ai lettori in considerazione della loro condizione? Cosa possiamo trarre a nostro beneficio dall’esperienza dei credenti Ebrei? Analizziamo in che modo Dio aiutò Elia a rialzarsi quando era scoraggiato.

`Leggere 1 Re 19:5-18 . Cosa fece il Signore per rivitalizzare la fede di Elia, il suo servitore?`

La storia del rapporto tra Dio ed Elia dopo i fatti del monte Carmelo è affascinante, perché rivela la delicata cura e la saggezza che il Signore riserva a chi si trova in difficoltà e lotta per riconquistare la fede. Dio fece diverse cose per Elia: si occupò delle sue necessità materiali, garantendogli cibo e riposo; poi, nella grotta, lo rimproverò con delicatezza «Che fai qui, Elia?» (v. 9) guidandolo a una comprensione più profonda del modo in cui egli agisce e realizza i suoi propositi. Il Signore non si manifestò nel vento o con un terremoto né con il fuoco, ma con voce soffusa. Poi affidò una missione al suo servitore e lo rassicurò.

`Leggere Ebrei 2:1; 3:12-14; 5:11-6:3 e 10:19-25 . Paolo, quale comportamento suggerì ai credenti?`

Nell’epistola agli Ebrei troviamo svariate istruzioni che l’apostolo suggerisce ai lettori per aiutarli a recuperare la fede e la forza di un tempo. Un aspetto in particolare viene enfatizzato dall’autore: occuparsi delle necessità materiali degli altri fratelli e sorelle nella fede. Consiglia loro di praticare l’ospitalità e di fare visita a quelli che sono in prigione, che sostanzialmente significava andare incontro ai loro bisogni. L’apostolo esorta i suoi lettori alla generosità, ricordando loro che Dio non li avrebbe abbandonati (Eb 13:1-6) . Paolo li rimprovera, ma poi li incoraggia, mettendoli in guardia da un progressivo allontanamento («bisogna che ci applichiamo ancora di più alle cose udite, per timore di essere trascinati lontano da esse» [2:1]) e a non alimentare «un cuore malvagio e incredulo» (3:12). Poi li stimola a crescere nella comprensione della fede (5:116:3) e sottolinea l’importanza di una frequentazione costante degli incontri di chiesa (10:25).Riassumendo, li esorta a rimanere uniti, a sostenersi a vicenda, a perseguire l’amore e le buone azioni, ma non prima di esaltare Cristo e il ministero che egli compie a loro beneficio nel santuario del cielo (8:1,2; 12:1-4).