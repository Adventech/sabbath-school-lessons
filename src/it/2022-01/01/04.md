---
title:  Inquietudine
date:  28/12/2021
---

I lettori della Lettera agli Ebrei riuscirono a conservare la fede e l’impegno per Cristo, nonostante il ripudio e la persecuzione. Ma a lungo andare quel conflitto ebbe un prezzo. Combatterono una buona battaglia e ne uscirono vittoriosi, ma anche esausti.

`Leggere Ebrei 2:18; 3:12,13; 4:15; 10:25; 12:3,12,13 e 13:1-9,13. Quali furono alcune delle sfide sopportate dai destinatari della Lettera agli Ebrei?`

La lettera di Paolo ci dice che i lettori continuarono ad avere delle difficoltà. Proseguirono le aggressioni verbali, ma probabilmente altri attacchi di altro genere, contro il loro onore (Eb 13:13). Alcuni credenti erano ancora in prigione (13:3) qualcosa che avrebbe potuto prosciugare la chiesa anche da un punto di vista economico e psicologico. Erano stanchi (12:12,13) e avrebbero facilmente potuto «perdersi d’animo» (v. 3). Capita spesso alle persone e ai gruppi che, una volta esauritosi il brivido della vittoria, le difese psicologiche e di altra natura tendano ad abbassarsi con conseguente maggiore vulnerabilità alle controffensive nemiche. È più difficile recuperare una seconda volta la forza che un individuo o un gruppo riesce ad attingere per fronteggiare una minaccia incombente.

`Leggere 1 Re 19:1-4. Che cosa accadde a Elia?`

«Elia era minacciato dalla reazione che spesso segue quei momenti in cui si manifesta una grande fede e si conseguono vittorie spirituali. Egli temeva che la riforma, iniziata sul monte Carmelo, potesse non essere duratura e così fu vittima dello scoraggiamento. Egli era salito fin sulla vetta del Pisga, ma ora eccolo, ridisceso a valle. Mentre sotto l’ispirazione dell’Altissimo era riuscito a superare una prova così severa, in questo momento di avvilimento, con la minaccia di Gezabel che gli risuonava nelle orecchie e con Satana che, apparentemente, aveva preso il sopravvento grazie al complotto di questa donna malvagia, egli perse la fiducia in Dio. Dopo l’esperienza della gloria, la reazione fu terribile. Dimenticando il Signore fuggì via fino a quando non si trovò in un luogo solitario» PK, 161,162 [p. 97].

`Quando hai commesso degli errori nella tua vita spirituale, hai cercato di comprendere le circostanze e i fattori che li avevano determinati?`