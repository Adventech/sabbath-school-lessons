---
title:  La Lotta
date:  27/12/2021
---

Quando i credenti confessarono la loro fede in Cristo e si unirono alla chiesa, stabilirono una linea di confine che li distingueva dal resto della società. Purtroppo, ciò determinò una conflittualità, perché implicitamente attirava una valutazione negativa sulla comunità stessa e sui suoi valori.

`Leggere Ebrei 10:32-34 e 13:3 Quale fu l’esperienza dei destinatari della Lettera agli Ebrei dopo la loro conversione?`

È probabile che i destinatari di questa epistola abbiano sofferto le aggressioni verbali e fisiche della folla aizzata dai loro oppositori (At 16:19-22; 17:1-9) . Conobbero anche il carcere e forse le percosse, perché gli ufficiali avevano il potere di autorizzare punizioni e carcerazione, spesso senza attenersi alle normative vigenti (16:22,23).

`Leggere Ebrei 11:24-26 e 1 Pietro 4:14,16 . In che modo l’esperienza di Mosè e quella dei lettori di 1 Pietro ci aiutano a comprendere i motivi della persecuzione dei cristiani?`

Essere «insultati nel nome di Cristo» voleva dire semplicemente identificarsi con lui e sopportare lo scherno e l’abuso che tale associazione implicava. L’astio pubblico nei confronti dei cristiani fu il prodotto del loro impegno religioso distintivo. La gente può sentirsi offesa da pratiche religiose che non comprende, oppure da persone il cui stile di vita e la cui moralità possono provocare sensi di colpa e di vergogna. Agli inizi del secondo secolo dopo Cristo, Tacito accusava i cristiani di «odio contro l’umanità» Alfred J. Church e Williams J. Brodribb: The Complete Work of Tacitus, New York: The Modern Library 1942, Annals 15.44.1. Quale che fosse la vera ragione di quelle accuse, sicuramente false, molti cristiani della prima ora, come quelli a cui Paolo aveva indirizzato questa lettera, stavano soffrendo a motivo della loro fede.

`Tutti, cristiani o meno, conosciamo la sofferenza. Che cosa significa, però, soffrire per amore di Cristo? Quanta parte della nostra sofferenza dipende dall’amore per Cristo e quanta invece è conseguenza delle nostre scelte?`