---
title:  Un Inizio Glorioso
date:  26/12/2021
---

Per comprendere il sermone e poterne applicare il messaggio alla nostra esperienza, occorre conoscere la storia della comunità e la sua situazione nel momento in cui ricevette l’epistola.

`Leggere Ebrei 2:3,4 . Che cosa sperimentarono i destinatari della Lettera agli Ebrei nel momento della loro conversione?`

Il brano appena letto implica il mancato ascolto diretto di una predicazione di Gesù da parte dei destinatari; essi ricevettero infatti il vangelo da altri evangelisti che avevano annunciato loro la notizia della salvezza.

Paolo spiega anche che gli evangelisti avevano «confermato» loro il messaggio e che Dio stesso aggiungeva la propria testimonianza con segni e prodigi. Significa che il Signore aveva provveduto a una conferma esperienziale del vangelo mediante segni e altre azioni eclatanti, tra le quali l’elargizione dei doni dello Spirito Santo. Il Nuovo Testamento parla di guarigioni miracolose, esorcismi ed effusione di doni spirituali accompagnati dalla predicazione del vangelo in nuove località.

Agli albori della chiesa cristiana, Dio effuse il suo Spirito sugli apostoli a Gerusalemme per consentire loro di annunciare il vangelo in lingue che fino a quel momento non conoscevano, e di compiere miracoli (At 2-3) . Filippo li fece in Samaria (At 8) , Pietro a Ioppe e in Cesarea (9,10) mentre Paolo in Asia minore ed Europa durante tutto il suo ministero (13-28). Queste azioni eclatanti rappresentavano l’evidenza pratica che confermava il messaggio della salvezza, l’affermazione del regno di Dio, una liberazione dalla condanna e la conquista della libertà dalle forze del male (Eb 12:25-29) .

Lo Spirito infuse nei primi credenti cristiani la convinzione del perdono dei loro peccati; non temettero quindi il giudizio. Le loro preghiere diventarono coraggiose e fiduciose, la loro esperienza religiosa fu densa di gioia (At 2:37-47) . Lo Spirito liberò anche quanti erano schiavi delle forze maligne, offrendo in tal modo la prova evidente della superiorità della potenza divina e rivelando l’affermazione del regno di Dio nelle loro esistenze.

`Puoi raccontare la storia della tua conversione? Secondo quali modi si è consolidata in te la fede in Gesù Cristo quale tuo Signore e Salvatore? Perché a volte è bene ricordare come Dio ha operato nella tua vita per avvicinarti a lui?`