---
title:  In Questi Ultimi Giorni
date:  30/12/2021
---

`Leggere Ebrei 1:2; 9:26-28; 10:25,36-38  e 12:25-28 . Paolo, quali concetti intende rilevare, in particolare, in merito al tempo?`

L’apostolo sottolinea un elemento molto rilevante che aggiunge un senso di urgenza alla sua esortazione: i suoi lettori stanno vivendo negli «ultimi giorni» (Eb 1:2)  e le promesse stanno per compiersi (10:36-38). Da notare come, in tutta la lettera, Paolo paragoni il suo pubblico alla generazione del deserto, che si conservò giusta ai confini di Canaan, pronta a entrare nella terra promessa. «Ancora un brevissimo tempo e colui che deve venire verrà e non tarderà» (10:37). Quindi li incoraggia: «Ora, noi non siamo di quelli che si tirano indietro a loro perdizione, ma di quelli che hanno fede per ottenere la vita» (v. 39). Quest’ultima frase ricordò ai lettori, ma anche a noi oggi, i pericoli che il popolo di Dio ha storicamente sperimentato poco prima del compimento delle promesse divine.

Nel libro dei Numeri si parla proprio di questo. Il testo biblico racconta che per ben due volte, prima di entrare nella terra promessa, Israele subì pesanti sconfitte. La prima volta, narrata ai capitoli 13 e 14, quando i dubbi diffusi da molti tra i capi di quel popolo si estesero a tal punto da minare la fede di Israele. Con quale risultato? La congregazione decise di nominare un nuovo capo e di tornare in Egitto, proprio mentre stavano per fare il loro ingresso a Canaan.

La seconda volta, gli Israeliti restarono impigliati nella sensualità e nella falsa adorazione di Baal Peor (Nu 24-25) . Se Balaam non era in grado di lanciare una maledizione su quel popolo, Satana si servì delle tentazioni a sfondo sessuale per indirizzare Israele verso la falsa adorazione e il peccato, causando così il disappunto divino contro di essi.

L’apostolo avverte i lettori della sua epistola contro entrambi i pericoli. Per prima cosa li esorta a rimanere saldamente connessi alla loro fede e a fis- sare i loro occhi su Gesù (Eb 4:14; 10:23; 12:1-4) . Poi li sollecita a guardarsi dall’immoralità e dalla cupidigia (13:4-6). Per finire, li stimola a rispettare e a ubbidire ai loro capi (vv. 7,17).

`Considerando la nostra comprensione dello stato dei defunti - ovvero che non appena chiuderemo gli occhi saremo pronti a vedere il ritorno di Cristo - perché è legittimo dire che tutti gli individui hanno vissuto negli «ultimi giorni»?`