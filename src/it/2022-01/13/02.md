---
title:  Occuparsi Del Popolo Di Dio
date:  20/03/2022
---

`Leggere Ebrei 13:1,2 ; Romani 12:13 ; 1 Timoteo 3:2 ; Tito 1:8  e 1 Pietro 4:9 . Che posto aveva l’ospitalità nella chiesa primitiva?`

Il cristianesimo era un movimento errante che spesso dipendeva dall’ospitalità di altri cristiani ma anche di non cristiani. L’invito a non dimenticare l’ospitalità forse non si riferisce a un’accoglienza negata per distrazione, quanto a un rifiuto intenzionale. Paolo non pensa solo all’ospitalità dedicata ai fratelli nella fede, ma ricorda ai lettori che accogliendo degli stranieri qualcuno ha inconsapevolmente ospitato degli angeli (Eb 13:2) . Probabilmente ha in mente la visita dei tre uomini ad Abraamo e Sara (Ge 18:2-15) . Offrire ospitalità significa condividere con un’altra persona quello che si ha, soffrire con l’altro, ed è ciò che Gesù ha fatto per noi (Eb 2:10-18) .

L’amore fraterno per i carcerati non voleva dire semplicemente che i credenti si ricordavano di loro nelle preghiere, ma garantivano loro sostegno morale e materiale. C’era il rischio di trascurare intenzionalmente queste persone. Chi offriva supporto a questi disperati, condannati dalla società, si identificava con loro. Per certi versi, diventavano «complici», rendendosi vulnerabili a loro volta alla violenza sociale (10:32-34). L’esortazione di Paolo si serve di immagini e di un linguaggio volti a stimolare la sensibilità dei lettori nei confronti dei prigionieri. L’autore evoca innanzitutto il sostegno per i fratelli imprigionati nel passato. Erano diventati «compagni» di chi era stato «esposto agli oltraggi e alle vessazioni» (10:33).

Il riferimento alla parola «maltrattamento» richiama l’esempio di Mosè, il quale scelse di «essere maltrattato con il popolo di Dio che godere per breve tempo i piaceri del peccato» (11:25). Paolo, infine, fissa l’ideale dell’amore fraterno, facendo presente ai lettori di ricordarsi «dei carcerati, come se foste in carcere con loro; e di quelli che sono maltrattati, come se anche voi lo foste» (13:3). Anche loro condividono la stessa condizione umana, e devono essere trattati come noi vorremmo che ci trattassero se ci trovassimo nelle loro stesse circostanze, cioè in prigione. Cosa fare, allora, se non garantire supporto materiale e affettivo ai prigionieri, dimostrando così che non sono abbandonati?

`Cosa possiamo fare per chi è rinchiuso in una prigione, fratello di chiesa o meno?`