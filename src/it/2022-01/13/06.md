---
title:  Raggiungi Gesù Fuori Dall'accampamento
date:  24/03/2022
---

`Leggere Ebrei 13:10-14 ; Marco 8:34 ; Matteo 10:38 ; Luca 14:27  e Galati 2:20 . Cosa vuol dire andare da Gesù fuori dell’accampamento?`

Il luogo esterno all’ingresso era quello più impuro dell’intero accampamento. Lì venivano bruciate le carcasse degli animali sacrificali (Le 4:12) ; anche i lebbrosi venivano espulsi dal campo (13:46) e si compivano le esecuzioni dei blasfemi e di altri criminali (Le 24:10-16,23 ; 1 Re 21:13 ; At 7:58 ). Queste regole presupponevano la presenza di Dio all’interno del campo. Ogni cosa ritenuta impura veniva portata via, perché Dio non era disposto a vedere in quel luogo cose «impure» o «indecenti» (Nu 5:3 ; De 23:14 ). Gesù soffrì sulla croce fuori Gerusalemme (Gv 19:17-20) , sottolineando così l’infamia che ha subìto (Eb 12:2) . Fu condannato ufficialmente per avere bestemmiato, per questo venne ripudiato dai capi d’Israele, e giustiziato fuori dalle mura di Gerusalemme (Mr 14:63,64 ; cfr. Le 24:11,16 ). Gesù fu allontanato dal campo perché ritenuto «indegno», «impuro», «indecente» (Eb 12:2) . Paolo esorta tuttavia i credenti a uscire con Gesù fuori dall’accampamento e a sopportare la stessa sua infamia. Si tratta dello stesso cammino percorso da Mosè, che scelse «gli oltraggi di Cristo» rispetto ai tesori d’Egitto (11:26). Paradossalmente, l’epistola agli Ebrei suggerisce che Dio ora è presente al di fuori dell’accampamento. Seguire Gesù, di conseguenza, significa non solo sopportare il suo «oltraggio» o infamia, ma anche andare a lui (13:13), proprio come gli Israeliti, che per cercare il Signore andavano verso la tenda di convegno nel deserto, quando Mosè rimosse la tenda di Dio dall’accampamento dopo l’episodio del vitello d’oro (Es 33:7) . Questo racconto fa capire che il ripudio di Gesù da parte dei non credenti significava anche ripudio di Dio, come dimostrò Israele con l’apostasia del vitello d’oro (32-33). La strada della sofferenza e dell’infamia è anche la strada di Dio.

Paolo invita i lettori a seguire Gesù, il quale «crea la fede e la rende perfetta» (Eb 12:2) , chiamandoli implicitamente a considerare le sofferenze del momento una disciplina temporanea, che produrrà «un frutto di pace e di giustizia» (v. 11). Stanno abbandonando una città o un accampamento corrotto, alla ricerca della «città che ha le vere fondamenta e il cui architetto è Dio» (11:10).

`Cosa vuol dire per te seguire Gesù «fuori dell’accampamento»? Quali sono quegli aspetti della vita di fede in Gesù che possono attirare «oltraggio» o «infamia» da chi ti circonda?`