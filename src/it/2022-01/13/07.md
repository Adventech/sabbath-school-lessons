---
title:  Approfondimento
date:  25/03/2022
---

Tramonto del sole: ore 18,24

«Dopo la discesa dello Spirito Santo, i discepoli iniziarono a proclamare un Salvatore vivente, e la salvezza delle anime divenne il loro unico desiderio. Essi si rallegrarono nella soave comunione con i santi. Erano gentili, premurosi, altruisti e pronti a fare qualsiasi sacrificio per amore della verità. Nella quotidiana relazione con gli altri rivelarono l’amore che Cristo aveva loro elargito. Con parole e azioni altruistiche, cercarono di alimentare questo amore nel cuore dei loro simili [...].

Ben presto si notò un cambiamento. I credenti iniziarono a cercare i difetti degli altri; il loro animo fu condizionato da una critica malevola che finì per allontanarli dal Salvatore e dal suo amore. Essi divennero più rigidi circa le cerimonie esteriori e più scrupolosi nella teoria che nella pratica della fede. Presi da questo spirito di condanna, finirono per trascurare i loro propri errori. Non praticarono più l’amore fraterno che Cristo aveva ordinato e, peggio ancora, non si resero conto della loro perdita. Non compresero che la felicità e la gioia stavano uscendo dalla loro vita e che avendo escluso l’amore di Dio dai loro cuori avrebbero ben presto camminato nelle tenebre. Rendendosi conto che l’amore fraterno stava scomparendo nella chiesa, Giovanni ne enfatizzò la necessità. Le sue lettere alla chiesa si richiamano costantemente a questo pensiero. “Carissimi, amiamoci gli uni gli altri egli scrive perché l’amore è da Dio, e chiunque ama è nato da Dio e conosce Dio. Chi non ama non ha conosciuto Dio, perché Dio è amore. In questo si è manifestato per noi l’amore di Dio: che Dio ha mandato il suo Figlio unigenito nel mondo affinché, per mezzo di lui, vivessimo. In questo è l’amore: non che noi abbiamo amato Dio, ma che egli ha amato noi, e ha mandato suo Figlio per essere il sacrificio propiziatorio per i nostri peccati. Carissimi, se Dio ci ha tanto amati, anche noi dobbiamo amarci gli uni gli altri” (1 Gv 4:7-11)» - AA, 547,548 [pp. 343,344].

**Domande per la condivisione**

`1. La vita cristiana viene spesso considerata come la relazione individuale e personale tra Gesù e il credente. Ma è solo un aspetto. Perché occorre ricordare che Dio ci guida come gruppo? Quali sono le mie responsabilità nei confronti del gruppo? Cosa posso aspettarmi da esso?`

`2. Quali sono gli indicatori più attendibili della forte presenza dell’amore fraterno in una comunità?`

`3. Che cos’è il vero amore fraterno? Quali sono le sue caratteristiche, le sue cause e gli effetti che produce? Come lo distingueresti dal falso amore fraterno?`