---
title:  Diffidate Dagli Insegnamenti Strani E Diversi
date:  23/03/2022
---

`Leggere Ebrei 13:9; 2:9; 4:16 e 6:19,20 . Dove si ottiene la grazia? In che modo i nostri cuori sono fortificati?`

Il rapporto tra falsi insegnamenti e cibo, sfiorato in Ebrei 13:9, probabilmente non ha niente a che vedere con la distinzione tra cibi puri e impuri. Perché? Iniziamo dicendo che Paolo non sembra avere questa preoccupazione nella sua lettera. Sappiamo da Atti 15 che la chiesa delle origini affermava sia la salvezza per grazia (vv. 7-11) sia la necessità di continuare a osservare alcune norme alimentari (vv. 19,20). La distinzione tra cibi puri e impuri, così come altre norme bibliche, non sono in contrapposizione con la grazia. Paolo afferma infatti che la nuova alleanza ha scritto la legge nel cuore (Eb 8:10-12) . L’autore, però, chiarisce molto bene che i sacrifici animali e la mediazione sacerdotale levita nel santuario sono stati sostituiti dal sacrificio superiore e dalla mediazione sacerdotale di Gesù (8:4,5; 10:1-18). In secondo luogo, il contesto fa capire che Paolo non critica i lettori perché si astengano da certi cibi, ma perché pensavano che certe pratiche potessero far loro ottenere la grazia (13:9). Con ogni probabilità, egli mette in guardia dal partecipare a riti ebraici che venivano celebrati come estensione dei sacrifici animali nel tempio, e che si presumeva fornissero benefici spirituali o addirittura la grazia. Ma la grazia non può essere mediata attraverso questi pasti, perché proviene unicamente dal sacrificio e dalla mediazione sacerdotale di Cristo. I credenti hanno «un altare» (v. 10), la croce di Gesù, dalla quale possono alimentarsi (Gv 6:47-58) .

In Ebrei, «grazia» proviene dal trono divino (4:16) e, mediata tramite Cristo, diventa un’«àncora» «sicura e ferma» allacciata allo stesso trono (6:19,20). Questa è la grazia che riceviamo con il sacrificio di Cristo, che garantisce stabilità e sicurezza ai nostri cuori. Quando il cuore diventa «stabile» in questo modo, non si lascerà «trasportare qua e là da diversi e strani insegnamenti» (13:9) e non sarà trascinato lontano da Dio (2:1).

`Perché l’idea secondo cui si possa «aggiungere» qualcosa al sacrificio di Cristo è contraria al messaggio del vangelo e della grazia?`