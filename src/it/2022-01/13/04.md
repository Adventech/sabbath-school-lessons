---
title:  Ricordati Dei Tuoi Capi
date:  22/03/2022
---

`Leggere Ebrei 13:7-17 . Che rapporto dobbiamo intrattenere con i nostri capi?`

Ebrei 13:7-17 contiene un’esortazione a rispettare e ubbidire a chi ci guida nella comunità. Comincia con un invito a «ricordare» quei leader del passato che hanno parlato loro di Dio e termina con un appello a ubbidire a quelli del presente (v. 17).

Le guide del passato sono, con ogni probabilità, coloro che hanno predicato per primi la Parola e fondato la comunità. Lo stimolo a «ricordare» non è inteso come un semplice riferimento a un esercizio mentale di recupero della memoria, né un tributo in loro onore. Paolo spiega che meritano di essere ricordati, considerando i frutti della loro guida ed emulando la loro fede. Per l’apostolo, il più grande gesto memoriale e di lode è l’emulazione. In questo modo, egli ha aggiunto i capi fondatori della congregazione all’elenco degli eroi della fede; i credenti sono chiamati a tenere in alta considerazione tutte queste categorie. L’elenco include gli eroi della fede di Ebrei 11  e, al capitolo 12, Gesù, esempio di fede per eccellenza. L’autore fa inoltre osservare che Gesù è lo stesso ieri, oggi e in eterno (13:8). Egli si pone in stridente contrasto con i falsi maestri che cambiano con il tempo e i cui insegnamenti sono «diversi» e «strani» (v. 9).

La chiamata al ricordo dei conduttori di Ebrei 13:7 viene riaffermata in termini più energici alla fine della sezione. I credenti vengono sollecitati a ubbidire ai loro capi spirituali, i quali vegliano per la loro vita. Sono assimilati ai pastori cui è affidato il benessere spirituale della congregazione, il loro gregge, e che dovranno rendere conto a Dio della loro condizione spirituale (cfr. 1 P 5:1-4 ; 1 Co 3:10-15 ). Un concetto che dovrebbe certamente essere esteso a tutti i responsabili delle nostre chiese, come anche a tutti i livelli della nostra attuale denominazione.

Il contesto lascia inoltre intendere che queste guide sono pastori al servizio di Gesù, «il grande pastore delle pecore» (Eb 13:20) . La combinazione di cura e fedeltà da parte dei pastori, con la fedeltà e l’ubbidienza da parte dei membri, produrrà gioia. Potrebbe voler dire che i ministri riusciranno a servire la congregazione con gioia, oppure che renderanno conto della stessa a Dio con letizia e non con dolore.

`Cosa puoi fare per migliorare il rapporto tra responsabili e membri di chiesa nella tua comunità, ma anche nel mondo?`