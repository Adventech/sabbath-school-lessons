---
title:  Cupidigia E Immoralità Sessuale
date:  21/03/2022
---

`Leggere Ebrei 13:4,5 ; Luca 16:10-18 ; 1 Corinzi 5:1 ; Efesini 5:3-5  e Colossesi 3:5 . In questi brani quali sono i due peccati che tra di loro hanno un collegamento?`

Paolo mette in guardia i lettori dall’immoralità di carattere sessuale e dall’avidità, due gravi minacce all’amore fraterno. Gli autori neotestamentari e gli antichi moralisti individuarono, in effetti, una connessione tra le due. L’appello di Paolo a onorare il matrimonio voleva dire evitare ogni cosa in grado di screditarlo, come l’astenersi dalla violazione del vincolo coniugale e dal divorzio ingiustificato (cfr. Mt 19:9) .

La sollecitazione a non macchiare con l’infedeltà il letto coniugale è un riferimento alla profanazione del matrimonio attraverso le relazioni sessuali al di fuori di esso. Nel Nuovo Testamento la parola «fornicatori» indica ogni forma di immoralità sessuale (1 Co 5:9-11; 6:9,10 ; Ef 5:5 ; 1 Ti 1:9,10 ; Ap 21:8; 22:15 ). La società greco-romana, poi, era piuttosto indulgente rispetto all’etica sessuale. Era piuttosto comune il cosiddetto doppio standard, che consentiva ai maschi una certa libertà nei rapporti sessuali, fin quando mantenevano la discrezione. Ma Paolo ammonisce che Dio giudicherà gli adulteri. I credenti non devono permettere alle convenzioni sociali di imporre i propri parametri etici.

«L’amore per il denaro» era una delle principali categorie legate al vizio, nel mondo greco-romano. In un’altra epistola, Paolo definisce l’amore per il denaro la fonte di tutti i mali (1 Ti 6:10) . La difesa da questo vizio è un’attitudine incoraggiata dall’apostolo in diverse sue lettere. Come? Prima di tutto essendo «contenti delle cose che avete» (cfr. 2 Co 9:8 ; Fl 4:11,12 ). Il cristiano doveva poi fare propria la promessa divina «io non ti lascerò e non ti abbandonerò» (Eb 13:5) . Una promessa ribadita al suo popolo in diversi luoghi e circostanze, valida anche per noi oggi (Ge 28:15 ; De 31:6,8 ; Gs 1:5 ; 1 Cr 28:20 ).

I credenti vengono poi invitati a rispondere alla promessa divina con le parole dei Salmi 118:6 : «Il Signore è per me; io non temerò; che cosa può farmi l’uomo?». Un riferimento appropriato, perché il salmista esprime la sua fiducia in Dio, nonostante le sofferenze subite per mano dei non credenti.