---
title:  ምሳልያዊ ወይ ቃል ብቃሉ
date:   03/04/2025
---

ሓደ ካብቲ ተመሃሮ ትንቢት ክገጥምዎ ዘድልዮም ቀንዲ ጕዳያት፡ ቋንቋ መፅሓፍ ቅዱስ ቃል ብቓሉ ድዩ ወይ ብተምሳል ክውሰድ ዘለዎ ብኸመይ ከም ዝውስን እዩ። ሓደ ሰብ እቲ ደራሲ ምሳልያዊ ቋንቋ ይጥቀም እንተሎ ብኸመይ ይፈልጥ፡ እቲ ምልክት እንታይ ከም ዝውክልከ ብኸመይ ይፈልጥ? ከምኡ ንምግባር እቲ ወሳኒ መገዲ፡ እቲ ምስሊ እቲ ምልክት፡ ኣብዚ ሕዚ እዋን ብኸመይ ንጥቀመሉ ከይኮነስ ኣብ ምሉእ መፅሓፍ ቅዱስ ብኸመይ ኣብ ጥቕሚ ከም ዝወዓለ ምርኣይ እዩ። ንኣብነት፡ ገሊኦም ነቲ ኣብ ዳንኤል 7 ዘሎ ምልክት ድቢ ንሩስያ ከም ዘመልክት ጌሮም እዮም ዝርእይዎ፡ ምኽንያቱ ሎሚ መብዛህትኡ ግዜ እቲ ምስሊ ከም ምልክት ራሻ ስለ ዝጥቀመሉ እዩ። እዚ ትንቢታዊ ምሳሌ ንምትርጓም ቅኑዕ ወይ ውሑስ መገዲ ኣይኮነን። መፅሓፍ ቅዱስ ናይ ገዛእ ርእሱ ተርጓሚ ክኸውን ብምፍቃድ፡ ነዞም ዝስዕቡ ፅሑፋት ርአ።

**ኣብዘን ቅዱሳት ፅሑፋት ሱ ዝርከብ ሓበራዊ ትንቢታዊ ምልክት እንታይ እዩ: መፅሓፍ ቅዱስከ እንታይ ከም ዝውክል ይገልፅ?**

`ዳን 7:7, ዳን 8:3, ዳን 7:24`

`ራእ 1:16, ኤፌ. 6:17, እብ 4:12`

`ራእ 12:1; ራእ 21:2; ኤፌ 5:31, 32; ኤር. 6:2`

ነቲ መፅሓፍ ቅዱስ ባዕሉ ንባዕሉ ክትርጉም ምፍቃድ ዝብል ቀሊል መምርሒ ብምኽታል፡ መብዛሕትኦም እቶም ምስጢራዊ ትንቢታዊ ምልክታት ክግለፁ እዮም። ንኣብነት፡ ቀርኒ ፖለቲካዊ ሓይሊ ወይ ሃገር ከም ዘመልክት ንርኢ። ሰይፊ ኸኣ ብቃል ኣምላኽ ይምሰል። ሰበይቲ ድማ ብቤተ ክርስትያን ትውክል። ኣብዚ መፅሓፍ ቅዱስ ባዕሉ ንባዕሉ ከም ዝገልፅ ብግልፂ ንርኢ ኣለና።

እንተኾነ ግና እቲ ገና መልሲ ኽወሃቦ ዘለዎ፡ ኣምላኽ ኣብ ክንዲ ብግልፂ ዝዛረብ፡ ስለምንታይ ብተምሳል ዝዛረብ ዝብል እዩ? ንኣብነት ጴጥሮስ ኣብ 1ጴጥ 5:13 ንከተማ ሮሜ ባቢሎን ኢሉ ብስውር ዝፅውዓ ስለምንታይ እዩ?

ኣምላኽ ኣብ ትንቢት ብምሳሌ ክዛረብ ዝደለየሉ ብዙሕ ምኽንያት ክህልዎ ይኽእል እዩ። ኣብ ጉዳይ ናይ ሓድሽ ኪዳን ቤተ ክርስቲያን ንኣብነት መፅሓፈ ራእይ ዮሃንስ ንሮማ ከም ገበነኛ ናይ ክንድዚ ዝኣክል ክፍኣት ጌሩ ብግልፂ እንተሰምይዋ፡ እቲ ድሮ ሕማቕ ዝነበረ ስደት ቤተ ክርስቲያን ዝገደደ ኔሩ ክኸውን ይኽእል እዩ። እቲ ምኽንያት ዝኾነ ይኹን፡ ኣምላኽ ትርጉም ናይቲ ምልክት ክንግንዘቦ ይደልየና እዩ።

`ዋላኳ ገለ ምልክታትን ትንቢታትን ሚስጥር ኮይኖም እንተ ተረፉ፡ ኣብቲ ዝተረዳእናዮ ብምትኳር እምነትና ብኸመይ ክነፅንዕ ንኽእል?`