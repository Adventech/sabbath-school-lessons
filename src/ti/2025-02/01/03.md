---
title:  እግዚኣብሄር ክንርድኦ እዩ ዝደሊ
date:   31/03/2025
---

ቋንቋኦም ብዝግባእ ክትዛረቡሉ ዘይትኽእሉሉ ኣብ ሃገር ባዕዲ ኮይንኩም እሞ ድማ ኣብ ፋርማሲ ወይ ክሊኒክ ኣቲኹም ክትረዳድኡ ካብ ምድላይ ጌሩ ዘጨንቕን ኣገዳሲን ዝኾነን ነገር የለን። እንታይ ክትብሉ ከም ዝደለኹም ትፈልጡ ኢኹም፡ ከይትዛረቡ ግና እኹል ቃላት የብልኩምን።

ምስ ኣምላኽ፡ ካብዚ ፍልይ ዝበለ ፀገም ኢና እንርኢ። “ከምቲ ሰማይ ካብ ምድሪ ልዕል ዚብል፡" ይብል "መገድታተይ ካብ መገድታትኩም፡ ሓሳባተይ ከኣ ካብ ሓሳባትኩም ልዕል ዝበለ እዩ።" (ኢሳ 55: 9)። እቲ ፀገም ኣምላኽ ንዓና ዝዛረበሉ ቃል ዘይምህላዉ ዘይኮነስ፡ ንሕና ብምልኣት ንኽንርድኦ ዘኽእለና እንዘራረበሉ ቃላት ኮነ ኣእምሮኣዊ ዓቕሚ ስለዘይብልና እዩ።

**እዞም ስዒቦም ዘለዉ ጥቕስታት ብዛዕባ ርድኢት እግዚኣብሄር ምስ ናትና ርድኢት ብምንጽጻር እንታይ ይሕብራ?**

`መዝ 139:1–6`

`መዝ 147:5`

`ሮሜ 11:33`

`1 ዮሃ 3:20`

እቲ ሓቂ ናይዚ ጉዳይ ንሕና ፈፂምና ንኣእምሮ ኣምላኽ ብምልኣት ኣይክንርድኦን ኢና፡ ምክንያቱ ከኣ ንሱ ደረት ኣልቦን ኩሉ ዝፈልጥን ስለ ዝኾነ፡፡ ደሓር ከኣ ብዛዕባ ፍጥረት እኳስ ዳርጋ ኩሉ ክንርዳእ ዘይከኣልናስ ብዛዕባ ፈጣሪ ድኣ ከመይ ብምልኣት ክንርዳእ ንኽእል? ኣይንኽእልእን ኢና።

ዋላኳ ንኹሉ ነገር ፈፂምና ክንርድኦ ኣይንኽኣል፡ ንምድሓን ኣገዳሲ ዝኾነ ክንርዳእ ግና ንኽእል ኢና፡፡ (2 ጢሞ.3:14, 15.ርአ) ሃዋርያት ንሰማዕቶም ወንጌል ምስ ገለፁሎም፡ መብዛሕትኡ እዋን ፍፃመ ንዝረኸበ ትንቢት እዮም ዝጠቕሱ ኔሮም፡ ካብዚ ድማ ሓደ ካብቶም ቀንዲ ዕላማታት ትንቢት ትልሚ ምድሓን ብስእላዊ መገዲ ምግላፅ ምዃኑ ክንድምድም ንኽእል፡፡ ሓቂ እዩ፡ ኣብ መወዳእታ፡ ትንቢት መፅሓፍ ቅዱስ ኣብ መፈፀምታ ብሓደ ወይ ብኻልእ መገዲ ናብ እየሱስን ናብቲ ንኹሉ ሰብ ዘወፈዮ ተስፋ ምድሓንን ክመርሓና ይግባእ።

ደሓር ከኣ፡ እቲ ኩሉ ነገር ብእኡ ዝተፈጥረ ጎይታ (ቆላ 1:16; ዮሃ 1:1–3 ረአ)፡ ናብዛ ምድሪ መፂኡ ምእንቲ ሓጢኣት ደቂ ሰብ፡ ርእሱ መስዋእቲ ጌሩ ኣብ መስቀል ኣቕረበ፡፡ ክሳዕ ክንድዚ እዩ እግዚኣብሄር ዘፍቅረና። ነዚ ኩሉ ምእንታና ምስ ፈፀመ ጎይታ ካብ ነፍሲ ወከፍና ነቲ ብእየሱስ ዝሃበና ክንፈልጦ ከም ዝደሊ ግልፂ እዩ። ትንቢት ከኣ ነዚ እዩ ዝገብር።

`ቅኢ እዩ ዋላ’ኳ፡ ብዙሕ ዘይንፈልጦ እንተሃለወ፡ ስለምንታይ ሕጂ ኣብቲ እንፈልጦ ምትኳርን ነቲ እንፈልጦ ምስዓብን ወሳኒ ዝኸውን-በቲ ዘይንፈልጦ ከይንውሰድ ድማ ንጠንቀቕ?`