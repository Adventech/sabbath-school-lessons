---
title:  ዳንኤል 2ተን ታሪኻዊ ኣተናትና ትንቢትን
date:   15/06/2025
---

ሓደ ካብቶም ኣብ መፅሓፍ ቅዱስ ዝርከቡ ኣዝዮም ሓየልቲ ዝበሃሉ ትንቢታት ዳንኤል 2 እዩ። ልዕሊ ሓሙሽተ ሚእቲ ዓመት ቅድሚ ክርስቶስ ዝተፃሕፈ ክኸውን እንከሎ፡ እቲ ነብዪ ናይ ዓለም ታሪኽ እዩ ኣቐሚጡ፡ እዚ ድማ ካብቲ ንሱ ዝነበረሉ ዘመነ ባቢሎን ጀሚሩ፡ መዶንን ፋርስን ሓሊፉ፡ ግሪኽ፡ ሮምን ምብትታን ሮምን ናብተን ሕጂ ዘለዋ ዘመናውያን ሃገራት ኤውሮጳ እዩ።

ብዛዕባ እዘን ሃገራት ኤውሮጳ ክዛረብ እንከሎ ሓደ ጥቕሲ ከምዚ ይብል፡ “ ንሳቶም ምስ ዘርኢ ሰብ ኪተሓዋወሱ፣ ግናኸ፣ ከምቲ ሓጺን ምስ መሬት ዘይላገብ፣ ንሓድሕዶም ኣይኪላገቡን እዮም።" (ዳን 2: 43)። እዚ ትንቢት ብዘገርም ተፈፃምነት ረኺቡ እዩ። እዚ ድማ፡ ምስቲ ኩሉ እቲ ኣብ መንጎ ህዝብታት ናይተን ሃገራት ዝግበር ናይ መውስቦ ምትሕንፋፅ (ካብ መሳፍንቲ ክሳዕ ተራ ሰብ) ተኸፋፊለን እየን ተሪፈን።

ንኣብነት፡ ናይ ብሪጣንያ ነገስታት ቤተ ዊንድሶር ብዝብል ፅቡቕ እንግሊዛዊ ስም እዩ ዝፅዋዕ። ይኹንምበር፡ እዚ ስም ናይ ቀረባ እዋን ክስተት እዩ—ብትኽክል ብ1917። ቅድሚ ሽዑ ግና፡ እቲ ቤተ ሰብ፡ ናይ ሳክሴ-ኮበርግ-ጎታ(Saxe-Coburg-Gotha) ይበሃል ነበረ፡ እዚ ብፍላይ ጀርመናዊ ስም እዩ፡ ምኽንያቱ ብዙሓት ናይ ብሪጣንያ ንጉሳውያን ቤተ ሰብ— “ምስ ዘርኢ ሰብ” ብምውሳቦም— ምስ ጀርመናውያን ናይ ደም ዝምድና ኣለዎም። ኮይኑ ግና እዚ ደማዊ ምትእስሳር ካብ ጦርነት ንኽከላኸለሎም እኹል ኣይነበረን፡ ስለዚ ድማ፡ ኣብ ቀዳማይ ውግእ ዓለም፡ ርእሶም ካብቶም ቀንዲ ፀላእቶም ንምፍላይ ብምድላዮም፡ ስሞም ናብ ቤተ ዊንድሶር (The House of Windsor) ዝብል ለወጥዎ።

`ዳንኤል 2:31–45 ኣንብቡ። ሕልሚ ነቡካድነፃር እንታይ ነበረ፡ ዳንኤልከ ብኸመይ ተርጎሞ?`

እቶም ኣብ ዳንኤል ዝርከቡ ኣቡቀሊምሲሳዊ ትንቢታት ብምሉኦም ነቲ ኣብ ዳንኤል 2 ዝርከብ መሰረት ዝኽተሉ እዮም። እቲ ዝተረፈ ትንቢታት ከኣ፡ ከም ዳንኤል 2 ናይ ሓደ ድሕሪ ሓደ ዓለማውያን መንግስታት ቕደም ስዓብ ዝኽተል እዩ፡ እዚ ግና ክሳዕ እቲ እግዚኣብሄር ነታ ዘልኣለማዊት መንግስቱ ዘቑማ እዩ። (ድን. 2:44; ድን 7:13, 14 ርአ)። ብኻልእ ኣባህላ፡ እቶም ትንቢታት ኣብ ታሪኽ ብዘይቆራረፅ ቅደም ስዓብ መንግስታት ዝህልዋ ኾይነን፡ ካብ ጥንቲ ዝጅምራን ካብ ዘመንና ንቕድሚት ዘብቅዓን እየን። እዚ ትንቢት ንምቱርጓም ታሪኻዊ ሜላ ኣተናትና ኮይኑ እቲ ፅሑፍ ዝጠልቦ እዩ። እዚ ኣጠቓቕማ ታሪኻዊ ኣተረጓጉማ ናይ መወዳእታ ግዜ ክስተታት ንምርዳእ ኣዝዩ ጠቓሚ እዩ፡ ብፍላይ ከኣ ከምቲ ኣብ መፅሓፈ ራእይ ኮይኖም ተገሊፆም ዘለዉ።

`እግዚኣብሄር መፃኢ ዝፈልጥ ጥራይ ዘይኮነስ ከም ዝቆፃፀር እውን ዳንኤል 2 ብኸመይ ይገልፀልና?`