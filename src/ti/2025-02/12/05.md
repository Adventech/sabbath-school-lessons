---
title:  ስደት ጥንታዊት ቤተ-ክርስትያን
date:   18/06/2025
---

ብዛዕባ ክስተታት ፍፃሜ ዘመን ብሉይ ኪዳን ጥራይ ዘይኮነስ ሓድሽ ኪዳን እውን ይእምት እዩ። ነቶም ኣብ ቀዳማይ ክፍለ ዘመን ዝነበሩ ክርስትያናት ህይወት ቀሊል ኣይነበረን። ብመጀመርታ በቶም ነቲ ናይ ሙሴ እምነት ዘስግኡ እዮም ኢሎም ዝጥምትዎም ዝነበሩ ሃይማኖተኛ ብፆቶም ተፀላእቲ ክኾኑ እንከለዉ፡ ምስ ቁጥዐ ኣረማዊት መንግስቲ ሮም እውን ዝፋጠጡ እዮም ኔሮም። “ሓይልታት ምድርን ሲኦልን ኣንፃር ክርስቶስን ብሰዓብቱ ኣቢሉ ተሰለፉ። ኣረማውነት ወንጌል እንተ ድኣ ተዓዊቱ መቓድሳን መሰውኢታታን ከም ዝድምሰስ ኣቐዲማ ስለ ዝተረድአት፡ ክርስትና ንምጥፋእ ሓይልታታ ኣከበት። ባርዕ ስደት ከኣ ተወልዐ።”—Ellen G. White, The Great Controversy, p. 39.

ኣብ መፅሓፈ ግብሪ ሃዋርያት ናብቲ ናይ ራእይ 13 ዘሎ ትዕይንቲ ገፅና ምስ እንቃረብ ህዝቢ ኣምላኽ ትፅቢት ዝገብርሉ እንታይ ምዃኑ ዘርኢ ሓያል ታሪኽ ኣሎ።

`ግብ ሃዋ 12:1–17 ኣንብቡ። ካብዚ ታሪኽ ነቲ ናይ መወዳእታ ክስተት ዝእምት እንታይ ባእታታት ንረክብ?`

ያእቆብ ተሰይፉ እዩ፡ ድሕሪኡ ኸኣ ጴጥስ እዩ ተሓሲቡ፡ ኣንፃር ክርስትያናት ናይ ሞት ቅፅዓት ተኣዊጁ እዩ። ምናልባት ሓደ ካብቶም ዘገርሙ ኣንፈታት ናይዚ ታሪኽ፡ ጴጥሮስ ኣብታ ዝኸፍአት እትበሃል ለይቱ ለጥ ኢሉ ደቂሱ ምንባሩ እዩ — እዚ ከኣ እቲ መል ኣኽ ካብ ድቃሱ ንኽቕስቅሶ ብፅኑዕ ምትንካፉ እዩ።

ርግፅ እዩ፡ ጴጥሮስ ተኣምራዊ ብዝኾነ መገዲ ነፃ ወፂኡን ነቶም እንዳፀለዩ እውን ነፃ ምውፅኡ ኣብ ምእማን ዝፅገሙ ዝነበሩ ኣመንቲ ንምርካብ ከደ። መፅሓፍ ቅዱስ ኣዝዮም ከም ዝተገረሙ ይገልፅ— እዚ ድማ ማዕረ ክንደይ ከም እንፅልን ኣምላኽ ብሓቂ ክምልሰና ምዃኑ ንምእማን ዳርጋ ከም ዘይንደፍርን ይገብር።

ገሊኦም ኣመንቲ ክድሕኑ ከለዉ፡ ካልኦት ግና ተቐትሉ። ናብ መወዳእታ ክንቀርብ እንከለና፡ ተመሳሳሊ ነገር ክኽሰት እዩ። ጴጥሮስ እንተኾነውን ዋላኳ ሽዑ ድሒኑ እንተ ነበረ፡ ደሓር ግን ምእንቲ እምነቱ ሞይቱ እዩ። እየሱስ ከምዚ ኢልዎ ነበረ፡ “ንስኻ በጽሒ ኸሎኻ፡ ባዕልኻ ተዐጢቕካ ናብ ዝደሌኻዮ ትኸይድ ኔርካ። ምስ ኣረግካ ግና፡ ኣእዳውካ ኸም እተልዕል እሞ ካልእ ከም ዜዕጥቐካ ናብ ዘይደሌኻዮውን ከም ዚወስደካ፡ ብሓቂ፡ ብሓቂ እብለካ አሎኹ፡ በሎ። ብኸመይ ዝመሰለ ሞት ንኣምላኽ ኬኽብሮ ኸም ዘለዎ ምእንቲ ኺሕብረሉ እዩ እዚ ዝበለ። እዚ ምስ ተዛረበ ኸኣ፥ ስዐበኒ፡ በሎ።’ ” (ዮሃ21:18, 19)።

`እየሱስ ንጴጥሮስ ኣማውታኡ ድሕሪ ምንጋሩ እንተኾነውን “ሰዓበኒ” ከም ዝበሎ ኣስተውዕሉ። ፍርሒ ሞት እውን እንተ ኾነ ንጎይታ ካብ ምስዓብ ክኽልክለና ከም ዘይብሉ እዚ እንታይ ይነግረና?`