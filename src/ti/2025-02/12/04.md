---
title:  ዳግማይ፡ ነቲ ምስሊ ምስጋድ
date:   17/06/2025
---

ተማሃሮ መፅሓፍ ቅዱስ ነቲ ኣብ መንጎ ዳንኤል 3 ን ራእይ ብዛዕባ መወዳእታ ግዜ ክስተታት ዝምህሮን ርክብ ከም ዘሎ ኣስተብሂሎም እዮም። ብፅቡቕ ምኽንያት ድማ፡ ዳንኤል 3- ምስቲ ብሞት ዘቕፅዕ ትእዛዝ፡ “ነቲ ምስሊ ስገድሉ” (ዳን. 3፡15)- ራእይ ብዛዕባ እቲ ብሞት ዘቕፅዕ ትእዛዝ፡ ንኻልእ ምስሊ ምስጋድ ዝምህሮ ዘንፀባርቕ እዩ። “ምስሊ እቲ ኣራዊት ምእንቲ ኺዛረብን፡ ነቶም ንምስሊ እቲ ኣራዊት ዘይሰገዱ ዘበሉ ዅላቶም ምእንቲ ኬቕትሎምን ከኣ ንምስሊ እቲ ኣራዊት ትንፋስ ኪህብ ተዋህቦ።” (ራእ 13:15)።

`ራእ 13:11–17; ራእ 14:9, 11, 12; ራእ 16:2; ራእ 19:20; ን ራእ 20:4 ኣንብቡ። ኣብዚ ንትእዛዛት ኣምላኽ ምስ ትእዛዛት ሰባት ዘእቱ እንታይ ንፅፅር ኣሎ?`

ህዝቢ ኣምላኽ “ነቲ ሰማይን ምድርን ባሕርን ዓይኒ ማያትን ዝገበረ’ ” ማለት ንፈጣሪ፡ ኣንፃር እቲ ኣራዊትን ምስሉን ከምልኹ ተፀዊዖም እዮም። እቶም ሰለስታ እብራውያን መናእሰይ ምስ ተመሳሳሊ ኩነታት ተፋጢጦም፡ ካብ ኣምላኽ ወፃኢ ንካልእ ንኸይሰግዱ ኣበዩ። ካብዚ ብምብጋስ ኣብ መንጎ እቲ ኣብ ዱራ ዘጋጠመ፡ ምስቲ ምስሊ ኣምልኾ ዝብል ትእዛዝ፡ ኣንጻር ፈጣሪ፡ ከምኡ’ውን ኣብ መላእ ዓለም ምስቲ ምስ ፈጣሪ ዝጻረር ምስሊ ንምምላኽ ዝግበር ጻውዒት ዝፍጸም ኩነታት ክሳብ ክንደይ ዝተፈላለየ ይኹን- እቲ መትከል ሓደ እዩ።

`ሮሜ 1:18–25 ኣንብቡ። (እቲ ኣብ መንጎ ሮሜ 1:18ን ራእ 14:9, 10 ዘሎ “ቁጥዓ ኣምላኽ” ንፅፅር ኣስተብህለሉ) እሞኸ ብኸመይ መገዲ እዩ እቲ ብዛዕባ ኣምልኾ እቲ ምስሊ ዚቐርብ ዘሎ ጕዳይ፡ ኣብ መወዳእታ ደቂ ሰብ ንመን ተኣማንነቶም ከም ዚህቡ ዚገልፅ ናይቲ ተመሳሳሊ መትከል ኻልእ መግለፂ ጥራይ ዝኸውን?`

ኣምልኾ ማለት ስግደት ወይ ድማ ዕጣን ምዕጣን ኣይኮነን፡ ዋላኳ ከካትት እንተ ኸኣለ። ናይ መወዳእታ ተኣማንነትና ንዝሓዘ ኢና እነምልኽ። ኣምላኽ መን ምዃኑ ምስ ተገንዘብካ፡ ፈጣሪና—ድሕር’ቲ ብእየሱስ ዝገበረልና ነገር ከኣ— መድሓኒና እውን ዝኾነ፡ ንሱ ጥራይ እዩ ክምለኽ ዝግብኦ። ካልእ ኩሉ ጣኦት እዩ። ምናልባት እዚ ነቶም እየሱስ ዝበሎም ከበድቲ ቃላት ዝገልፅ ይኸውን: “ምሳይ ዘይኰነ መቓናቕንተይ እዩ፡ እቲ ምሳይ ኰይኑ ዘይእክብ ከኣ ይዘሩ።” (ማቴ12:30,)። ናይ መወዳእታ ክስተታት ድማ ብቐሊሉ ድራማዊ ምግላፅ ናይዞም ሓቅታት እዮም ክኾኑ።