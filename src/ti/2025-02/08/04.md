---
title:  ኣብ ልብና ዘሎ ሕጊ
date:   20/05/2025
---

እቶም ኣብ ፅዮን ዝተኣከቡ ትርፎፍያ ኣብ ግምባሮም ሓደ ስም ተቐሪፁ ኣሎ፡ ንሱ ድማ ስም ኣቦን ገንሸልን እዩ። (እዚ ክልተ ዝተፈላለየ ኣስማት ድዩ ኣይኮነን ዘጠራጥር እዩ፡ እየሱስ ፍፁም ምስሊ ኣምላኽ እዩ!) “ሽም” ኣብ ቅዱሳት ፅሑፋት ሰባት ንሓድሕዶም ካብ ምፅውዋዕ ንላዕሊ ዘመልክት እዩ፡ ንሱ ድማ ባህሪ እዩ። ክሳዕ ሎሚ፡ ኣብ ብዙሕ ባህልታት ሓደ ሰብ “ፅቡቕ ስም” ዝህልዎ ሰባት ንባህሪኡ ፅቡቕ ግምት ክህልዎም እንከሎ እዩ።

`ዘፅ 33:18–23፡ ዘፅ 34:1–7፡ ን መዝ 119:55። ሙሴ ክብሪ ኣምላኽ ክርኢ ምስ ሓተተ፡ ኣምላኽ ከመይ ዝበለ መብፅዓ ኣትዩሉ? እግዚኣብሄር ንሙሴ ስሙ ምስ ኣወጀ (ዘፅ 34:5), ስዒቡ እንታይ ተኸሲቱ?`

ገለ ሰባት ክብሪ ኣምላኽ ክብፃሕ ከም ዘይክእል፡ ዘንፀባርቕ ብርሃን፡ ጌሮም ዝስእልዎ ኣለዉ፡ እዚ ኸኣ ዝገጥም መግለፂ እዩ። ክብሪ ኣምላኽ ግን ካብ ስእላዊ ምርኢት ንላዕሊ እዩ፡ ክብሩ ባህርያቱ እዩ። ስም ኣምላኽ እንተኾነ’ውን ከምኡ እዩ።

መፅሓፍ ቅዱስ ብዛዕባ ኣብ ግንባሮም ስም ኣምላኽ ዝተፃሕፈሎም ትርፎፍያ ክገልፅ እንከሎ፡ ጋሃዳዊ ፊደላት ናይ ምህላው ጉዳይ ዘይኮነስ፡ ህይወትና ፍቕርን ባህርን እግዚኣብሄር ምእንቲ ከንፀባርቕ ኣብ ኣእምሮና፡ ኣብ ልብና ባህሪ ኣምላኽ ናይ ምቕራፅ ጉዳይ እዩ። ናብ ኣምላኽ ምስ ቀረብካ ኢኻ፡ ብመንነቱን በቲ ብዝገበረልካን ድማ ተፍቅሮ።

እግዚኣብሄር ንሙሴ ርእሱ ክገልፀሉ እንከሎ፡ ምስቲ ሙሴ ካልእ ቅዳሕ ዓሰርተ ትእዛዛት ምቕባሉ ተተሓሒዙ ዝገብሮ ክንደይ መሳጢ እዩ፡ እዚ ኸኣ ፅሑፋዊ መልክዕ ባህርያቱ እዩ። ብተመሳሳሊ፡ እቶም ኣብ ራእይ 14 ዘለዉ “ስም” ኣምላኽ ዘለዎም ህዝቢ ከም “ትእዛዛት ኣምላኽ ዝሕልዉ” እዮም ተገሊፆም ዘለዉ። ነቶም ኣብ እብራውያን ዘለዉ ቃላት ኣስተብህሉሎም፡ “ድሕሪ እተን መዓልትታት እቲኣተን ምሳታቶም ዝኣተዎ ኺዳን እዚ እዩ፡ ይብል እግዝኣብሄር፡ ንሕጋጋተይ ኣብ ልቦም ክህቦም፡ ኣብ ሓሳቦምውን ክጽሕፎ እየ፡ ምስ በለ፡ ደጊም ሓጢኣቶምን ዓመጻኦምን ከቶ ኣይክዝክርን እዩ፡ ይብል።’ ” (እብ 10:16, 17)።	ከመይ ዝበለ መግለፂ ወንጌል እዩ፡ ዋላኳ ሕጊ ኣምላኽ ኣብ ህይወትና ዝንፀባረቕ ይኹን፡ ደጊም ሓጢኣትና ክዝከር ኣይከድልየናን እዩ።

ስም ኣምላኽ ባህሪኡ እዩ። ሞራላዊ ሕጉ እውን ፅሑፋዊ መግለፂ ባህሪኡ እዩ። እቶም ኣብ መወዳእታ መዓልታት ናብቲ ቅዱስ ከረን ኣምላኽ ዝእከቡ ምስቲ ፍቕሪ ኣምላኽ ዝተወሃሃዱ እዮም፡ እዚ ፍቕሪ’ዚ ትእዛዛት ኣምላኽ ብምእዛዝ ዝግለፅ እዩ።

`ብእምነት እምበር ብሕጊ ዘይንድሕን እንተ ኮይንና፡ ኣገዳስነት ሕጊ ኣምላኽ ደኣ እንታይ እዩ? (1 ዮሃ 5:3 ርአ)።`