---
title:  ሊቀ ካህንና
date:   18/05/2025
---

ሙሴ ኣቐዲሙ ምህናፅ ቤተ መቕደስ ዝረኣየ፡ ደስ ዝበሎ ንድፊ ህንፀት ክጥቀም ስለ ዘይተፈቕደሉ እዩ። እግዚኣብሄር ክኽተሎ ዝግባእ ንድፊ ሂብዎ እዩ። “ከምቲ ኣብቲ ኸረን እተራእየካ ምስልታቱ ኽትገብሮ ኸኣ ጠምቶ።” (ዘፅ 25:40)። ኣብ መፅሓፈ እብራውያን ከኣ እቲ ዝተጠቀመሉ ቅዲ ዝለዓለ ክውንነት ናይቲ ሰማያዊ መቕደስ ኮይኑ ንረኽቦ።

`እብ 9:11–15 ብዛዕባ ክርስቶስ ኣብ ሰማያዊ መቕደስ ሊቀ ካህንና ምዃኑ ኣንብቡ። እዚ ብዛዕባቲ ምእንታና ዝገብሮ ዘሎ እንታይ ይምህረና?`

እቲ ምድራዊ መቕደስ ፅላሎታዊ ብኾነ መገዲ ብዘገርም ዝርዝር ንእየሱስ ዘርኢ እዩ ኔሩ፡ እዚ ኸኣ ካብቲ ካህንን መስዋእታትን ኣትሒዝካ ክሳዕ እቲ ንብረታትን ናይ ካልኦት ዝርዝር ንድፍን እዩ። ኩሉ ድማ ብዛዕባ እየሱስ ዝዛረብ እዩ።

መፅሓፈ ራእይ፡ ብናይ ቤተ መቕደሳዊ ምስሊ ኣዝዩ ሃብታም እዩ። ኣብ መኽፈቲ ጥቕስታቱ ነቲ ናይ መቕደስ ቀንዴል ንረክብ፡ ናይ ቃል ኪዳን ታቦት ከኣ ብፍላይ ኣብ ምዕራፍ ኣርባዕተ ተፀሪሑ እዩ፡ ከምኡውን ሓያለ ካልኦት ናይቲ መቕደስ ኣተምባህቲ ምስልታትን። ብዛዕባ መቕደስ ብሉይ ኪዳን ከይተገንዘብካ፡ እንታይነት እቲ ዮሃንስ ኣብቲ ራእያቱ ዝገልፆ መግለፅታት ንምርዳእ ዘይከኣል እዩ። ጳውሎስ ንተመኩሮታት እስራኤል ብኸምዚ ይገልፆ፡ “እዚ ዂሉ መለበሚ ኪኸውን እዩ ዝበጽሖም፡ ንኣና እቲ መወዳእታ ዘመናት ንዘርከበናውን ንተግሳጽ ኪዀነና እዩ እተጻሕፈ።” (1 ቆሮ 10:11)።

ዝርዝራት ቤተ መቕደስ ብምፅናዕና ክንመሃሮ እንኽእል ሓያለ ነገራት ኣሎ። ኣብ መፅሓፈ መዝሙር፡ ነዞም ዝርዝራት ንምርዳእ ዘድሊ ኣዝዩ ኣገዳሲ ባእታ ንረክብ፡ ንሱ ድማ ህዝቢ ኣምላኽ ምስ ቤተ መቕደስ ዘለዎ ምትእስሳር እዩ። ዳዊት ነቲ መቕደስን ኣገልግሎታቱን ብኸመይ ከም ዘዛምዶ ብጨረፍታ ክንርኢ ንኽእል፡ ከምኡውን ነቲ እቲ መሲሕ ምእንታኦም ዝገብሮ ተግባር፡ ህዝቢ ኣምላኽ ዝህብዎ ልባዊ ምላሽ ንርኢ።

ንእየሱስ ክንርእዮ ዝሕግዙና እቶም ንድፍታት ጥራይ ኣይኮኑን፡ ካብ ውልቃዊ ተመክሮታት ናይቶም ኣምላኽ ብመቕደስ ኣቢሉ እንታይ ይምህረና ከም ዝነበረ ዝተረድኡ ሰባት እውን ዓዲናን ንርእስናን ምስ ኣምላኽን ዝህልወና ናይ ገዛእ ርእስና ተመኩሮታት ትምህርቲ ክንቀስም ንኽእል ኢና።

`መዝ 122 ኣንብቡ። ዋላ’ውን ናብታ ምድራዊት “ቤት ኣምላኽ” ክንከይድ እንተ ዘይከኣልና (የላን እያ፡ ኣብ ቦታኣ ዝተሃንፀ እንተ ዝህሉ እውን፡ ትርጉም ኣልባ ምኾነ)፡ ኣብዚ መዝሙር እዚ ብዛዕባ እቲ ክርስቶስ ዝገበረልና ዘተባብዓና ባእታታት እንታይ ንረክብ? ነቶም ናይ ሰላም፡ ውሕስነት፡ ውዳሴን ፍርድን ቴማታት ኣስተብህሉሎም።`