---
title:  ንሓጥኣን መገድኻ ክምህሮም
date:   22/05/2025
---

ጎይታ ንኢሳያስ ኣብቲ ናይ ዘፋን ክፍሊ ትዕይንቲ ናይ ኢሳ 6:1–8 ድሕሪ ምግላፁ፡ ከምኡውን ንኢሳያስ “ኣበሳኻ ረሐቐልካ፡ ሓጢኣትካውን ጸረየልካ” ድሕሪ ምባሉ፡ ንፃውዒት ኣምላኽ ከምዚ ክብል ምላሽ ሃበሉ፡ “ እኔኹ ልኣኸኒ፡ በልኩ” (ኢሳ 6:8)። እዚ ድማ ሓንሳብ ምስ ኣምላኽ ምትዕራቑ ምስ ፈለጠ፡ ጌጋታቱ እናፈለጠ እኳስ ንጐይታ ክዓዪ ድሉው ነበረ።

ንዓናኸ ተመሳሳሊ ዶ ኣይኮነን? ንባዕልና እንተ ዘይብልና ከመይ ጌርና ንኻልኦት ምድሓን ክንእውጅ ንኽእል? ብእምነት እየሱስን በቲ ምእንታና ዝገበሮን ክንረኽቦ ንኽእል ኢና።

`መዝ 51:7–15 ኣንብቡ። ዳዊት ድሕርቲ ምሕረት ምርካቡን ካብ ሓጢኣት ምንፃሁን እንታይ ክገብር ተመባፅዐ?`

ናብ ህልውና ኣምላኽ ምፅዋዕ፡ ተመሊስካ ናብ ልእኽቶ ምውፃእ እዩ። ኣምላኽ ብጥበቡ፡ ነቶም ድሑናት ንዝወደቐት ዓለም ድምፁ ክኾኑ መዚ ሂብዎም እዩ። ኣብ ገለ ነጥብታት፡ ፅልዋ ህዝቡ ኣብ ዓለም ብሓይሊ ክርአ እዩ። ራእ 18፡1 እቲ ንዝውደቑ ሰባት ዝገብሮ ናይ መወዳእታ ምሕፅንታኡ ንዓለም ከም ዘብርሃ ይነግረና።

“ሓደ ሰብ ናብ ክርስቶስ ምስ መፀ ብኡ ንብኡ ኣብ ልቡ ምስ እየሱስ ከመይ ዝበለ ክቡር ዕርክነት ከም ዝረኸበ ንኻልኦት ናይ ምፍላጥ ባህጊ እዩ ዝውለድ፡ እቲ ዘድሕንን ዝቕድስን ሓቂ ድማ ኣብ ልቡ ክዕፆ ኣይክእልን እዩ። ፅድቂ ክርስቶስ ተኸዲንና በቲ ኣብ ውሽጥና ዝነብር መንፈሱ ሓጐስ እንተ ተመሊእና ስቕ ክንብል ኣይንኽእልን ኢና። ጎይታ ሰናይ ምዃኑ ቀሚስናዮን ርኢናን እንተኾይንና ክነዘንትዎ ዝግበኣና ነገር ክህልወና እዩ። ከምቲ ፊልጶስ መድሓኒ ምስ ረኸበ ዝገበሮ፡ ንኻልኦት ናብ ህላዌኡ ክንዕድም ኢና።.”—Ellen G. White, Steps to Christ, p. 78.

ኣብ ራእይ ዮሃንስ 14 ናይቶም ሰለስተ መላእኽቲ መልእኽቲ ኣብ “ዘልኣለማዊ ወንጌል” ዝተመስረተ እዩ (ራእ 14፡6)። እዚ ኸኣ ብዛዕባቲ እንኮ ክምለኽ ዝግብኦ ”ነቲ ሰማይን ምድርን ባሕርን ዓይኒ ማያትን ዝገበረ” (ራእ 14:7)፡ ወይ ከኣ ብዛዕባ ውድቀት ባቢሎን (ራእ 14:8) ፡ ወይ ድማ ብዛዕባ “ እቲ ኣራዊትን ምስሉን” (ራእ 14:9) ቅድሚ ምእዋጅና— መሰረታት ወንጌል ንሱ ድማ ነቲ ብእየሱስ ዝኾነ ምድሓን፡ እዩ ክእወጅ ዝግባእ። እዚ ዝኾነሉ ምኽንያት ከኣ መጠንቀቕታን መልእኽትን ናይቶም ሰለስተ መላእኽቲ ብዘይካ እቶም ነዚ መልእኽትታት እዚ ዝእውጁ ኣብ እየሱስን ንሱ ዝገበረሎምን ዘለዎም ተስፋን መብፅዓን ትርጉም ስለዘይህልዎ እዩ። ካብ “ዘልኣለማዊ ወንጌል” ወፃኢ ንዓለም ክንብሎ እንኽእል ምንም ነገር የብልናን።

`ናይቶም ሰልስተ መላእኽቲ መልእኽቲ ምእዋጅ ቅድሚ ምጅማሩ እውን በቲ ናይ “ዘልኣለም ወንጌል” ክንነብር ከም እተመራሕና ነስተውዕል። እዚ ሓቂ እዚ ኩሉ እቲ እንኣምኖ ማዕረ ኽንደይ መሰረታዊ ምዃኑ እንታይ ይነግረና?`