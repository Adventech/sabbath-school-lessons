---
title:  ቁጥዓ እቲ ገንሸል
date:   01/06/2025
---

`ራእ 6:12–17 ኣንብቡ። እዞም ሰባት ነቲ ናይ መወዳእታ ግዜ ክስተታት ብድንገት ክኸውን ብምርኣዮም ዝሃብዎ ምላሽ ኣብ ግምት ኣእትዎ። ካብዚ ምላሽ እንታይ ትዕዘቡ?`

እቶም ዝጠፍኡ “እዚ እንታይ እዩ?” ወይ ከኣ “ብድሕርዚ መን ኣሎ?” ኢሎም ዘይምሕታቶም ክነስተውዕል ኣገዳሲ እዩ። እንታይ ይኸውን ከም ዘሎ ዝፈልጡ እዮም ዝመስሉ። ንእየሱስ “ እቲ ገንሸል” ኢሎም ይፅውዕዎ፡ እዚ ንምባል ድማ ብዛዕባ ታሪኽ ክርስቶስ ገለ ምፍላጥ የድሊ። "እታ ዓባይ መዓልቲ ቍጥዓኦም” ምምፃኣ ዝፈልጡ እዮም ዝመስሉ፡ “መንከ እዩ ደው ኪብል ዚኽእል፧” ምባሎም ከኣ ብተስፋ ምቑራፅ ዝተመልኡ ምዃኖም የርኢ።

መወዳእታ ቅድሚ ምምፅኡ፡ ወንጌል ናብ ኩሉ ነገዳት ክበፅሕ እዩ (ማቴ 24:14) ፡ ናይቶም ሰለስተ መላእኽቲ መልእኽቲ ድማ ናብ መላእ ዓለም ክበፅሕ እዩ። ኮይኑ ግና፡ ዘይተፀበይዎ ዘጓንፎም ሰባት ክህልዉ እዮም -እዚ ድማ ብሕፅረት ሓበሬታ ዘይኰነስ፡ ምእማንን ምእዛዝን ብምእባዮም እዩ። ከምዚኦም ዝበሉ ሰባት ኣብ መወዳእታ ዝጠፍኡ ምኽንያቱ እዚ እዩ።

`ማቴ 24:36–44። እየሱስ ካብ ታሪኽ ኖህ ከመይ ዝበለ ትምህርቲ ክንቀስም እዩ ዝደልየና?`

እየሱስ ዳግማይ ምፅኣቱ ንብዙሓት ድንገት ከም ዝኾኖም ምእንቲ ከጠንቅቐና ታሪኽ ማይ ኣይሂ ኣመላኺቱ እዩ። ብምኽንያት ሕፅረት ሓበሬታ ማይ ኣይሂ ንዓለም ድንገት ከም ዘይኮና ዳግም ምፅኣት እውን ከምኡ እዩ። ኖህ ምእማን ንዝኣበየት ዓለም ን120 ዓመታት ሰበኸ። እቲ ዝመፅእ ተነጊርዎም እዩ። ክኣምኑ ጥራይ እዮም ዘይደለዩ።

እዚ ከምዚ ኢሉ እንከሎ፡ ብዙሓት ሰባት እቲ ነዊሕ እዋን ዘሕለፈ ትንቢታት ሓሶት ምዃኑ ዘዩ የረጋግፅ ይብሉ። ጴጥሮስ ታሪኽ ኖህ ከም ዓውዲ ብምጥቃም፡ ከምዚ ክብል ይፅሕፍ፡ “ኣብተን ዳሕሮት መዓልትታት ከም ፍትወት ርእሶም ዚመላለሱን ዜላግጹ መላገጽትን ከም ዚመጹ፡ ቅድሚ ዅሉ እዚ ፍለጡ። ንሳቶም ከኣ፡ ተስፋ ምጽኣቱ ደኣ ኣበይ አሎ ፧ ካብታ ኣቦታትና ዝደቀሱላ መዓልቲ፡ ካብ መጀመርታ ፍጥረት ሒዙ ኵሉ ኸምቲ ዝነበሮ እዩ ዘሎ፡ ኪብሉ እዮም።” (2 ጴጥ 3:3, 4)። ግዜ ብዝኸደ ቁፅሪ ድማ ስምዒታቶም ይዓቢ።

`ኣብ ተመኩሮ ሕድሕድ ሰብ፡ ዳግማይ ምፅኣት እየሱስ (ወይ ኣብ ገለ ኣጋጣሚታት፡ ሳልሳይ ምፅኣት) ድሕሪ ሞት ካብ ደቒቕ ዝበልፅ ኣይኮነን፡ ኩልና ድማ ህይወት ብኸመይ ብቕፅበት ከም እትሓልፍ ንፈልጥ ኢና። እዚ ኣረኣእያ እዚ ነቲ “ምድንጓይ” ንምግጣም ብኸመይ ክሕግዘና ይኽእል?`