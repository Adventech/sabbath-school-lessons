---
title:  ወይንን ደምን
date:   28/05/2025
---

`መዝ 75 ኣንብቡ። ከምኡውን ማቴ 26:26–29 ን ራእ 14:9–12። እዚ መዝሙር ብዛዕባ እቶም ኣብ ፍርዲ ኣብ ሰንኮፍ ዘለዉ እንታይ ይገልፅ፡ ከምኡውን እዞም ካልኦት ጥቕስታት ነዚ ጉዳይ ንምርዳእ ብኸመይ ይረድኡና?`

እዚ መዝሙር ኣብቲ ተኣምራዊ ምድምሳስ ናይ ሰናክሬብ ሰራዊት እዩ ተዘሚሩ ዝብል ሓሳብ ኣሎ። (2 ዜና 32, 2 ነገ19)— እዚ ታሪኽ ነቲ ኣብ ራእይ 20 ኣብ መወዳእታ ዝኸውን ጥፍኣት ሓጥኣን ዘመላኽት እዩ። ህዝቢ ኣምላኽ ምስቲ ፃድቕ ንጉሶም ኣብ ውሽጢ እታ ቅድስቲ ከተማ እዮም፡ ሰራዊት ፀላኢ ኸኣ ኣብ ዙርያኦም ከቢቡ ኣሎ፡ ኣምላኽ እውን ከጥፍኦም እዩ።

ሓደ ካብቶም ኣምላኽ ኣብ ፍርዲ ዘስተኻኽሎም ነገራት፡ ኣብዛ ዝወደቐት ዓለምና ዘሎ ስልጣን ብዘይ ኣግባብ ምጥቃም እዩ። ዝወደቐ ወዲ ሰብ ንርእሱ እምበር፡ ምእንቲ ካልኦት ወይ ድማ ምእንቲ ክብሪ ኣምላኽ ምንባር ሓዲግዎ እዩ፡፡ ሎሚ ብብዙሕ መዳይ፡ ኣብዛ ዓለም ንሞራላዊ መለክዒ ዕላማ ወይ ትርጉም ከም ዘይብሉ ብምምራፅና ምስ ዘኸትሎ ሳዕቤን ኢና እንነብር ዘለና። ከምቲ እቲ ፈላስፋ ፍሬዴሪክ ኒኤትዝሼ(Friedrich Nietzsche) ዝበሎ፡ ትርጉም ክርከቦ እንተ ኾይኑ፡ ባዕልና ክንምህዞን ከምኡውን ኣድማስ ንረብሓና ከም ዘሎ ክነምስል ኣለና ይብል። ሕድሕድ ውልቀሰብ፡ ክርአ እንከሎ፡ ንሱ ወይ ንሳ ኣምላኽ ከም ዝኾነ ኣምሲሉ ይመላለስ።

(ምናልባት ሓደ ሰብ ብቕንዕና ከምዚ ኢሉ ይሓትት ይኸውን፡ እዚ ፍልስፍና'ዚ ን ፍሬዴሪክ ኒኤትዝሼ (Friedrich Nietzsche) ከመይ ሰሪሕሉ ይኸውን? ብሓቂ እኳ ብዙሕ ፅቡቕ ኣይኮነን። ኣብ ዓዲ ጥልያን ሓደ ሰብኣይ ፈረስ ንከይሃርም ክዓግቶ ድሕሪ ምፍታኑ ኣብ ሓደ ጎደና ተደፊኡ ዕብድብድ ኢሉ። ብድሕርዚ ኸኣ እተን ቀፂለን ዘለዋ ዝተረፋ 11 ዓመታት ህይወቱ ማለት ቅድሚ 1900 ምሟቱ ከፊል ካታቶኒያዊ(ሓደ ሰብ ብዛዕባ ኣብ ከባቢኡ ዘሎ ዓለም ዘለዎ ግንዛበ ምዝባዕ እዩ።)

ሽግራት ክንዲ ዝደለየ ይኽፍኡ፡ ከም ኣመንቲ መጠን ብተስፋ ክንነብር እምበር መፃኢ ብእዋናዊ ክስተታት ክንፈርድ የብልናን። መሰረታት ስልጣነ ብቐፃሊ ብልብን ኣእምሮን ናይቶም ኣምላኽ ዘይብሎም ሰባት፡ ወይ ድማ በቶም ብዛዕባ ኣምላኽ ዘለዎም ኣረኣእያ ኣብ መፅሓፍ ቅዱስ ዘይርከብ ክሽርሸሩ ክንርኢ እንከለና ተስፋ ምቑራፅ ቀሊል እዩ። እንነብረሉ ዘለና እዋን መራላዊ ክብርታት ከም እኒ ሰብኣዊ ፆታ ዝበሉ መሰረታውያን ነገራት፡ ተባዕታይን ኣንስታይን፡ እንተ ወሓደ ኣብ ገለ ክፋላት ዓለም ኣብ ትሕቲ ጥቕዓት ወዲቖም እዮም። ገለ ዓይነታት ዘይስነምግባራዊ ተግባር፡ ብዙሓት ሰባት ብብሕቲ ከይተረፈ ክዛረቡሉ ዝሓፍሩሉ ዝነበሩ ነገራት፡ ሕጂ ኣብ ቅድሚ ህዝቢ ይንኣዱን ይጣቕዓሎምን ኣለዉ። ሕመቕ ክሳዕ ክንድዚ እዩ ዝበፅሕ ዘሎ።

`ዋላ’ኳ ህይወት ካልኦት ሰባት ዝሓሸ ንምግባር እጃምና ክንገብር እንተለና፡ ስለምንታይ እዩ ኩሉ ነገራት፡ ኣብ መወዳእታ፡ ቅድሚ ምቕንዑ፡ ፍፁም ዕንወት ናይዛ ሕጂ ዘላ ዓለምን ልዕለ ባህርያዊ ዳግመ-ፍጥረታን ከም ዝኸውን ምዝካር ኣገዳሲ ዝኸውን?`