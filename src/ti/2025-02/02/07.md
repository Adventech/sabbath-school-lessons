---
title:  ተወሳኺ ፅንዓት
date:   11/04/2025
---

Read Ellen G. White, “The Revelation,” pp. 578–581 in The Acts of the Apostles.

ብዙሓት ሃይማኖታት ዓለም ጉዳየን ምስ ሓሳባት ጥራይ እዩ፡ ብኣንፃሩ እቲ ኣብ ሃይማኖት ክርስትና ዝርከብ ሓሳባት ኣብ ታሪኻዊ ፍፃመታት ብፅኑዕ ዝተሰረተ እዩ። መፅሓፍ ቅዱስ ኣብ ታሪኽ ኣምላኽ ምስ ደቂ ሰባት ዝገበሮ ርክብ ዝገልፅ ዛንታ ኮይኑ፡ ንኣሽሓት ዓመታት ዝፀንሐ ከምዚ ዝኣመሰለ ምትእስሳር ብምፅናዕ ድማ ብዛዕባ ቅኑዕ ባህሪ ኣምላኽ ብዙሕ ክንመሃር ንኽእል።

ሓድሓደ ግዜ ግና፡ ክርስትያናት ተመሳሳሊ ነገራት ምስማዕ ይስልችዎም ኣለዉ ኢሎም የማርሩ እዮም። ሓድሓደ ግዜ፡ እቲ ፍሉይ ትንቢታዊ መልእኽትና ኣብ ቅድሚ ህዝቢ ክስበኽ ከሎ፡ ድሮ ሰሚዕናዮን ሓድሽ ነገር ክንመሃሮ ከም ዘይንኽእልን ይመስለና።

መልእኽትና ዘይቅየርን ቅኑዕን ምዃኑ ግን ቀሊል ወይ ዘይብድህን እዩ ማለት ኣይኰነን። ብኣንፃሩ: ካብ ኣእምሮ ሓደ ደረት ኣልቦ ኣምላኽ ዝመሓላለፈና ሓበሬታ ከተፅንዕ ከለኻ: ኣብ መወዳእታ ሓደ ኣርእስቲ ፈፂምካ ከም ዘይትበፅሕ ቀልጢፍካ ክትፈልጥ ኢኻ። ሓደ ካብቲ ኤለን ጂ. ዋይት ምኽንያት ምፅሓፍ መፅሓፍ ራእይ ዮሃንስ ምዃኑ እተለልየሉ ምኽንያት፡ ንክርስትያናዊት ቤተ ክርስቲያን ኣብ ታሪኻዊ መልእኽታ ንኹሉ ግዜ ንምፅናዕ እዩ ትብል። “ገለ ካብቶም ናእሽቱ ኣገልገልቲ [ናይቲ እዋን]. . . ብዛዕባ እቶም ዝደጋገሙ ዝነበሩ ሓቅታት ተሰላችዮም። በቲ ንሓድሽን ዘሰንብድን ነገር ዝነበሮም ባህጊ ሓደስቲ ዓይነት ዶክትሪናት ከተኣታትዉ ሃቀኑ።”—The Acts of the Apostles, p. 580። ክሳብ ክንድኡ፡ ብዛዕባ መፃኢ እትገልፅ መፅሓፍ ጥራይ ዘይኰነስ፡ ብዛዕባ ሕሉፍ እውን እዩ፡ መበቆላዊ ዝኾነ ነገር ንምድላይ ብትምኒት ተሳሒብና ከይንዘብል ኣብ ታሪካዊ ሰረት እምነትና ምእንቲ ኽንፀንዕ ዝተሃንደሰ እዩ።

**መመያየጢ ሕቶታት:**

`ቅዱሳት መፃሕፍቲ ሓድሽ ሓበሬታን ሓድሽ ርድኢትን ካብ ምፍራይ ዓዲ ኣይውዕልን እዩ። ሓደ ሰብ ሓድሽ ነገር ንምምሃር ዘለዎ ድሌት ኣብቲ ድሮ ዝተዋህበና ሓቅታት መልሕቕ ምፅናሕ ዘለዎ ኣገዳስነትን ብኸመይ ከመዛዝን ይኽእል?`

`ቤተ ክርስቲያን ንሓድሽ ትርጉማት ትንቢት ከመይ ክትምልስ ኣለዋ? ወትሩ ዝያዳ ክንመሃር ከም ዘለና እኳ እንተፈለጥና፡ እቲ ሓድሽ ብርሃን ኣገዳሲ ድዩ ወይስ ፋሽን ጥራይ ድዩ፡ ወይስ ጌጋ’ውን ከይተረፈ ብኸመይ ንፈልጦ?`

`ኣብ ካልኣይ ኲናት ዓለም፡ ኣብ ፓስፊክ ዝነበረ ባሕረኛ እንዳሞተ እንከሎ፡ ነቲ ሓኪም “ኣነ ዘኽታም እየ” በሎ። ምስ ሞትኩ መን ይዝክረኒ?” እቲ ሓኪም ከምዚ ክብል መለሰ፡ “ኣነ ኩሉ ግዜ ክዝክረካ እየ”። እቲ ሓኪም ዝበሎ ቃላት ዋላ’ኳ ፅቡቕ መንፈስ እንተሃለዎ፡ ይንዋሕ ይሕፀር ንሱ’ውን ክመውት’ዩ፡ ዝኽሪ ናይቲ ዘኽታም ባሕረኛ’ውን ከምኡ። እዚ ፀብፃብ እዚ፡ ኣብ መወዳእታ ሞት ናይ መወዳእታ ቃል እንተ ኣልይዎ፡ ንዅሉ ህይወትና ከንቱነትን ትርጉም ኣልቦን ምዃኑ ንኽንርዳእ ብኸመይ ይሕግዘና?`