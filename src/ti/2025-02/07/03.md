---
title:  ክልተ ኪሩቤል
date:   12/05/2025
---

እቶም ቀዳሞት ወለድና ካብ ገነት ኣብ ዝተሰጉላ ቅፅበት፡ ኣምላኽ ተስፋ መሲሕ ሃቦም (ዘፍ3:15)። ብድሕሪኡ ድማ ኣብ በርታት ኤደን ሓያል ምልክት ኣቖመ፡ ንሱ ኸኣ ኣብ መንጎኦም ዘንፀባርቕ ብርሃን ዘለዎም ክልተ ኪሩቤል እዩ። እዚ ትርኢት’ዚ ምስቲ ምሳሌ ዙፋን ኣምላኽ ዝኾነ ታቦት ቃል ኪዳን ኣዝዩ ዝመስል ብምዃኑ ካብ ልዕሌና ክጠፍእ የብሉን።(ዘፅ 25:18)።

`ዘፍ 3:21–24 ኣንብቡ። ኪሩቤል ንምንታይ ዕዮ እዮም ተመዚዞም—ስለምንታይ?`

ሓጥኣን ሰባት ናብታ ኦም ህይወት ንኸይቀርቡ ምክልኻል ንኪሩቤል ዝተዋህበ ሓላፍነት ክኸውን እንከሎ፡ (ዘፍ 3:22)፡ ሓደ መዓልቲ ደቂ ሰብ ናብ ገነት ከም ዝምለሱ ናይ ተስፋ፡ መብፅዓ ምሳሌ እውን እዮም ኔሮም። “ወዲ ሰብ ካብቶም ደስ ዝብሉ ጎደናታት ምስ ተሶገ፡ ኤደን ገነት ንነዊሕ እዋን ኣብ ምድሪ ፀኒሓ እያ። ዝወደቐ ዘርኢ ሰብ ንነዊሕ ግዜ ነታ በርታታ ብሓለውቲ መላእኽቲ ዝተከልከለት ናይ ንፅህና ቤቱ ኣማዕድዩ ንኽርእያ ተፈቒድሉ እዩ። ኣብቲ ብኪሩቤል ዝሕሎ ዝነበረ በሪ ገነት ድማ መለኮታዊ ክብሪ ይግለፅ ነበረ። ኣዳምን ደቁን ከኣ ንእግዚኣብሄር ከምልኹ ናብኡ ይመፁ ነበሩ። ኣብኡ ድማ ነቲ ብምጥሓሶም ካብ ኤደን ዘስጎጎም ሕጊ ናይ ምእዛዝ መብፅዓኦም ኣሐደሱ. . . .ኣብቲ ናይ መወዳእታ ምምላስ ግና፡ ኣብቲ ሓድሽ ሰማይን ምድርን ዝህልወሉ (ራእ 21:1)፡ ካብቲ መጀመርታ ዝነበሮ ብዝበልፅ ክብርን ፅባቐን ክሕደስ እዩ።”—Ellen G. White, Patriarchs and Prophets, p. 62.

እቲ ኣብ ዘፍጥረት 3:24 ዘሎ ኣገላልፃ ቃላት መሳጢ እዩ፡ እግዚኣብሄር ብሸነኽ ምብራቕ ኪሩቤል ከም “ዘቐመጠ” መፅሓፍ ቅዱስ የመልክት፡ እቲ ኣብዚ ዝተጠቕመሉ መበቆላዊ ናይ እብራይስጢ ቃል “shakan” ዝብል ኮይኑ፡ ሱር ቃል ናይቲ ቅዱስ “ማሕደር” ዝብል እዩ (ዘፅ 25:9, ዘሁ 3:26 ርአ)፡ እዚ ኸኣ እቲ ህልውና ኣምላኽ ኣብ ማእከል ህዝቡ እንከሎ እዩ። ዋላኳ እቲ ህልውና ኣምላኽ ዝገልፅ ልሙድ ዝኾነ ቃል “Shekinah” ሽኪናህ፡ ኣብ መፅሓፍ ቅዱስ ኣይሃሉ እምበር፡ ኣብቲ “ማሕደር” ዝብል ቃል መሰረት ተጌሩ ዝተተርጎመ እዩ። ቓል ብቓል ትርጉም ናይ shakan ሻካን “ብሸነኽ ምብራቕ ገነት ኤድን ምስ ናይ እተምበልብል ሃልሃልታ ሴፍ፡ ኪሩቤል ኣቐመጠ።” ተባሂሉ ክንበብ ይኽእል እዩ።

ኣብ መፅሓፍ ቅዱስ፡ ኪሩቤል ምስ ህልውና ኣምላኽ ዝተሓሓዙ እዮም (1 ዜና 13:6, መዝ 80:1, ን ኢሳ. 37:16)፡ ብፍላይ ድማ ምስቲ ስሙ ዝእወጀሉ ቦታ ዙፋኑ። እቶም ኣብ ራእይ 4ን 5ን ኣብ ዙፋን ኣምላኽ ዘለዉ 24 ሽማግለታት ውዳሴኡ እናዘመሩን ንኹሉ ዝፈጠረ ብምዃኑ ናይ ምግዛእ መሰሉ ከም ዝእውጁን ክንስሕቶ የብልናን(ራእ 4፡11)። እዚ ነቲ ናይ ዙፋን ክፍሊ ትዕይንቲ ከምኡውን ምሕረት ከም ዝረኸቡ ሓጥኣንን ምስ ፈጣሪና ዘለና ርክብን ንኽንርዳእን ክሕግዘና ይኽእል እዩ።