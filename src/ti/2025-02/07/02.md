---
title:  እኔኹ ልኣኸኒ
date:   11/05/2025
---

ቅድሚ ዓመታት፡ ሓንቲ ቤተ ክርስትያን ሓድሽ መምለኺ ቦታ ንምስራሕ ነቲ ግዚኡ ዝሓለፎ ምድሪ ቤት ክትሕድሶ ወሰነት። ሓደ ካብቶም መጀመርያ ዝገበርዎም ነገራት፡ ሓድሽ መብራህቲ ምግባር እዩ፡ እዚ ድማ ነቲ ቦታ ፅባቐ ክውስኸሉ እዩ ኢሎም ብምእማን እዩ። ይኹበር ምስ ተገጣጠመ፡ እቲ ቦታ ዝበለፀ ክፉእ ኮነ፡ ምኽንያቱ እቲ ድሙቕ መብራህቲ ኣበር ናይ ምቅላዕ ባህሪ ስለ ዘለዎ እዩ።

እቲ ናይ ኢሳያስ ዘስደምም ናይ ዙፋን ኣምላኽ ራእይ፡ ሓጢኣተኛነቱ ዘገንዘቦ ዘሕምም ክስተት እዩ ኔሩ። " ሽዑ ድማ፡ ከናፍረይ ዝርኹስ ሰብ እየ፡ ኣብ ማእከል እቲ ኸናፍሩ ዝርኹስ ህዝቢ ኸኣ እነብር ኣሎኹ እሞ፡ ወይለይ፡ ኣዒንተይ ንንጉስ፡ ንእግዚኣብሄር ጐይታ ሰራዊት፡ ርእየን እየን እሞ፡ ጠፋእኩ፡ በልኩ።" (ኢሳ 6: 5)። ብድንገት ናብ ዙፋን ኣምላኽ እንተ ድኣ ቀሪብና ንሕና እውን ተመሳሳሊ ስምዒት ምተሰምዓና። እቲ ብርሃን ንኹሉ ኣመኽንዮታትና ከወግድ ዝኽእል ድምቐት ኣለዎ። ኣብ ቅድሚ ህልውና ኣምላኽ ድማ ጥፉኣት ምዃንና ኢና እንግንዘብ። ኢሳያስ ኣብ ዘመን ህይወቱ ዘይተፀበዮ እዩ ዘጋጥሞ ኔሩ።

`ኢሳ 6:6–8 ኣንብቡ። ኢሳያስ ሓጢኣት ማለት "ርኽሰት" ምዃኑ ይፈልጥ እዩ። ዓስቢ ሓጢኣት ከኣ ሞት እዩ። እቲ ፈቃር ኣምላኽ ኣብ ክንዲ ንሳዕቤናት ሓጢኣት ዝሓድገና ናብኡ ኣቕረበና። ናይዚ ርክብ እዚ ውፅኢት እንታይ ነበረ፡ ስለምንታይከ እዩ ኣገዳሲ ዝኸውን?`

ሱራፍኤል ካብቲ መሰውኢ ጓህሪ ወሲዱ ከናፍሩ ምስ ተንከፈ ኢሳያስ ካብ ሓጢኣቱ ነፅሀ። እዚ እቲ ብህዝቢን ንህዝብን ኣምላኽ ምልጃ ዝግበረሉ ናይ ዕጣን መሰውኢ ክኸውን ይኽእል እዩ። (ራእ 8:3, 4 ርአ)። ሓጢኣቱ ተሓድገሉ፡ ሽዑ ድማ ኣብ ቅድሚ ህልውና ኣምላኽ ንኽቐውም ከም ብቑዕ ተቖፅረ– ካብዚ ንላዕሊ ግና፡ ኣብዛ ዓለም ኣምባሳደር ኣምላኽ ክኸውን ተመዘዘ።

ኣዝዩ ዘገርም፡ እቲ "ሱራፌል" ዝብል ቃል ትርጉሙ "ዝነድድ" ማለት ምዃኑ እዩ። እየሱስ ንኣገልግሎት ዮሃንስ መጥምቅ ክገልፅ እንከሎ ኣስተውዕልዎ እሞ "ንሱ ዚነድድን ዜብርህን መብራህቲ ነበረ። ንስኻትኩም ከኣ በቲ ብርሃኑ ቕሩብ ጊዜ ባህ ኪብለኩም ደሌኹም።" (ዮሃ 5: 35)። ዋላኳ ዮሃንስ ንባዕሉ ሓጥእን ፀጋን ምድሓንን ዘድልዮ እንተ ኾነ፡ ኣገልግሎቱ ናብቲ እንኮ ፀጋን ምድሓን ክህብ ዝኽእል ዘመልክት ነበረ።

እየሱስ ፍፁም ክብሪ ኣምላኽ ክገልፅ እዩ መፂኡ—ኣምላኽ ከኣ ከም ናይ ሱራፌል ዝበለ ዕማም ዝዓምም ሓጥእ ነብዪ ለኣኸ።

`ኢሳያስ ሓጢኣቱ ከም ዝፀረየሉ ድሕሪ ምፍላጡ እዩ፡ እኔኹ ልኣኸኒ ዝበለ። ብኸመይ ኢና ነፍሲወከፍና ሓጢኣትና ብደም እየሱስ ነፂህና፡ ከምቲ ኢሳያስ ዝበሎ ክንብል እንኽእል?`