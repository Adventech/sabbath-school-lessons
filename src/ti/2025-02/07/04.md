---
title:  ከም ጉሁር ሓዊ
date:   13/05/2025
---

ኪሩቤል፡ ኣብ መላእ ብሉይ ኪዳን ከም ህያዋን ፍጡራት(ሕዝ 10:8) ወይ ወርቃዊ ምስሊታት(ዘፅ 25:18)፡ ይረኣዩ። መብዛሕትኡ ጊዜ ኸኣ ኣብ ጎኒ ዙፋን ኣምላኽ ቆይሞም፡ ንኣድማስ ክብሩ ከንፀባርቑ ይረኣዩ። ከምኡውን ኪሩቤል ኣብ መጋረጃ ቅድስተ ቅዱሳት ተጠሊፎም ይረኣዩ እዮም (ዘፅ 26:1)። ኣብ መፅሓፈ መዝሙር ፡ ኣምላኽ ኣብ ልዕሊ ፍጥረቱ ዘለዎ ምልኪ ብመልክዕ ግጥሚ ኣብ ኪሩቤል ተቐሚጡ ከም ዝበርር ይገልፆ (መዝ 18:10)። እግዚኣብሄር ኣብ ልዕሊ ታቦት ቃል ኪዳኑ ኣኽናፎም ናብ ሕድሕዶም ኣቢለን ብዝተዘርግሓ ካብ ወርቂ ዝተሰርሑ ክልተ ኪሩቤል ክግበሩ ኣዘዘ። (ዘፅ 25:18–20)።

`ሕዝ 1:4–14 ኣንብቡ። ኣብዘን ጥቕስታት ምስቲ ኣብ ኢሳ 6:1–6 ን ራእ 4:1–11ዘሎ ትዕይንቲ እንታይ ምምስሳል ተገሊፁ ይርከብ?`

ህዝቅኤል ዘስደምም ሓይሊ ኣምላኽ ብዘርኢ ዝቐረበ እዩ። እዚ ድማ ምስቲ ህዝቢ ኣምላኽ ኣብቲ እዋን ዘሕልፍዎ ዝነበሩ ፀገም ኣዛሚድካ ብእኡ ክትጅምር ዘደናግር ትዕይንቲ እዩ፡ እቲ ሕሩይ ህዝቢ ኣብታ ናይ ተስፋ ምድሪ ዘይኮነስ ኣብ ባቢሎን ኣብ ምርኮ እዩ ኔሩ። ህዝቅኤል ነቲ ኣብ ቅድሚኡ ዝተቐመጠ ትዕይንቲ ከፅንዕ እንከሎ፡ ንላዕሊ ገፁ ቁሊሕ ኢሉ ዙፋን ኣምላኽ ልዕሊ ኹሉ ኮይኑ ረኣየ።

ምስቲ ኣብ ካልእ ዘሎ ራእያት “ዙፋን” ኣገዳሲ ምምስሳል ኣስተብህለሉ። እቶም ህዝቅኤል ዝመስከረሎም ህያዋን ፍጡራን፡ ከምቶም ኣብ ራእይ ዮሃንስ ዝነበሩ ህያዋን ፍጡራን፡ ከም ናይ ኣንበሳ፡ ንስሪ፡ ብዕራይን ሰብን ዝበለ ገፅ ኣለዎም።

እዞም ኣርባዕተ ገፅ ዘለዎም ሚስጥራዊያን ፍጡራት እዚኣቶም፡ ኣብቲ ናይ ህዝቅኤል ናይ መጀመርታ ገለፃ ስሞም ኣይተገልፀን፡ ድሒሩ ግና ኣብ ካልእ ትዕይንቲ ናይ ዙፋን ክፍሊ (ህዝ 10:1–21)፡ “ኪሩቤል” ተባሂሎም ተፀዊዖም፡ ከምኡውን ካብ ራእይ ኢሳይያስ ብዛዕባ ሱራፍኤል ዝቃፀል ጓህሪ ኢና እንረክብ። ምስ ናይቶም ኣብ ራእይ ዮሃንስ ዝተጠቕሱ ህያዋን ፍጡራት ዝመሳሰል ገፅ ኣለዎም።

ዙፋን ኣምላኽ ኣብ እንርእየሉ እዋን– ኣብቲ ምስ ሙሴ ከም መራኸቢ ቦታ ዘገልግል ዝነበረ፡ ኣብ ናይ ኪዳኑ ታቦት ኮነ፡ (ዘፅ 25:22)፡ ወይ ኣብቲ ዘስደምም ራእያት ነብያት– ኪሩቤል ኩሉ ግዜ ኣብኡ ኣለዉ። ምስ ዙፋን ኣምላኽ ብቐረባ ዝተኣሳሰሩ እዮም። ኩሎም ፍጡራት ኣምላኽ ክብሩ ከንፀባርቑ እዮም ተፈጢሮም– እዚ ክንብል እንከለና ብዛዕባ እቶም ብምስሉ ዝተፈጥሩ ደቂ ሰብ ኮነ ወይ ድማ እቶም ኣብ ዙፋኑ ዝተጣበቑ መላእኽቲ ኢና እንዛረብ ዘለና። .

`እቲ ኩሉ ዝኽእል እግዚኣብሄር ኣምላኽ ቅዱስ፡ ቅዱስ፡ ቅዱስ እዩ። ምስቲ ህዝቅኤል ኣብዚ ዝምስክረሉ ቅድስና ብምንፅፃር ብኸመይ ትመዝኖ? መልስኻ ወንጌል ]ማዕረ ኽንደይ ከም ዘድልየካ እንታይ ይነግረካ?`