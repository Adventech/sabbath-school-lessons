---
title:  ደም ኣብዑርን ድቤላታትን
date:   05/05/2025
---

ገለ ሰባት ነቲ ናይ መስዋእቲ ፅንሰ ሓሳብ ዘየናሕሲ፡ ኮርኳሒ፡ ዘይፍትሓውን ክብሉ ነቒፎምዎ እዮም፡፡ ይኹንምበር፡ እቲ ጉዳይ እውን ብትኽክል ከምኡ እዩ። ሞት ክርስቶስ ዘሰክሕን፡ ከቢድን ዘይፍትሓውን እዩ ኔሩ—እቲ ንፁህ ምእንቲ በደለኛ ሞተ። ናይ ሓጢኣት ሽግር ንፍታሕ ዘድለየ እዚ እዩ። እዞም ከበድትን ዘሰክሑን ዘይፍትሓውያን ዝነበሩ መስዋእትታት እምበኣር ነቲ ናይ ክርስቶስ ሞት እዮም ዘመላኽቱ ኔሮም፡፡

`እብ 10:3–10 ኣንብቡ። እዘን ጥቕስታት ብዛዕባ'ቲ ህዝቢ ኣምላኽ ኣብ ብሉይ ኪዳን ዘቕርብዎ ዝነበሩ መስዋእትታት እንታይ ይምህረና? ሓጥኣን ብኣኣቶም ብሓቂ ክድሕኑ ዘይክእሉ እንተ ኾይኖምከ፡ ስለምንታይ ምስዋእ ኣድለየ?`

እቲ ገንሸልን ካልኦት ዝስውኡ እንስሳታትን ተራ ምሳሌ ኮይኖም፡ ነቲ ንቕድሚት ዝመፅእ ዘስተሰሪ መስዋእቲ ገንሸል ኣምላኽ ዘመላኽቱ እዮም። ናይ እምነት ተግባራት ኮይኖም፡ ንሓጥኣን ድማ ኣብ ዕዮ ናይቲ ዝመፅእ መሲሕ እምነቶም ብጭቡጥ ዝገልፁሉ መገዲ እዩ ኔሩ። መብዛሕትኡ ግዜ ነዞም ከምዚኦም ዝበሉ ከም ምሳሌታት(ፅላሎት) ኢና እንምልከቶም፡ እዚኣቶም ድማ በቲ ኣካል ዝተፈፀሙ እዮም፡፡ ገለ ሰባት ነቶም መስዋእትታት ነቲ ናይ ክርስቶስ ናይ መስቀል ሞት ከም " ንኣሽቱ ትንቢታት" ጌሮም ይገልፅዎም።

እቶም ምስቲ መስዋእቲ ዝተኣሳሰሩ ስርዓታት ንመገሻ ከም እትኸፍሎ ክፍሊት ዝመሳሰል እዩ። ናይ ባቡር ወይ ኣውቶቡስ ወይ ኣውሮፕላን ትኬት ምስ ገዛእካ፡ እቲ ዝኸፈልካሉ ጉዕዞ ብኡ ንብኡ ኣይኮንካን እትጎዓዞ። ኣብ ክንዳኡ፡ ትኬት ወይ ድማ ናይ መሳፈሪ ፍቓድ እዩ ዝወሃበካ፡ እዚ ኸኣ ናይቲ ዝግበር ጉዕዞ ምልክት ወይ መብፅዓ እዩ። ኣብታ ቁራፅ ወረቐት(ትኬት) ክንዲ ዝደለኻ ኮፍ ክትብል ትኽእል ኢኻ፡ ይኹንምበር ናብ እትኸዶ ቦታ ግና የብልካን። ተሰቒልካ ጉዕዞ ምስ ጀመርካ ግና፡ እቲ ዝኸፈልካሉ ረኺብካዮ ኢኻ፡ እታ ትኬት ከኣ ኣገዳስነት ኣይህልዋን።

እቶም ናይ መስዋእቲ እንስሳታት እውን ከምኡ እዩ። ዝፃወትዎ ዓብዪ ተራ ኔርዎም እዩ፡ እቲ ሓቀኛ መስዋእቲ ሓንሳእ ምስ ተገብረ ግና ትርጉም ኣልባ እዮም ዝኾኑ— እቲ ኣብታ ምድራዊት መቕደስ ኣብ መንጎ እታ ቅድስትን ቅድስተ ቅዱሳንን ዝነበረ መጋረጃ ብሞት እየሱስ ምስ ተተርተረ ዝተጋህደ ክውንነት እዩ። “መጋረጃ ቤተ መቕደስ ካብ ላዕሊ ኽሳዕ ታሕቲ ኣብ ክልተ ተተርተረ።" (ማር 15: 38)። እቲ መቕደስን ስርዓተ መስዋእቲ ብምሉኡ፡ ነቲ ናይ ክርስቶስ ኣብ መስቀል ምሟት ዘመላኽት እዩ። ክርስቶስ መብፅዓኡ ኣብ መስቀል ሓንሳእ ምስ ፈፂሞን ካብ ሞት ብዓወት ምስ ተንስአን፡ እቶም ፅላሎታት ዘየድልዩ ኮኑ።

`ብዛዕባ'ቲ ብሞት እየሱስ፡ በቲ ሰብ ዝኾነ ቃል፡ ጥራይ ክዕረቕ ዝኽእል ክፉእነት ሓጢኣት’ሞ ሕስብ ኣብሉ(ዮሃ 1:1–3, 14ርአ)። እዚ ብዛዕባቲ ንሓጢኣት ክህልወና ዝግብእ ኣረኣእያ እንታይ ይነግረና?`