---
title:  እየሱስ ኣብ ቤተ መቕደስ
date:   07/05/2025
---

ኣብ መላእ ታሪኽ ምድሓን ውጥረት ኣሎ። እግዚኣብሄር ነቲ ሓደ እዋን ምስኡ ዘስተማቐርናዮ ሕብረት ክሕድሶን ናብኡ ከቕርበናን እዩ ዝምነ። ሓጥኣን ሰባት ናብ ቅድሚ ህልውናኡ ምምፃእ ግና ከጥፍኦም እዩ። “ብረሲእነት ባህ እትብል ኣምላኽ ኣይኰንካን እሞ፣ እኩይ ምሳኻ ኣይሐድርን።” መዝ 5፡4 ክብል ዳዊት ይፅሕፍ። ኣብ ተመሳሳሊ እዋን፡ ዳዊት ከምዚ ይብል፡ “አነ ግና ብብዝሒ ሳህልኻ ናብ ቤትካ ኽአቱ፣ ብፍርሃትካ ናብ ቅድስቲ መቕደስካ ኣቢለ ኽሰግድ እየ።” (መዝ5:7)።

`ሃጌ 2:7–9 ኣንብቡ። እታ ካልኣይቲ መቕደስ እንዳ ተሃንፀት እንከላ፡ ነብዪ ሃጌ ዘስደምም ተስፋ ተዛረበ፡ ንሱ ኸኣ እታ ሓዳስ መቕደስ ካብታ ናይ መጀመርታ ንላዕሊ ብልፅቲ ከም እትኸውን እዩ። እዚ ትንቢት እንታይ እዩ ዝብል ዘሎ?`

እቲ ናይ መጀመርታ ቤተ-መቕደስ ብሰለሙን ምስ ተመረቐ፡ እቲ ሸኪናህ “Shekinah” ክብሪ—እቲ ንደቂ እስራኤል ኣብቲ ናይ ከንኣን ጉዕዞኦም ዝስንዮም ዝነበረ ህልውና ኣምላኽ— ነቲ መቕደስ መልኦ፡ እቶም ካህናት ድማ ከገልግሉ ኣይከኣሉን (1 ነገ 8:10, 11)። እቲ ካልኣይ ቤተ መቕደስ ምስ ተመረቐ ድማ፡ እቲ ዝፋን ኣምላኽ ዘመልክት ዝነበረ ናይ ቃል ኪዳኑ ታቦት፡ ኤርምያስ ስለ ዝሓብኦ ተሳእነ። ኣብዚ እዋን ግና ጋሃዳዊ ህልውና ኣምላኽ ነቲ መቕደስ ኣይመልኦን። ኣዝዩ ዘሕዝን እዩ ኔሩ። ናይ ሃጌ ትንቢት ድኣ ብኸመይ እዩ ክፍፀም ዝኽእል?

እየሱስ ኣብታ ካልኣይቲ መቕደስ እዩ፡ ኣምላኽ ሰብ ኮይኑ ስጋን ደምን ለቢሱ፡ ብኣካል ዝተጋህደ። ኣምላኽ ካብ ድሕሪ መጋረጃ ወፂኡ ከም ሓደ ካባና ኮነ ከምኡውን ኣብዛ ዝዓነወት ዓለም ተፀንበረና። ወዲ ኣምላኽ ወዲ ሰብ ምዃኑ፡ ገፁ ክንርኢ፡ ድምፁን ምስክርነቱን ክንሰምዕ ከኣልና፡ ንኣብነት፡ ንሓደ ዘይንፁህ ለምፃም ተንኪፉ ምሉእ(ኣንፅሆ) ክገበሮ እንከሎ(Matt. 8:3)። እግዚኣብሄር ኣብ ክንዲ ናብኡ ወገን ዘቕርበና ናብና ብምቕራብ እዩ ናብኡ ኣፀጊዑና። ብኣካል ከኣ ናባና ወረደ። መፅሓፍ ቅዱስ ብዛዕባ እየሱስ ከምዚ እንተበለ እምበኣር ዘገርም ኣይኮነን: “እንሆ፡ ድንግል ክትጠንስ ወዲውን ክትወልድ እያ፡ ስሙ ኸኣ ኣማኑኤል ኪብልዎ እዮም፡ ትርጉሙ፡ ኣምላኽ ምሳና እዩ።” (ማቴ 1:23)። እዚ እንታይ ማለት ምዃኑ ኣስተንትንዎ፡ ፈጣሪ ቆስሞስ ኣብ መንጎና ክነብር ጥራይ ዘይኮነስ ምእንታና ንኽመውት ትሕት በለ።

`ፍቕሪ ኣምላኽ ብዓብዪኡ ዝተገልፀ ኣብ መስቀል እዩ። ሓቅነት ፍቕሪ ኣምላኽ ክንርእየሉን ክንመሃረሉን እንኽእል ካልእ እንታይ ኣሎ?`