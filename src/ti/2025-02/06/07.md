---
title:  ተወሳኺ ፅንዓት
date:   09/05/2025
---

ቅዱሳት መፃሕፍቲ ድሕነትና ከውሕስ ብቑዕ ዝኾነ ክርስቶስ ጥራይ ምዃኑ ብንፁር ይገልፁ። ህይወቱ እታ እንኮ ሓጢኣት ዘይብላ ሰብኣዊት ህይወት እያ ነይራ፡ እታ ብሕታዊት ኣብነት ናይቲ ንኽብሪ ኣቦ ፍፁም ዕግበት እትህብ ህይወት እውን እያ ኔራ። ንሱ እቲ ኣበር ዘይብሉ ገንሸል ኣምላኽ እዩ፡ ሕጂ ድማ ናይ ደቂ ሰብ ዘልኣለማዊ ውሕስነትና ኮይኑ ደው ኢሉ ኣሎ። ማዕረ ማዕሪኡ ድማ ነቲ ኣምላኽ ንእከይ ዝህቦ ምላሽ ዝኾነ ፍርዲ ኣዕጊቡ በደልና ኣብ ገዛእ ርእሱ ፆረ። ዮሃንስ ነቲ ንምእማኑ ዘፀግም ትዕይንቲ ሰማያዊ ፍጡራት ኣብ ዙርያ ዝፋን ኣምላኽ ተኣኪቦም ክዕዘብ ከሎ፡ ብኽያት ደው ከብል ተነግሮ ምኽንያቱ... “ እቲ ካብ ነገድ ይሁዳ ዝኾነ ኣንበሳ . . . ስዒሩ ኣሎ ” (ራእ 5:5)።

ሓጢኣት ክሳብ ክንደይ ሕማቕ ምዃኑን ብሓቂ ዘርኢ ወዲ ሰብ ክሳብ ክንደይ ከም ዝወደቐን እውን ሕሰብዎ እሞ፡ ፀገም ሓጢኣት ንምፍታሕ ሞት እየሱስ፡ ባዕሉ ኣምላኽ ጥራይ እኹል ከም ዝኸውን። እግዚኣብሄር ከድሕነና ዝኽእል ካልእ መገዲ እንተዝህሉ ነይሩ፡ ንመትከላት መለኮታዊ መንግስቱ ከይጠሓሰ ብርግፅ ምገበሮ ነይሩ።

“እቲ ዝተጣሕሰ ሕጊ እግዚኣብሄር ህይወት ሓጥእ ዝጠልብ ነበረ። ኣብ ኩሉ ኣድማስ ንሰብ ወኪሉ ድሌታቱ ከዕግብ ዝኽእል ድማ ሓደ ጥራይ እዩ ነይሩ። መለኮታዊ ሕጊ ከም እግዚኣብሄር ከም ባዕሉ ቅዱስ ስለ ዝኾነ፡ ምስ እግዚኣብሔር ዝመጣጠን ሓደ ጥራይ እዩ ንበደሉ ክዓረቕ ዝኽእል። ብዘይካ ክርስቶስ ንዝወደቐ ሰብ ካብ መርገም ሕጊ ክብጀዎን ምስ ሰማይ ክሰማማዖን ዝኽእል ኣይነበረን። ክርስቶስ በደልን ሕፍረትን ሓጢኣት ኣብ ርእሱ ምወሰደ- ነቲ ቅዱስ ኣምላኽ ኣዝዩ ዘሕዝን ሓጢኣት፡ ንኣቦን ወዱን ክፈላልዮም ኣለዎ። ክርስቶስ ነቲ ዝወደቐ ዓሌት ንምድሓን ናብ መዓሙቕ ሕሰም ምበፅሐ።”—Ellen G. White, Patriarchs and Prophets, p. 63.

**መመያየጢ ሕቶታት:**

`ዮሃንስ ነቲ “ዝተሓርደ” ዝመስል ገንሸል ናብ ክፍሊ ዝፋን ክኣቱ ረእዮ። ራእይ 13:8 እየሱስ ካብ ምምስራት ዓለም ኣትሒዙ “ዝተሓርደ” ምዃኑ ይነግረና። እቲ ትልሚ ምድሓን ከየድለየና እንከሎ ድሮ ኣብ ቦትኡ ብምንባሩ ብዛዕባ ኣምላኽ እንታይ ክንመሃር ንኽእል?`

`ብዙሓት ኣምላኽ ዘይኣምኑ ሰባት ኣብዛ ዝሑልትን ሓልዮት ዘይብላን ኣድማስ ንበይንና ከም ዘለና ይኣምኑ። ብኣንፃሩ ኸኣ መፅሓፍ ቅዱስ ብዛዕባ ኣምላኽ ጥራይ ዘይኰነስ ንዓለም ኣዝዩ ስለ ዘፍቀራ ናብኣ ከም ዝወረደ፡ ከምኡውን ምእንታኣ ከም ዝሞተ ይዛረብ። ንዓለምን ነቲ ኣብኣ ዘሎና ቦታን ካብቶም ብ ኣምላኽ ዘይኣምኑ ብዝፍለ መገዲ ክንርእያ እንኽእል ብኸመይ እዩ? ብካልእ ኣዘራርባ፡ ሓቅነት መስቀል ንኹሉ እቲ እንገብሮ ብኸመይ ክፀልዎ ይግባእ?`

`ስለምንታይ እዮም ደቂ ሰብ ብህይወትን ሞትን ትንሳኤን ክርስቶስ ጥራይ ክድህኑ ዝኽእሉ? ብተወሳኺ፡ እቲ ዝተኸፍለ ዋጋ ብዛዕባ ክፉእነት ሓጢኣት እንታይ ይነግረና?`