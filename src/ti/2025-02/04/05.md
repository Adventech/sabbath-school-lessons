---
title:  ገዛእቲ ኣህዛብ
date:   23/04/2025
---

እግዚኣብሄር ምስ እስራኤል ዝነበሮ ርክብ ነቲ ምስ ናይ ሓድሽ ኪዳን ቤተ ክርስትያን ዝህልዎ ርክብ ዓሚቕ ግንዛበ ዝህብ እዩ። ወረገ፡ ብብዙሕ መገዲ፡ ሃገረ እስራኤል ነቲ ናይ ቤተ ክርስትያን ጌጋታት ዘተንብህ እዩ ኔሩ። ካብታ ናይ ጥንቲ እስራኤል ዝበልፅ ልዕልና ኣለና ካብ ምባል ርሒቖም፡ ክርስትያናት ቅድሚ ሕጂ ኮነ ሕጂ ንተመሳሳሊ ፈተና ዝተቓልዑ እዮም።

`ማቴ 20:25–28 ኣንብቡ። እየሱስ ንደቂ መዛምርቱ ክርስትያናዊ ዕዮ ከዋቕሩ ኣንከለዉ ከመይ ዝበሉ ጌጋታት ንኸወግዱ እዮ ኣጠንቂቕዎም?`

እስራኤል ሰብኣዊ ንጉስ እያ ጠሊባ፡ እዚ ሕቶ ነታ ሃገር ናብ ሞራላዊ ውድቀት እዩ መሪሕዋ። ኣምላኽ ንህዝቡ መአረምታ ክኸውን ባቢሎናውያን ማሪኾም ክወስድዎም ክሳዕ ዝፈቅድ እቶም ነገስታት ቐስ ብቐስ ክፍኣቶም እንዳወሰኸ ከደ።

ኣብ ታሪኽ ቤተ ክርስትያን እውን ነዚ ዝመሳሰል ኣጋጢሙ እዩ። ዋላኳ ከም ሃገራት ኣህዛብ ዝበለ መዋቕር ክህልዎም ዘይግባእ እንተ ነበረ፡ ቆስጠንጢኖስ ናብ ስልጣን ምስ መፀ እሞ ክርስትያን ከም ዝኾነ ምስ ገለፀ፡ ኣመንቲ ኣዕሪፎም እዮም፡ ስደት ድማ ኣብቅዐ! እዚ ንርእሱ በረኸት እዩ ኔሩ፡ ድሕርዚ ግና ቤተ ክርስትያን ነቲ ናይቲ ሃፀይ ስልጣን ንረብሓኣ ክትጥቀመሉ ዝብል ሓሳብ ሓዘት።

ኣብ መንጎ እቶም ኣብ ራብዓይ ክፍለ ዘመን ዝነበሩ ክርስትያናት ከኣ ሓያለ ዓበይቲ ግጭታት ተላዕለ፡ ቤተ ክርስትያን ምፍትሖም ምስ ኣበያ ድማ፡ እቲ ሃፀይ ጣልቃ ንኽኣቱ ኣቤቱታ ኣቕረበት። ካብቲ እዋን እቲ ጀሚሩ ኸኣ እቲ ናይ ሮም ጳጳስ ጎሊሑ ወፀ፡ ኣብቲ ኣብ መንጎ መዘንኡ ላዕለዋይ ዝነበረሉ። ቤተ-ክርስትያን መንግስቲ ኣብ ጉዳይ ሃይማኖት ጣልቃ ንኽኣቱ ሓተተት፡ ሓንሳእ መንግስቲ መርግፅ እግሪ ምስ ረኸበ ኸኣ፡ ነገራት ካብ ሕማቕ ናብ ዝኸፍአ ከዱ። ከም ናይ ጥንቲ እስራኤል፡ መብዛሕትኡ ናይቲ ዝኸፍአ ዝበሃል ምዕራፋት ቤተ ክርስትያን ታሪኽ ቀጥታዊ ውፅኢት ናይቲ ቤተ ክርስትያን ምስ ዓለም እትገብሮ ምስምስ እዩ። ኣብቲ እስራኤል ናብ ኣምልኾ ጣኦት እተመልሰትሉን ነገስታታ ድማ ብፅምኢ ስልጣን ዝጋዕዘዩሉ እዋን— ህፃናት ንጣኦታት መስዋእቲ ክሳዕ ምግባር ዝበፅሑሉ—ቤተ-ክርስትያን ቐስ ብቐስ ሓያለ መገድታትን ኣገባባትን ኣረማዊ መንግስታት ተቐበለት፡ እዚ ድማ እሙናት ኣመንቲ ሰማእት ክሳዕ ዝኾኑ ኮነ ምኽንያቱ ከኣ ንቤተ ክርስትያንን-ሃገርን ስግኣት ኮይኖም ስለ ዝተራእዩ እዩ።

`ኣብ ባህልኹም፡ ማሕበረ-ሰብኩም፡ ነቲ ናይ እምነትና ንፁህነትንሓደጋ ከቃልዑ ዝኽእሉ ተመሳሰልቲ ፈተናታት ኣለዉዶ?`