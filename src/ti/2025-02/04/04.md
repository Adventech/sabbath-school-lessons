---
title:  ዝለመንካዮ እንትውሃበካ
date:   22/04/2025
---

ከምቲ ናይ መጀመርታ ኣመሰራርታኣ፡ እስራኤል ከም ናይ ካልኦት ሃገራት ሰብኣዊ ንጉስ ክህልዋ ኣይነበሮን፡፡ ድሕሪ ግዜ ግና፡ እምነት እስራኤል ተናወፀ፡ ከምኡውን ነቶም ካልኦት " ሃገራት" ኣህዛብ ዝነበሮም ርእሶም ምስኡ ተጣቢቓ ረኸብዋ።

`1 ሳሙ 8:4–18 ኣንብቡ። እቶም ሽማግለታት ንጉስ ክህልዎ ዝብል ሓሳብ ኣድላዪ ኮይኑ ዝረኸብዎ ስለምንታይ ይመስለካ? ብኸመይ መገዲ ኢና ብተመሳሳሊ ፈተናታት እንወድቕ?`

ንጉስ ክነግሰሎም ምጥያቕ፡ ኣምላኽ ኣብ ልዕሊ ህዝቡ ከይነግስ ምንፃኣ ምዃኑ ምስትዓል ኣዝዩ ኣገዳሲ እዩ። ከምቲ ኣመሰራርትኣ፡ እታ ሃገር ብቐጥታ ንፈጣሪ ክትምልስ ኔርዋ፡ እቲ ምስኡ ዝነበሮም ሕብረት ከኣ በቲ ቤተ መቕደስን ኣገልግሎታቱን ከምኡውን ካልኦት ነገራት ሓዊስካ ክግለፅ ኔርዎ። ንጉስ ብምጥያቖም፡ ከምቲ ናይ ኣህዛብ መንግስትታት ዝበለ ስቓይ እዮም ናብ ርእሶም ከምፅኡ፡ ኣብ ናይቲ ንጉስ ውግኣት ብሓይሊ ወተሃደራዊ ምዕስካር፡ ምህጋር፡ ግብርን ካልኦት ሕማቕ ነገራትን። ሓያላት ደቂ ሰባት ከምቲ ኣምላኽ ዝገብሮ ኣብ ክንዲ ብሰናይ ዝገዝኡ ንረብሓኦም ክገዝኡ ከም ዝፍትኑ ክበርሃሎም እዩ።

ከምኡውን እቲ ሓድሽ ምትዕርራይ ቀፃሊነት ዘለዎ እዩ ዝኸውን፡ እስራኤላውያን ነቲ ዝለመንዎ ክወሃቦም እዩ፡ ውርደት ማዃኑ ምስ ተረድኡ ግና፡ ኣይክላቐቑን እዮም። “በታ መዓልቲ እቲኣ ኻብ ቅድሚ እቲ ዝሐሬኹምዎ ንጉስኩም ክትምህለሉ ኢኹም፡ በታ መዓልቲ እቲኣ ግና እግዚኣብሄር ኣይመልሰልኩምን እዩ።" (1ይ ሳሙ 8: 18)።

ኣምላኽ ድኻም ህዝቡ ይፈልጥ እዩ፡ እስራኤል ሰብኣዊ ንጉስ ከም እትደሊ ኣቐዲሙ ተነብዩ ኔሩ እዩ። ገበርዎ እውን፡ ኣዝዩ ብዙሕ ናይቲ ቅዱስ ታሪኽ ዛንታ ድማ ሳዕቤን ናይ ምርጫኦም እዩ።

ዘዳ 17:14–20 ኣንብቡ። ኣምላኽ “ኣነ ንጉስ ክህቦም እየ” ከም ዘይብል ኣስተብህሉ እንታይ ድኣ ህዝቡ እዮም ከም ዝደልዩ ዝውስኑ ዘለዉ። . ኣምላኽ ንህዝቡ ካብ ገለ ክፍኣት መንግስቲ ደቂ ሰባት ንምክልኻል መከላኸሊታት ኣዳልዩ እዩ- ዋላ እኳ ከምቲ ታሪኽ ህዝብን ነገስታቱን ዘርእዮ፡ እቲ መከላኸሊታት መብዛሕትኡ ግዜ ዕሽሽ ይበሃል።

ማንም ሰብ ኣብ ትሕቲ እቶም ነገስታት ነገራት ማዕረ ክንደይ ሕማቕ ምንባሮም ንምርኣይ ነቲ ንጉስ ክወሃቦም ድሕሪ ምሕታቶም ዘሎ ናይ እስራኤል ታሪኽ ክርኢ ኣለዎ። ዋላኳ ገለ ነገስታት ካብ ካልኦት ዝሓሹ እንተ ነበሩ፡ እቶም “ፅቡቓት” ዝበሃሉ እኳስ ጌጋ ሰሪሖም እዮም(ብዛዕባ ዳዊትን ባትሴባን ዘክሩ)። መብዛሕትኡ ግዜ፡ እታ ሃገር ሓደ ኣብ ቅድሚ እግዚኣብሄር ክፍእ ዝገበር” ንጉስ ድሕሪ ምሟቱ ኣብ ትሕቲ መግዛእቲ ካልእ ንጉስ እያ ትመሓደር ኔራ።(1 ነገ 11:6, 1 ነገ15:26, 1 ነገ 16:30, 2ነገ3:2, ወዘተ ርአ)።

ቀደም ኮነ፡ ወይ እውን ሎሚ፡ ኩለን መግስታት ምድሪ ዘመሳስለን ሓደ ነገር ኣሎ፡ ንሱ ድማ ሓጥኣን ንሓጥኣን ከመሓድሩ እዩ። ከመይ ዝበለ ፀገም ክፍጠር ይኽእል?