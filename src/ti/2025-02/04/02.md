---
title:  ኒምሮድን ነነዌን
date:   20/04/2025
---

ኤደን መንበሪ ደቂ ሰብ ክትከውን እያ ተፈጢራ። ሓንሳብ ሓጢኣት ምስ ኣተወ ግና፡ ኣምላኽ ንሰብ ካብ ገነትን ኦም ህይወትን ንግዚኡ እንተ ኾነ’ውን ካብ ምፍላይ ካልእ ምርጫ ኣይነበሮን።

ካብ ኤዴን ገነት ወፃኢ፡ ደቂ ሰብ ህላውናኦም ንኽቕፅል ኣበርቲዖም ክሰርሑ ኔርዎም። ህይወት ፅንክርቲ ኾነት፡ ብጭንቅን ብረሃፅ ገፅናን ክንነብር ኔሩና (ዘፍ 3:16–19)። ናይ መጀመርታ ወለድና እቲ ግቡእ ንጉስ ናብ ገነት ዝመልሰና መገዲ ከበጅወልና እዩ ኢሎም ይኣምኑ ነበሩ፡ ስለዚ ድማ ብእምነት ነቲ ኣምላኽ ካብ መጀመርታ ኣትሒዙ ንዝወደቐት ዓለም ዝሃቦ ምድሓን ትፅቢት ብምግባር ናብ በርታት ኤደን መስዋእቲታት ኣምፅኡ።

“ኤደን ገነት፡ ሰብ ካብቲ ደስ ዘብል ጎደናታታ ድሕሪ ምስጓጉ፡ ኣብዛ ምድሪ ንነዊሕ እዋን ፀኒሓ እያ. . . . ኣዳምን ደቁን ድማ ናብኡ ንኣምላኽ ከምልኽዎ ይመፁ ነበሩ። ኣብኡ ኸኣ ነቲ ምስ ጠሓስዎ ካብ ኤደን ዘስጎጎም ሕጊ ንኽሕልዉ ቃል ኪዳኖም ሓደሱ። ናይ ሓጢኣት ማዕበል ንዓለም ምስ ኣጥለቕለቓ፡ ውድቀት ደቂ ሰብ ድማ ናይ ማይ ኣይሂ ጥፍኣት ምስ ኣምፅኣሎም፡ እታ ንኤደን ዝተኸለት ኢድ ካብ ምድሪ ኣውጽኣታ። ኣብቲ ናይ መወዳእታ ምሕዳስ ግና፡ ሓዳስ ሰማይን ምድርን ኣብ ዝግበረሉ እዋን፡ (ራእ 21:1)፡ ካብቲ ኣብ መጀመርታ ዝነበረ ብዝበልፅ ብኽብሪ ተሰሊሙ ክምለስ እዩ።”—Ellen G. White, Patriarchs and Prophets, p. 62.

ይኹንምበር፡ ካልኦት ግና፡ ነቶም ዝረኸብናዮም ሓድሽቲ ፀገማት ሰብ ብዝሰርሖ “ፍታሕ” ሰርሑ፡ ምምስራት ከተማ-ሃገራት ድማ ንርኢ፡ እዚ ዝቐለለ ህይወት ንምፍጣር ኮይኑ፡ ምናልባት’ውን ነቲ ኣብ ኤደን ዝጠፍአ ዳግማይ ንምምላስ ዝግበር ፈተነ ይኸውን።

`ዘፍ 10:1–12 ኣንብቡ። ኣብዚ እዩ መፅሓፍ ቅዱስ ነነዌን ባቢሎንን ሓዊሱ ኣብ መላእ መፅሓፍ ቅዱስ ዝርከቡ ሓያለ ወሰንቲ ፖለቲካዊ ተፃወትቲ ዘላልየሉ። ብዛዕባ ተራ ናይተን ከተማታት እንፈልጦ ኣብ ግምት ብምእታው፡ ካብዚ ፅሑፋት እዚ እንታይ ክንድምድም ንኽእል?`

ገለ ሰባት ብዛዕባ ኒምሮድ ኣንቢቦም፡ ልክዕ ከምቶም ሰዓርቲ ጀጋኑ ኣረማዊ ፅውፅዋይ ሓያል ጅግና ምዃኑ ደምዲሞም እዮም። መፅሓፍ ቅዱስ ግና ከም “ኣብ ምድሪ ሓያል” ከምኡውን “ኣብ ቅድሚ እግዚኣብሄር ጅግና ሃዳኒ” ጌሩ እዩ ዝገልፆ፡ እዚ ግና ናእዳ ኣይኮነን። ኒምሮድ ብናቱ ግምት ዓብዪ እዩ፡ ኣብ “ቅድሚ” ጎይታ ግና ከም ተፃራሪ ኣምላኽ ኮይኑ እዩ ዝቐውም።

ኣብዘን ጥቕስታት ኣንፃር ኣምላኽ ዝዛመት ዘሎ ዓመፅ ኢና እንርኢ ዘለና፡ ኣብ መወዳእታ ኩሉ ናዕቢ ንዘልኣለም ክሳብ ዝድምሰስ ዝፀንሕ እዩ።

`እቲ ኣብ ልዕሊ ኣምላኽ ዝግበር ናይ ዓመፅ ሓጢኣት ካብቲ ብቐሊሉ እንርድኦ ንላዕሊ ረቂቕ ዝዀነ ስለምንታይ እዩ? ካብዚ ሰብኣዊ ባህሪ ንርእስና ክንከላኸለላ እንኽእል ብኸመይ እዩ?`