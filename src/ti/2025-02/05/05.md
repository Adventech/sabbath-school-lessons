---
title:  ኣብ መንጎ ምድርን ባሕርን
date:   30/04/2025
---

ናይ ምድርን ባሕርን ምሳሌ ናይ መፅሓፍ ቅዱስ፡ ብፍላይ ከኣ ኣብ ትንቢት፡ ኣዝዩ ሃናፂ ክኸውን ይኽእል እዩ። ጉዳይ ናይዞም ብጥብቂ ዝነፃፀሩ ምልክታት ምድርን ባሕርን ኣብ መፅሓፍ ቅዱሳዊ ትንቢት ኣብ ግምት ኣእትዉ።

“ምሳልያዊ ብዝኾነ መገዲ፡ ምድርን ባሕርን ጎናጎኒ ክኸውን እንከሎ፡ ምድሪ ብዙሕ ጊዜ ነታ ስርዓት ዘለዋ ዓለም፡ ወይ ድማ ንሃገረ እስራኤል ዝውክል ክኸውን ከሎ፡ ባሕሪ ድማ ናይ ኣህዛብ ሃገራት፡ ከምቲ ባሕሪ ንመሬት ዘስግኦ፡ ነተን ዘፈራርሓኣ ናይ ኣህዛብ ሃገራት ዝውክል እዩ። ”— Beatrice S. Neall, “Sealed Saints and the Tribulation,” in Symposium on Revelation, Book 1, ed. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), p. 260.

በዚ ኣተሓሳስባ እዚ፡ ምድሪ ዝተረጋግ ቦታ ኮይኑ፡ ኣብ መንግስቲ ኣምላኽ ዝተመስረተ እዩ፡ ባሕሪ ድማ ብትዕቢት ደቂ ሰብ ናይ ዝተመስረታ ሃገራት ዘይተረጋግአ ናዕቢ ዘመልክት እዩ።

`እቲ ኣብ ላዕሊ ዝተገልፀ ሓሳባት ድሕረ-ባይታ ጌርና፡ ራእ12:15, 16 ከምኡውን ራእ 13:1, 11 ኣንብቡ። ነቲ ኣብ መንጎ ምድርን ባሕርን ዘሎ ምትሕሓዝ ኣስተብህሉሉ። ብኸመይ እዮም ኣብ ጥቕሚ ውዒሎም፡ ትንቢት ንምርዳእ እንታይ ትምህርቲ ይህቡና?`

እቲ ገበል ነታ ሰበይቲ (ቤተ ክርስቲያን) ንምስጓግ ማይ ከም ዝጥቀም ነስተውዕል። ከምቲ ዝረኣናዮ፡ ኣብ ትንቢት ማይ መብዛሕትኡ ግዜ ንምድራውያን መንግስታትን ከምኡውን ነቲ ብዙሕ ግዜ ዝዕጅቦም ዕግርግርን ህውከትን ዝውክል እዩ። ስለዚ ድማ፡ ብመራሕቶም ተደሪኾም፡ ኣብ መብዛሕትኡ ታሪኽ ቤተ ክርስቲያን ንህዝቢ ኣምላኽ ከሳድዱ ሰይጣን ነቶም ብዙሃን ብኸመይ ክጥቀመሎም ከም ዝኸኣለ ንርኢ።

ከምኡ’ውን ሻብዐይቲ መዓልቲ ኣድቬንቲስት ንራእይ ዮሃንስ 12፡16 ብዛዕባ እቶም ናብታ ሓዳስ ዓለም ዝስደዱ ኣመንቲ ከም ዘመልክት ጌሮም እዮም ዝርድእዎ። ናይቲ ምድርን ባሕርን ዘለዎም ግንዛበ ቅኑዕ እንተ ኾይኑ፡ እዚ ብዛዕባ ምምስራት ሪፓብሊክ ኣሜሪካ እንታይ ይብል?

እቲ “ምድሪ” ዝብል ከምታ “ምድሪ ተስፋ” ንህዝቢ ኣምላኽ ዝነበረት ጌርና ክንግንዘቦ ንኽእልዶ? እቲ ካብ ምድሪ ዝወፅእ ኣራዊት መጀመርታ ከም ገንሸል ኰይኑ ዝተራእየሉ ምኽንያት እዚ ዶ ይኸውን? ዋላኳ ኣሜሪካ ከምቲ ገለ ካብቶም ቀዳሞት መስረትታ ክርእይዋ ዝደልዩ “ሓዳስ እስራኤል” ፈፂማ ኮይና ዘይትፈልጥ እንተ ኾነት፡ ንነዊሕ እዋን ኣብ ዓለም ንሚልዮናት ሃይማኖታዊ ጭቆና ዘጋጠሞም ናይ ሃይማኖት ነፃነት ምድሪ ኮይና እያ።

እቲ ዘሕዝን፡ እዚ ከም ገንሸል ዝበለ ኣራዊት ሓደ መዓልቲ ከም “ገበል” ዝዛረብ ምዃኑ እዩ (ራእ 13:11)። ሕቡራት መንግስታት ኣሜሪካ፡ እታ ነቶም ዝተሰዱ ንነዊሕ እዋን ተምሳሌት ሃይማኖታዊ ነፃነት ዝነበረት፡ ኣብ ሃይማኖታዊ ምስዳድ ዓብላሊት ክትከውን ድያ! እዚ ካልእ ኣብነት ናይቲ ወዲ ሰብ ኣብ ክንዲ ብኣምላኽ ዝግዛእ ባዕሉ ክገዝእ ምስ መረፀ ዘጋጠመ እዩ።