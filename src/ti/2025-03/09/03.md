---
title:  ተወሰኽቲ ሕግታት
date:   25/08/2025
---

ብምሕረት እግዚኣብሄር ድማ ነቶም መሳፍንቲ ብዛዕባ መሰል ንብረት ብዝምልከት ኣብ ዝተፈላለየ ኩነታት ምስ ዝርከቡ ሰባት ከመይ ጌሮም ከም ዝራኸቡ መሃሮም። ሓያሎ ተግባራዊ መጽናዕትታት ተዘርዚሮም ኣለዉ፡ ብዕራይ ንብዕራይ ጎረቤት እንተ ኣጥቂዑ፡ ሰባት እንስሳ ገዛ ሰሪቖም እንተሸይጦም፡ እንስሳታት ኣብ ግራት ወይ ኣታኽልቲ ወይኒ ካልእ ዋና እንተጓሲዮም፡ ሓደ ሰብ ዝተለቅሖ ኣቕሓ ካብኡ እንተተሰሪቑ፡ ወይ ዝተኻረየ እንስሳ እንተተጎዲኡ ወይ እንተሞይቱ እንታይ ክግበር ከምዘለዎ ዘመልክቱ እዮም (ዘጸ 21፡33–22፡15)።

`ዘጸኣት 22፡16–23፡9 ኣንብብ። ኣብዞም ሕግታት እንታይ ጉዳያት ተታሒዞም ብኸመይከ?`

ሕግታት ኣምላኽ ዝተፈላለየ ጕዳያት ዘጠቓለለ እዩ ኔሩ። ንሰባት ምውራድ ወይ ምንሻውን ዝኽልክል ፍሉይ ስርዓታት ኔሩ። ዝኾነ ዓይነት ምዝመዛ ኣይደለዮን። እግዚኣብሄር ብምሕረቱ ነቲ ሓጢኣታዊ ዝንባለታት ልቢ ወዲ ሰብ የዐሪን ንባህርያዊ ዝንባለ ሰባት ይገትኦን እዩ። ሕብረተሰብ ውሑስ ክኸውን፡ ክፍኣት ክውገድን ጽቡቕ ኣብ መንጎ ሰባት ዝግበር ዝምድናታት ክለምዕን ነበሮ። ፍትሕን ፍቕርን ንኹሉ ተግባራት ክገዝእ ኣለዎ።

`ዘጸኣት 23፡10–19 ኣንብብ። ኣብዚ እንታይ ኣገደስቲ ጉዳያት እዮም ተታሒዞም?`

ሰንበትን በዓላትን ብዛዕባ ኣምልኾን ኣብ ታሪኽ ድሕነት ብዛዕባ ዝፍጸሙ ወሳኒ ፍጻመታት መዘኻኸሪታት እዮም ኔሮም። ኣምልኾ ብጥንቃቐ ይምራሕ ነበረ ምኽንያቱ እዚ ንዅሉ ካልእ ንጥፈታት ስነ-መለኮታዊ መሰረት ስለ ዝነበረ። ሰንበት ኣብ ፍጥረት ዝተመስረተት እያ (ዘፍ. 2፡2, 3፤ ዘጸ 20፡8-11)፡ ምስ ምድሓንን ምብጃውን እስራኤል ዝተኣሳሰረት እያ (ዘዳ 5፡12-15)፡ ብሓያል መንገዲ ድማ ንኣምላኽ ከም ፈጣሪና፡ ተበጃዊናን ጎይታናን ጌርና ምምላኽ የመልክት (ማር 2፡27, 28)።

እዚ ከምዚ ኢሉ ኸሎ: እስራኤል በብዓመቱ ኬብዕልዎም ዚግደዱ ሰለስተ ወሰንቲ በዓላት ኔሮም: (1) ፋሲካ ወይ በዓለ ቅጫ ኣብ ጽድያ (መብዛሕትኡ ግዜ ካብ መፋርቕ መጋቢት ክሳዕ መፋርቕ ሚያዝያ ኣቢሉ)፡ (2) ጴንጤቆስጤ ወይ በዓል ቀውዒ (ወይ በዓል ሰሙናት) ድሕሪ ሸውዓተ ሰሙን ድሕሪ እቲ ዝሓለፈ በዓል፡ በዚ ኸኣ ድሕሪ 50 መዓልቲ ይጅምር፡ ከምኡውን (3) በዓል ዳስ ወይ በዓል ምእካብ ኣብ ጽድያ (መብዛሕትኡ ግዜ ኣብ ከባቢ መፋርቕ መስከረም ክሳብ መፋርቕ ጥቅምቲ፤ ዘጸ 34፡18-26፡ ዘሌ 23፡4-44፡ ዘሁ 28፡16-29፡40፡ ዘዳ 16፡1-16 እውን ርአ)።