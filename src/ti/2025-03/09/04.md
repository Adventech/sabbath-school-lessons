---
title:  መበቆላዊ ትልሚ ኣምላኽ
date:   26/08/2025
---

`ዘጸኣት 23፡20–33 ኣንብቡ። ኣምላኽ ንምድሪ ተስፋ ንቁጽጻር እንታይ ሜላታት ኪጥቀም ደለየ?`

እስራኤላውያን ንሓድሽ ግዝኣቶም ክቃለሱ ሓሳብ ኣምላኽ ኣይነበረን፡ ንዓኣቶም ክወሃብ ኔርዎ። ንኣብርሃምን ይስሃቅን ያእቆብን ቃል ተኣትዩሎም ስለ ዝነበረ ከም ፍሉይ ህያብ ኣምላኽ ንእስራኤል ክቕበል ይግባእ ኔሩ።

ንመሬት ተስፋ ንምውራር ዝሕግዝ ሞዴል ኣብ እዋን ምሕላፍ ቀይሕ ባሕሪ ተራእዩ እዩ። እግዚኣብሄር ንህዝቡ ተቓሊሱ ኣብ ልዕሊ እቶም ክቐትልዎም ዝሓሰቡ ፍጹም ዓወት ሃቦም (ዘጸ 14፡13, 14)። ግብጻውያን ዝተሳዕሩ እግዚኣብሄር ብተኣምር ጣልቃ ስለ ዝኣተወ እዩ። ብተመሳሳሊ ኣብ ግዜ ንጉስ ኣሶር ሰናክሬብ እውን ኣምላኽ ነቲ ሰፊሕን ብዙሕ ዕጥቅን ጽቡቕ ስልጠናን ዝነበሮ ሰራዊት ኣሶር ስዒርዎ እዩ፡ እዚ ድማ እስራኤላውያን ከይተዋግኡ እዩ። እግዚኣብህሄር ዓወት ዝሃበ ንጉስ ህዝቅያስ ነቲ ብነቢይ ኢሳይያስ ኣቢሉ ዝተዋህቦ ቃል ኣምላኽ ስለ ዝኣመነ እዩ (2ነገ 19፡35፡ ኢሳ 37፡36)።

እግዚኣብሄር ንኣብርሃም ምድሪ ተስፋ ንዘርኡ ብቕጽበት ከም ዘይትወሃብ፡ ድሕሪ 400 ዓመት ጥራይ ከም እትወሃብ ሓበሮ (ዘፍ 15፡13-16)። ንምንታይ? እቲ ምኽንያት ምስ ክፍኣት ነበርቲ ምድሪ ከነኣን ዝተኣሳሰር እዩ ኔሩ። እግዚኣብሄር ምስቶም ሰባት ብምሕረት ይሰርሕ ስለ ዝነበረ፡ ንኽንሳሑ ካልእ ናይ ጸጋ ግዜ ሂብዎም። እንተኾነ ግና ኣብ ልዕሊ ኣምላኽን ክብርታቱን ዕልወቶም ቀጸሉ፡ ስለዚ ኣበሳ ናይቶም ኣህዛብ ምሉእ ምስ ኮነ ኣምላኽ ግዝኣቶም ንእብራውያን ከም ሓዳስ ዓዲ ክህቦም ድሉው ነበረ።

ብዘይካዚ፡ ኣምላኽ ብኽልተ ዘይተለምደ ግን ከኣ ኣዝዩ ውጽኢታዊ ሜላታት ኣቢሉ ንህዝብታት ንእስራኤል ቀዲሙ ከም ዘውጽኦም ቃል ኣትዩ: (1) ኣብ ልዕሊ እኩያት ኣህዛብ ራዕድን ፍርሕን ብምልኣኽ: ከምኡውን (2) ነቲ ህዝቢ ዚሰጉግ ጽንጽያ። እስራኤላውያን ናብቲ ሓድሽ መሬት ቅድሚ ምእታዎም ጸላእቶም ነቲ ቦታ ገዲፎም “ከም ዚሀድሙ ኽገብሮም እየ።” (ዘጸ 23፡27, 28)።

ኣብ ምውራር ምድሪ ተስፋ መልኣኽ እግዚኣብሄር ወሳኒ ተራ ኔርዎ። እዚ ልኡኽ እዚ ንእስራኤል ዝመርሐን ግዝኣታት ዝሰዓረን ዝሓለወን ክርስቶስ እዩ ኔሩ። ብመዓልቲ ዓንዲ ደበና ብለይቲ ድማ ዓንዲ ሓዊ ይምርሖም ኔሩ። እስራኤል መለኮታዊ ስልጣን ስለ ዝነበሮ ብጥንቃቐ ከስተብህሉን ክሰምዕዎን ኔርዎም (ዘጸ 23፡21)። ንፍቓድ ኣምላኽ ምጽራርን ኣብ መሪሕነቱ ዘይምእማንን ንገስጋሶም መተዓናቐፎ ኔሩ።

`ኣምላኽ ነቶም ኣረማውያን መገዶም ክቕይሩ ብዙሕ ዓመታት ሂቡዎም ዝብል ሓሳብ፡ ብዛዕባ ጸጋ ኣምላኽ፡ ግን ከኣ ብዛዕባ ደረት ናይቲ ጸጋ ነቶም ምቕባል ዝኣበዩ እንታይ ይምህረና?`