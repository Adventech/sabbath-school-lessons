---
title:  እግዚኣብሄር ኣንፃር ኣማልኽቲ(ጣኦታት)
date:   20/07/2025
---

`ዘፀ 7:8–15 ኣንብቡ። ካብዚ ኣብ መንጎ ኣምላኽ እብራውያንን ኣማልኽቲ ግብፅን ዝተገብረ ናይ መጀመርታ ምግጣም እንታይ ትምህርቲ ይርከብ?`

እቲ ንቕድሚት ዚመፅእ ቅልስ ኣብ መንጎ እቲ ህያው ኣምላኽን እቶም “ኣማልኽቲ” ግብፃውያንን ዝኸውን እዩ ነይሩ። እቲ ጉዳይ ዝኸፍአ ዝገብሮ ድማ ፈርኦን ንርእሱ ከም ሓደ ካብቶም ኣማልኽቲ ይቖፅር ምንባሩ እዩ። እግዚኣብሄር ኣንፃር ኣማልኽቶም እምበር፡ ኣንፃር ግብፃውያን፡ ወይ ግብፂ ንባዕላ፡ ኣይተዋግአን (ግብፃውያን ልዕሊ 1500 ኣማልኽትን ደቂ ኣንስትዮ ኣማልኽትን የኽብሩ ነበሩ)። መፅሓፍ ቅዱስ ብንፁር ከምዚ ይብል፡ “ ኣብ ኵሎም ኣማልኽቲ ግብፃውያን ኸኣ ፍርድታት ክገብር ኣየ። ኣነ እግዚኣብሄር እየ።” (ዘፀ 12:12)። ድሒሩ፡ ኣብዚ እዋን’ዚ እስራኤል ካብ ግብፂ ዝገበረቶ ጉዕዞ ኣብ ዝተዘንተወሉ እዋን፡ ብኸምዚ ዳግማይ ጐሊሑ ይቐርብ፡ “ንኣማልኽቶም ድማ እግዚኣብሄር ምስ ፈረደሎም፡” (ዘሁ. 33:4 NIV)።

ኣብ ልዕሊ ኣማልኽቶም ናይ ዝተግብረ ኣብነታዊ ፍርዲ ብተኣምር እቲ በትሪ ናብ ተመን ምቕያሩ ፅቡቕ ጌሩ ተገሊፁ እዩ (ዘፀ 7፡9-12)። ኣብ ግብፂ፡ ጣኦት ዩሬስ ዋድጀት ብኮብራ እትምሰል ኮይና፡ ኣብ ልዕሊ ታሕተዋይ ክፋል ግብፂ ልኡላዊ ስልጣን ኔርዋ። ናይ ተመን ምልክት ኣብ ዘውዲ ፈርኦን ነበር፡ እዚ’ውን ናይ ስልጣን፡ ኣምላኽነት፡ ንግስነትን መለኮታዊ ስልጣንን ምልክት እዩ ምኽንያቱ ኸኣ እዛ ጣኦት እዚኣ ኣብ ልዕሊ ፀላእቱ መርዛ ስለ እትነዝሕ እዩ። ብተወሳኺውን ግብፃውያን እዛ ቅድስቲ ተመን ንፈርኦን ኣብ ድሕረ- ህይወት ክትመርሖ እያ ኢሎም ይኣምኑ ነበሩ።

በትሪ ኣሮን ናብ ተመን ተቐይራ ንኹለን እተን ኣትማን ኣብ ቅድሚ እቲ ንጉስ ምስ በልዐተን፡ ልዕልና እቲ ህያው ኣምላኽ ኣብ ልዕሊ ጠንቆልትን ኣስማተኛታትን ግብፂ ተጋህደ። እቲ ኣርማ ሓይሊ ፈርኦን ዝነበረ ተመን ድማ ተሳዒሩ ጥራይ ዘይኮነስ ሙሴን ኣሮንን ብኢዶም ጨበጥዎ (ዘፀ 7:12, 15)። እቲ ናይ መጀመርታ ግጥም ሓይሊ ኣምላኽን ጉይትነቱን ኣብ ልዕሊ ግብፂ ዘርኢ ነበረ። ሙሴ ድማ ተወካሊ እግዚኣብሄር ከም ምንባሩ መጠን ካብቶም “ጣኦታት” ግብፂ ዝበልፅ ስልጣንን ሓይልን ነበሮ።

ጥንታውያን ግብፃውያን ነሀብካው ‘Nehebkau’ (ጠማሪ መናፍስቲ) ዝተባህለ ተመን ጣኦት ከም ቅዱስ፡ ክቡርን ክምለኽ ዝግብኦን ጌሮም ይሓስቡ ነበሩ። ብመሰረት ብሂሎም ድማ እዚ ተመን’ዚ ዓብዪ ሓይሊ ነበሮ፡ ምኽንያቱ ኸኣ ሸውዓተ ኣትማን ስለ ዝወሓጣ እዩ። ስለዚ ኸኣ እዩ፡ እግዚኣብሄር ንሱ እምበር እቲ ናይ ተመን ጣኦት ልዑል ስልጣንን ሓይልን ከም ዘይብሉ ነገሮም። ድሕር’ዚ ሓያል ግጥም፡ ነዚ መልእኽቲ ብቕልጡፍን ብንፁርን ክግንዘብዎ ኔርዎም።.

`ጎይታ ኣብ ልዕሊ እቶም ኣብ ህይወትና ልዕልና ክርእዩ ዝደልዩ ካልኦት ‘ጣኦታት’ ልዕልና ከም ዘለዎ ብኸመይ ኢና ክንፈቅድ እንኽእል?`