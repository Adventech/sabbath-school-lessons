---
title:  ዝተፈላለየ ዕዮታት ሕጊ ኣምላኽ
date:   20/08/2025
---

ሕጊ ኣምላኽ ንባህርያት ኣምላኽ ይገልጽ፡ ንሱ መን ምዃኑ። ኣምላኽ ቅዱስን ጻድቕን ሰናይን ከም ዝኾነ፡ ሕጉ እውን ከምኡ እዩ። ጳውሎስ ከምዚ ኢሉ የረጋግጽ፤: “እምብኣርሲ እቲ ሕጊ ቅዱስ እዩ፡ እቲ ትእዛዝውን ቅዱስን ጻድቕን ሰናይን እዩ።” (ሮሜ 7:12)።

ኣብ መጽሓፍ ቅዱስ ሕጊ ኣምላኽ ብኣዝዩ ኣወንታዊ መንገዲ እዩ ዝረአ (ማቴ 5፡17, 18፤ ዮሃ 14፡15፤ 1ቆሮ 7፡19)። ሓደ ሰብ ብዛዕባ ሕጊ ግጥምታት ክፈጥር ይኽእል (ከም መዝሙር 119)፡ ብዛዕባ ሕጊ ክዝምር (መዝሙር 19)፡ ለይትን መዓልትን ከስተንትኖ ይኽእል እዩ (መዝ 1፡2፡ እያሱ 1፡8)። ሕጊ ንሓደ ሰብ ካብ ክፍኣት ንምክልኻል ይሕግዝን ጥበብን ምስትውዓልን ጥዕናን ራህዋን ሰላምን ይህብ (ዘዳ 4፡1-6፡ ምሳሌ 2-3)።

ሕጊ ኣምላኽ ከም ሓጹር ኮይኑ ንህይወት ዓቢ ነጻ ቦታ ዝፈጥርን ኪኖ ሓደ ፍሉይ ነጥቢ-ሓደጋ፡ ጸገማት፡ ሕልኽላኻት፡ ሞት ከይተረፈ ከም ዝጽበዮ የጠንቅቕ (ዘፍ 2፡16, 17፡ ያእቆብ 2፡12)።

ሕጊ እውን ናብቲ ሓጢኣትና ይቕረ ዝብለልናን ህይወትና ዝልውጥን እየሱስ ዘመልክት ምልክት እዩ (2ቆሮ 5፡17, 1ዮሃ 1፡7-9)። በዚ መንገዲ እዚ ከም (paidagogos) ሓላዊ/ቀፃዒ ኮይኑ፡ ናብ ክርስቶስ ይመርሓና (ገላ 3፡24)።

`ያእቆብ 1፡23-25 ኣንብቡ። እንታይ ይብል ኣሎ፡ እዘን ቃላት እዚኣተን ከድሕነና እኳ እንተ ዘይከኣለ፡ ተግባርን ኣገዳስነትን ሕጊ እንታይ ምዃኑ ንኽንርዳእ ብኸመይ ይሕግዛና?`

መስትያት ንጉድለታትካ ክገልጽ ይኽእል እዩ። ኣብቲ መስትያት ግን ክፍውሶም ዝኽእል ምንም ነገር የለን። እቲ መስትያት ናብቲ ጸገማት ዘመልክት ኮይኑ፡ ነቲ ጸገማት ዝኾነ መፍትሒ ግና ኣይህብን። ሕጊ ኣምላኽ’ውን ከምኡ እዩ። ሕጊ ብምሕላው ኣብ ቅድሚ ኣምላኽ ክትጸድቕ ምፍታን፡ ይንዋሕ ይሕጸር፡ እቲ መስትያት ጉድለታትካ ከም ዘጠፍእ ተስፋ ብምግባር ናብ መስትያት ምጥማት ምኾነ።

ምድሓን ብእምነት እምበር ብግብሪ ስለዘይኮነ — ግብሪ ሕጊ ሓዊስካ - ገለ ክርስትያናት እቲ ሕጊ ከም ዝጠፍአ፡ ደጊም ክንሕልዎ ከም ዘይብልና ይዛረቡ። ብርግጽ ሕጊ ባዕሉ ንሓጢኣት ዝገልጽ ምዃኑ ኣብ ግምት ብምእታው- “ብሕጊ እንተዘይኮይኑ ንሓጢኣት ኣይምፈለጥኩዎን” (ሮሜ 7፡7) —እዚ ኣበሃህላ እዚ ነቲ ሕጊ ምስ ወንጌል ዘለዎ ርክብ ብዓቢ ጌጋ ዝትርጉም እዩ። ህላወ ሕጊ ልክዕ ስለምንታይ ወንጌል ዘድልየና ዘርኢ እዩ።

`ንሕጊ ኣምላኽ ክትእዘዝ ኣብ ዝገበርካዮ ጻዕሪ ክሳዕ ክንደይ ዕዉት ኰንካ? ምድሓን ድሓንካ ጌርካ ኣብኡ ክትምርኮስ? እንተዘይኮይኑ ንምንታይ ወንጌል የድልየካ?`