---
title:  መለኮታዊ ፍርዲ
date:   31/07/2025
---

`ኣብ ዘፀ 12:29, 30 ኣምላኽ ኣብ ግብፂ ንበዅራት ብኸመይ ከም ዝቐተሎም ኣንብብ። ኣምላኽ ኣብ በዅሪ ውሉድ ዘተኰረ ስለምንታይ እዩ? (እብ. 11፡28 እውን ርአ።)`

ናይ መወዳእታ መዓት ግብፂ ኣብ ልዕሊ በዅሪ እዩ ወሪዱ። ኣብ ልዕሊ ኩሎም ኣማልኽቲ ግብፅን ኣብ ልዕሊ ኩሎም ነዞም ናይ ሓሶት ኣማልኽቲ ዘምልኹ ስድራቤታትን መለኮታዊ ፍርዲ እዩ ነይሩ፡ እዚኦም ድማ ንባዕሎም ፍትወትን ድሌታትን ፍርሕን ናይቲ ህዝቢ ዘንፀባርቑ ዋጋ ዘይብሎም ጣኦታት እዮም።

ከምቶም ቀዳሞት መዓታት ዝገለፅዎ፡ እዞም ጣኦታት እዚኣቶም ነቲ ህዝቢ ኬድሕንዎ ኣይከኣሉን። ዋጋ ዘይብሎም ምዃኖም ድማ ሕጂ ብዝያዳ ርኡይ ኮነ፡ ኣብቲ ዓስራይ መዓት፡ ኣብ ልዕሊ ግብፃውያን ዝዓበየ ሳዕቤን ዘምፅአ እዩ።

"ኣብ መላእ እቲ ሰፊሕ ግዝኣት ግብፂ ትዕቢት ነፍሲ ወከፍ ቤት ክዋረድ ተጌሩ እዩ። ጭድርታን ዋይዋይታን ናይቶም ሓዘንተኛታት ነቲ ኣየር መልኦ። ንጉስን ኣገልገልቲ ቤተ መንግስቲን፡ ገፆም ፀምልዩን ከናፍሮም እናተንቐጥቅጠን፡ በቲ ልዕሊ ዓቐን ዝኾነ ራዕዲ ሰንቢዶም ተዓነዱ "—Ellen G. White, Patriarchs and Prophets, p. 280.

ፈርኦን ነቲ ዝለዓለ ዝበሃል ሓይልን ኣምላኽን ግብፂ ይውክል ነበረ፡ በዅሪ ወዱ ድማ ከም ወዲ ኣምላኽ ይቝፀር ነበረ። ኣይሲስ ንህፃናት እትሕሉ ኣምላኽ እያ ኔራ፡ ሄቀት ኣብ እዋን ሕርሲ ንደቂ ኣንስትዮ እትከታተል ኣምላኽ እያ ነይራ፡ ሚን ድማ ኣምላኽ ምፍራይ እዩ ኔሩ። ብዘይካ እዚኦም ሓያሎ ናይ ግብፃውያን ኣማልኽቲ ፍርያምነት እውን ነበሩ። ኩሎም እዞም ኣማልኽቲ ምስቲ ህያው ጎይታ ክነፃፀሩ እንከለዉ ምንም ሓይሊ ኣይነበሮምን። ሙሴ ከምዚ ይብል፡ “ዎ እግዚኣብሄር፡ ኣብ መንጎ ኣማልኽቲ ከማኻ ዝበለ መን እዩ፧ ብምስጋና እተፈራህካ፡ ገባር ተኣምራት፡ ብቕድስናኸ ኸማኻ ዝኸበረ መን እዩ፧” (ዘፀ15:11)። የትሮ ደሓር ከምዚ ክብል መስከረ፡ “እቲ ዝገበርዎም ግፍዒ ኣብ ልዕሊኦም መሊሱሎም እዩ እሞ፡ እግዚኣብሄር ካብ ኵሎም ኣማልኽቲ ኸም ዚዓቢ፡ ሕጂ ፈለጥኩ፡ በለ።” (ዘፀ18:11)።

ብመሰረት ዘፀኣት ምዕራፍ 1 ግብፃውያን ብትእዛዝ ፈርኦን ንእስራኤላውያን ንምድኻም፡ ከምኡ’ውን ንምግዛእን ንምውራድን ሓደስቲ ዝተወልዱ ደቂ እስራኤል ቀተልዎም። ሕጂ ድማ መቕፃዕቲ ኣምላኽ በዅሪ ደቂ ግብፂ ወቕዖም። ሰባት ነቲ ዝዘርእዎ እዮም ዝዓፅዱ።

ውሳነታትናን ባህርያትናን ሳዕቤን ዘኸትሉ እዮም። እቲ ንኹልና ዘጋጥም መሪር ሓቂ ድማ፡ ሳዕቤን ግጉይ ተግባራትና ንበይንና ኣይንሳቐዮን ኢና። ካልኦት፡ ሓደ ሓደ ግዜ ብዙሓት፡ ንፁሃት እውን ከይተረፉ፡ ይሳቐዩ እዮም። ባህርይ ሓጢኣት እምበኣር ከምዚ እዩ።

`ብሓጢኣት ካልኦት ኣብ ምንታይ ተሳቐኻ? ወይስ፡ ካልኦት ብኃጢኣትካ ዝተሳቐዩሉ መገድታት እንታይ እዩ? እንኮ ተስፋና እንታይ እዩ?`