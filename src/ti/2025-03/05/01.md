---
title:  ፋሲካ
date:   26/07/2025
---

### ነዚ ሰሙን ዝፅናዕ ጥቕሲ

ዘፀ 11:1–10, ሚክ. 6:8, ዘፀ 12:1–30, 1 ቆሮ 5:7, ዘፀ 13:14–16, እብ 11:28።

> <p>ጥቕሲ መዝከርታ</p>
> “ኪኸውን ድማ እዩ፡ ደቅኹም፡ እዚ ኣገልግሎትኩም እንታይ እዩ፧ ምስ ዚብሉኩም፡ ንስኻትኩም ከኣ፡ እዚ ነቲ ንግብፃውያን ኪወቅዕ ከሎ፡ ኣብ ግብፂ ኣባይቲ ደቂ እስራኤል ዝሐለፈ፡ ኣባይትና ድማ ዘድሐነ እግዚኣብሄር መስዋእቲ ፋስጋ እዩ፡ ትብሉ። እቲ ህዝቢ ኸኣ ፍግም ኢሉ ሰገደ።” (ዘፀ 12:26, 27) ።

እቲ ዓስራይን ናይ መወዳእታን መዓት ክወርድ ቀሪቡ ኣሎ። ናይ መወዳእታ መጠንቀቕታ ኸኣ ተዋህበ፡ እቲ ናይ መወዳእታ ውሳነ እውን ክውሰን ኔርዎ። ጉዳይ ድማ ብሓቂ ጉዳይ ህይወትን ሞትን እዩ። ህይወት ሓደ ውልቀ ሰብ ጥራይ ዘይኮነ፡ ብልፅግና ስድራቤታትን መላእ ህዝቢን ኣብ ሓደጋ ወዲቑ ኣሎ። ፈርኦንን ሰበስልጣኑን ዕጫ ብዙሓት ሰባት፡ ንህይወት ይኹን ንሞት ተሓተትቲ ክኾኑ እዮም። ኣብ ልዕሊ እቲ ህያው ኣምላኽ እስራኤል ዘለዎ ኣረኣእያ ንመፃኢኡ ጥራይ ዘይኰነስ መፃኢ ሃገሩ እውን ዝውስን እዩ።

ርዝነት ኩነታት ኣብ ልዕሌና ወዲቑ፡ ብዘይካ ገዛእ ርእስና ኣብ ህይወት ካልኦት ብዙሓት ዓቢ ፅልዋ ከሕድር ዝኽእል ምርጫ፡ ቀፃሊ ስጉምትን ኣንፈትን ክንመርፅ ኣብ እንግደደሉ፡ ከመይ እዩ ዝስምዓናን፡ እንታይ ከ ንገብርን?

እግዚኣብሄር ቅኑዕ ክንገብር ጥበብን ምስትውዓልን ሓይልን ክህበና ብዘይልክዕ ፍቓደኛ እዩ (1ቆሮ 1፡30፡ ፊልጲ 2፡13)።

እቲ ፀገም ግና፡ ኣብ’ቲ ትረት ዝመልኦ ልብና፡ ኩሉ ግዜ ቅኑዕ ክንገብር ኣይንደልን ኢና። እንታይ ምዃኑ ንፈልጥ ኢና፡ ምግባሩ ግና ይኣብየና። ኣብ ፀብፃብ ዘፀኣት፡ ዋላ’ውን ኣብ ቅድሚ ዕዙዝ መርትዖታት፡ ሓደ ሰብ ንኣምላኽ ምግዛእ ምስ ዝኣቢ፡ ብዘይካ ኣብ ባዕሉ ኣብ ልዕሊ ካልኦት ብዙሓት እውን ዘሕዝን ፍፃመ ኣምፂኡሎም፡ እዚ ድማ መብዛሕትኡ ግዜ ከምኡ’ዩ ዝሰርሕ።