---
title:  ሓደ ተወሳኺ መዓት
date:   27/07/2025
---

ነብዪ ኣሞፅ ከምዚ ይብል፡ “እግዚኣብሄር ኣምላኽሲ ምስጢሩ ንባሮቱ ነብያት ከይገለፀሎም፣ ገለ እኳ ኣይገብርን እዩ።” (ኣሞ 3:7)፡ ከም ኡውን ብነብዪ ሙሴ ጌሩ ነቲ ዝመፅእ ነገራት ንፈርኦን ገለፅሉ። እቲ ዕቱብ ዝበሃል መጠንቀቕታ ንፈርኦን ዝተዋህበ እዩ ኔሩ። እዚ ኸኣ ኣብ ልዕሊ ትዕቢት፡ ምዝመዛ፡ ጭካንን ኣምልኾ ጣኦትን ዝግበር ቅኑዕ ፍርዲ ኾይኑ፡ ነዚ መዓታት ዘበገስዎ ድማ እዚኣቶም እዮም።

`ዘፀ 11:1–10 ኣንብቡ። እግዚኣብሄር ፍርዲ ቅድሚ ምውራዱ ከመይ ዝበለ መጠንቀቕታ እዩ ሂቡ?`

እግዚኣብሄር ንግብፂ ግዜ ሂብዋ እዩ—ሰለስተ ናይ ፀልማት መዓልታት (ዘፀ 10:23)—እዚ ድማ ብዛዕባ እቶም ኣብ ቀረባ ዝኾኑ ክስተታት እንታይ ማለት ምዃኖም ምእንቲ ክትሓስብ እዩ። ቅኑዕ ነገር ንኽገብሩ ናይ መወዳእታ ዕድል፡ ግሉፅ መጠንቀቕታ ኣቕረበሎም።

ዘፀ 11፡8 ሙሴ “ካብ ፈርኦን ከኣ ብቝጥዓ ተናዲዱ ወፀ።” ይብል። ሙሴ ብቝጥዓ ዝወፀ ስለምንታይ እዩ? ብዓቢኡ እቲ ትራጀዲ፡ ዓስራይ መዓት፡ ንብዙሓት ንፁሃት ሰባት ከም ዝሃርም ስለ ዝፈልጥ ክኸውን ይኽእል’ዩ- እዚ ኩሉ ድማ ብሰንኪ ትሪ ልቢ ፈርኦን እዩ።

ቁፅሪ ዓሰርተ ኣብ መፅሓፍ ቅዱሳዊ ምሳሌ ትርጉም ዘለዎ እዩ። ዓሰርተ ምልኣት ወይ ምሉእነት የመልክት። (ዓሰርተ ትእዛዛት ከም ምሉእ ምግላፅ መለኮታዊ ሞራላዊ ሕጊ ጌርካ ሕሰብ።) እተን ዓሰርተ ኣብ ግብፂ ዝውረዳ መዓት ንእግዚኣብሄር ምሉእ ብምሉእ ንፍትሓውነቱን ሕነ ምፍዳዩን ከም ዝግለፅ የመልክታ።

እግዚኣብሄር ፈራዲ እዩ፡ ንሱ ድማ ኣንፃር ትዕቢትን በደልን ኣድልዎን ኩርዓትን ምዝመዛን ጭካነን ስስዐን እዩ። ኣብ ጎኒ እቶም ዝሳቐዩን ዝተገፍዑን ዝተበደሉን ዝተሰደዱን እዩ። እግዚኣብሄር ፍትሒ ክፍፅም እዩ፡ እዚ ድማ ብሓቂ ካልእ መግለፂ ፍቕሩ እዩ። (መዝ. 2፡12፡ መዝ. 33፡5፡ መዝ. 85፡11፡ መዝ. 89፡14፡ መዝ. 101፡1፡ ኢሳ. 16፡5፡ ኤር. 9፡24 ርአ።)

ንሕና’ውን ፈቃራትን ፍትሓውያንን ክንከውን ብዝከኣለና ክንፅዕር ይግባእ። ይኹን እምበር፡ ብሓደ መገዲ ወይ ብኻልእ መገዲ ብቐሊሉ ኣብ ፅንፈኛታት ክንወድቕ ንኽእል ኢና። ካብ “ፍቕሪ” ተበጊስና ንበደል፡ ናብ ክእረም ዘለዎ ነገራት ዓይንና ንዓምቶ። ወይ ድማ ካብ ሓፂን ዝተሰርሐ ነገር መሲልና ብዝሑል ፍትሒ ክንፍፅም ንኽእል ኢና። ክልቲኡ ፅንፈኛታት ቅኑዕ ኣይኮነን። የግዳስ፡ እዚ እዩ እቲ ርእዮተ ዓለም፡ “እግዚኣብሄርከ ካባኻትኩም እንታይ ይደሊ ኣሎ፡ ብዘይካ ፅድቂ ምግባርን ምሕረት ምፍታውን ምስ ኣምላኽካ ብትሕትና ምምልላስን፧” (ሚክያስ 6፡8)።

`ፍፁም ሚዛን ክንረክብ እንተዘይክኢልና (ክንገብሮ’ውን ኣይንኽእል ኢና)፡ ኣብ ክንዲ ፍትሒ ኣብ ጎኒ ምሕረት ምግጋይ ስለምንታይ ይሓይሽ? ወይስ ድዩ?`