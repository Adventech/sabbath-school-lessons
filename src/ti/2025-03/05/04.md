---
title:  ፋሲካ
date:   29/07/2025
---

`ዘፀ 12፡17–23 ኣንብቡ። ኣብ ምብዓል እዚ ሓድሽ በዓል ደም እንታይ ግደ ኣለዎ?`

ደም ናይቲ ዝስዋእ እንስሳ ኣብዚ በዓል ቀንዲ ቁምነገር እዩ። እቶም ኣብዚ በዓል እዚ ዝተሳተፉ ሰባት፡ ደም ናይቲ እተሓርደ ገንሸል ኣብ ልዳት ኣባይቶም ለኽዮምዎ ነበሩ። በዚ መንገዲ እዚ ድማ ካብቲ ነቶም ብደም ዘይተሸፈኑ ዘጋጥሞም ነገራት ከም ዘናግፎም ብምእማን ኣብ ኣምላኽ ዘለዎም እምነት የርእዩ።

ከመይ ዝበለ ሓያል መግለፂ ወንጌል እዩ!

እቲ ገንሸል ፋሲካ መንቅብ ዘይብሉ ክኸውን ነይርዎ፡ ምኽንያቱ ናብ የሱስ ክርስቶስ “ሓጢኣት ዓለም ዜርሕቕ ገንሸል ኣምላኽ!” (ዮሃ 1፡29) ስለዘመልክት እዩ። ደም ናይ’ቲ እንስሳ ወሳኒ ተራ ኔርዎ: ምልክት ምክልኻል ኮይኑ ኣብ እዋን ሞት ምልክት ህይወት’ዩ እውን ኔሩ።

“ንምድሪ ግብፂ ምስ ዝወቅዕ ድማ፡ ኣብተን ዘሎኹምወን ኣባይቲ እቲ ደም ምልክት ይኹንኩም፡ ነቲ ደም ርእየ ኽሐልፈኩም እየ። እቲ ዜጥፍእ መዓትውን ኣባኻትኩም ኣይከውንን።” (ዘፀ 12:13)።

ወንጌል ብምሉኡ ምስ ምብዓል ፋሲካ ዝተኣሳሰረሉ ምኽንያት ካብ ባርነት ሓራ ምውፃእን ናብ ምድሪ ተስፋ ምእታውን ጥራይ ዘይኮነስ፡ እየሱስ ክርስቶስ ምእንቲ ሓጢኣትና ዝኸፈሎ መስዋእትን ንዅሎም ብደሙ ዝተሸፈኑ ብቑዓትን ስለ ዘመልክትን እዩ።

ድሕሪ ዘመናት ጳውሎስ ንድሕሪት ምልስ ኢሉ ነዚ ብምርኣይ ከምዚ ክብል ፅሒፉ፡ “ገንሸል ፋስጋና፡ ማለት ክርስቶስ፡ ተሰዊኡ እዩ እሞ፡ ከምቲ ዘይምፁፃት ዝዀንኩም፡ ሓድሽ ብሑቝ ምእንቲ ኽትኰኑ፡ ነቲ ኣረጊት ማይ ብሑቝ ኣፅሪኹም ኣውፅእዎ።” (1 ቆሮ 5:7)።

መባኹዕቲ ወይ ማይ ብሑቝ እተፈላለየ ዓይነት ቢሑቕ ንምድላው ይጥቀሙሉ ነበሩ። ኣብ መፅሓፍ ቅዱስ ንመጀመርታ ግዜ ክጥቀስ ከሎ፡ ምስቲ እስራኤላውያን ካብ ግብፂ ዝወፁሉ ዋዜማ እዋን እቲ ዘይበዅዐ እንጌራ ዝተኣሳሰረ እዩ። ማይ ብሑቝ እውን ካብ ቤቶም ክእለ ኔርዎ (ዘፀ 12፡8, 15-20, ዘፀ 13፡3-7)። ኣብዚ ፍሉይ ኵነታት እዚ፡ ማይ ብሑቝ ምልክት ሓጢኣት እዩ ኔሩ (1ቈረ 5፡6-8)፡ ስለዚ፡ ኣብ እዋን በዓል ፋሲካ ንሓደ ሰሙን ኣብ ጥቕሚ ክውዕል ኣይነበሮን።

እቲ ዘይበኹዐ እንጌራ ምሳሌ ናይቲ ሓጢኣት ዘይብሉ መሲሕ ኮይኑ፡ ንሱ ንኹሉ ፈተናታት ሰጊሩ ምእንታና ህይወቱ ሂቡ እዩ (ዮሃ 1፡29, 1ቆሮ 5፡7, እብ 4፡15)። እቲ ደም ዝተጠምዓሉ “እኩብ ሂሶፕ” ፡ ምሳሌ ናይቲ ዘንፅህ ፀጋ ኣምላኽ እዩ ኔሩ (መዝ 51፡7)። ብሓፂሩ ብዅሉ ምሕላፍ (Passover) ነቲ ናይ እየሱስ ቤዛነት ዝገልፅ እዩ።

`ሓጢኣት ንምዕራቕ ደም እየሱስ ባዕሉ ኣምላኽ ምውሳዱ፡ ብሓቂ ሓጢኣት ክሳብ ክንደይ ሕማቕ ምዃኑ እንታይ ይምህረና?`