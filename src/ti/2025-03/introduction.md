### ዘፅኣት፡ ጉዕዞ ናብታ ምድሪ ተስፋ

እቲ ኣብ መፅሓፈ ዘፅኣት ዝተገልፀ ኣምላኽ ኣብቲ ምዱብ ግዚኡን ብሓያል ክእለቱን ንህዝቡ ምድሓን ዘምፅአ ፈቃር ጎይታ እዩ (ዘፍ 15:12–16)። ምውፃእ ካብ ግብፅን ምሕላፍ ቀይሕ ባሕሪን ኣገደስትን ፍሉያትን ፍፃመታት እዮም ነይሮም፣ እዚ ኸኣ እቲ ኣምላኽ ዝገበሮ መስተንክርን ዜደንቕን ተግባራት እዩ። ኣብ ታሪኽ ጥንታዊት እስራኤል ቅድሚ መስቀል ካብዚ ዝዓቢ ወይ ዝኸበረ ፍፃመ ኣይተፈፀመን።እዚ ብመሰረት ሙሴ ዝተገልፀ ወንጌል እዩ።

እግዚኣብሄር ዋላኳ ብቐፃሊ ንድሕሪት እንተ ተዛሕጡ ተኣምራዊ ብዝኾነ መገድን ብተደጋጋምን ሓልዮቱን ከለላኡን ንእብራውያን ኸርኢ ተላዒሉ እዩ። ምሕረቱ ድማ ክንዮ ግንዛብኦምን ስምዒታቶምን ዝኸይድ እዩ ኔሩ። ጎይታ ብዝርጉሕቲ ኢዱ፡ ንህዝቡ ናብ ሓርነት መርሖም። ማንም ዘይገመቶ ተግባር እዩ ኔሩ። እዚ ትፅቢት ዘይተገብረሉ መለኮታዊ ጣልቃ ምእታው፡ ናይቲ ምስ ኣምላኽ ዝገብርዎ ካብ ግብፂ ናብ ከንኣን ዝግበር ሓድሽ ጉዕዞ ጅማሮ እዩ።

ሙሴ ኣብ ዘፀኣት ዓቢ ተራ እኳ እንተነበሮ፡ እዛ መፅሓፍ እዚኣ ብዛዕባ ሙሴ ዘይኮነስ ብዛዕባ ኣምላኽ እያ- ብዛዕባ እቲ ናይ ፍቕሪ፡ ሓቂ፡ ፍትሒ፡ ናፅነትን ይቕሬታን ኣምላኽ፡ እቲ ኣብ መወዳእታ ምእንታና ክሳብ መስቀል ዝኸደ ኣምላኽ። ዘፅኣት ክነፅንዕ እንከለና፡ ኣምላኽና እንታይ ከም ዝመስል ፍሉይ ዝኾነ ግንዛበ ኢና እንረክብ።

ናይ ብሓቂኸ ኣምላኽ ከመይ ዝበለ እዩ? ዋላኳ ህዝቡ ዘይእሙናት ይንበሩ እምበር፡ ንሱ ግና ንህዝቡ እሙን እዩ ኔሩ። ንሳቶም ኣንፃሩ ክኾኑ እንከለዉ እውን፡ ንሱስ ኣይልወጦምን ነበረ። ብተደጋጋሚ ድማ እንዳተባብዐን፡ እንዳ ኣረመን፡ መለኮታዊ መምርሒ እንዳሃበን ምሕረት ገበረሎም። ካብቲ ንዕኡን ንባህሪኡን ዝህልዎም ፍቕሪ ዝተላዕለ፡ ንፅቡቖም፡ ብፍቓዶም ከምልኽዎን ክእዘዝዎን ብዝበለፀ መገዲ መርሖም።

ኣምላኽ ሙሴ ናይ ቀረባ ኣምላኽ እዩ። እቲ ቀንዲ ዕላማ ኣምላኽ ሓደ ነገር ምፍፃም ወይ ከኣ ሓደ ኣጀንዳ ምምላእ ኣይኮነን፡ እንታይ ደኣ ቀንዲ ዕማሙ ምስቶም ሕሩያት ህዝቡ እስራኤል ትርጉም ዘለዎ ሕብረት ክህልዎ እዩ፡ ዓሚቕ ዝኾነ ዝምድና ንኽምስርት ኸኣ ናብ ሲና መርሖም።

ሃዋርያ ጳውሎስ እቲ ኣብ ዝሓለፈ እዋን ኣብ ልዕሊ ህዝቢ ኣምላኽ ዘጋጠመ ንዓና ካብ ጌጋታቶም ክንመሃርን ሎሚ ንጐይታ ብተኣማንነት ክንስዕቦን ዕላማ ዘለዎ ትምህርቲ ምዃኑ ይምህረና፦ “እዚ ዂሉ መለበሚ ኪኸውን እዩ ዝበፅሖም፡ ንኣና እቲ መወዳእታ ዘመናት ንዘርከበናውን ንተግሳፅ ኪዀነና እዩ እተፃሕፈ።” (1 ቆሮ 10:11)። እዚ ሕሉፍ ፍጻመታት ሕጂ ንዓና መጠንቀቕታን ፍልፍል ዘይርሳዕ መምሃሪን ክኸውን ይግባእ።ክነንብቦም፡ ክነፅንዖም፡ ካብኦም ክንመሃር ኣለና፡ ምኽንያቱ ክንዲ ዝደለየ ኩነታትና ዝፍለ ይኹን፡ እቶም ብድሕሪኦም ዘለዉ መንፈሳውያን መትከላት ኣይልወጡን እዮም።

መፅሓፍ ዘፅኣት ኣብዘን 13 ሳምንታት ንምፅናዕ ዝህልወና ትልሚ ንፁር ክኸውን እዩ። እቲ መፅሓፍ ዝተፈላለየ ንውሓት ብዘለዎ ብሰሙናዊ ምዕራፋት ክምቐል እዩ፡ (ንኽምቹ ብመልክዕ ቴማ ክንከፋፍሎ ኢና): (1) ባርነት ኣብ ግብጺ፡ ውልደት ሙሴን ቀዳሞት 40 ዓመታቱን (ዘፅ 1–2)። (2) ናይ ሙሴ መዝነት (ዘፅ 3–4)። (3) ምውስሳብ፡ ህይወት ከቢድ ክኸውን እንከሎ (ዘፅ 5–6)። (4) እተን ቀዳሞት ትሽዓተ መቕሰፍታት (ዘፅ 7–10)። (5) እቲ ዓስራይ መቕሰፍትን ምፅንባል ፋሲካን (ዘፅ 11–12)። (6) ካብ ግብፂ ሓራ ምውፃእን፡ ተመኩሮ ቀይሕ ባሕሪን (ዘፅ 13–15)። (7) ጉዕዞ ናብ ከረን ሲና (ዘፅ 16–18)። (8) ናይ ኣምላኽ ናይ ኪዳን ህያብን ዓሰርተ ትእዛዛትን (ዘፅ 19–20)። (9) ሕጊ ኣምላኽ ተግባራዊ ምግባር (ዘፅ 21–23)። (10) ርግፅነት ኪዳንን ከምኡውን ንድፊ ቤተ መቕደስን (ዘፅ 24–31)። (11) ብናይ ወርቂ ምራኽ ክሕደትን ፀሎት ሙሴን (ዘፅ 32)። (12) ርእሰ ምግላፅ ኣምላኽን ምንፅብራቕ ገፅ ሙሴን (ዘፅ 33–34)። (13) እቲ መቕደስ ምህናፁን ምምራቑን(ዘፅ 35–40)። ሕድሕድ ሰሙን ኣኣብ ወሰንቲ ጥቕስታትን ክስተታትን ናቶም ዝተመላኸቱ ምዕራፋት ክነቱክር ኢና።

አቲ ኣምላኽ ንህዝቡ ካብ ባርነት ናብ ሓርነት፡ ካብ ሞት ናብ ህይወት፡ ካብ ምድረ በዳ ናብታ ሓዳስ እየሩሳሌም ብኸመይ ከም ዝመርሖም ዘዘኻኽረና ኣገዳሲ መፅሓፍ ክነፅንዕ እንከለና፡ እቲ ፀጋዊ ጎይታና ይባርኸና። (እብ12:22)።

ጂሪ ሞስካላ (Jiří Moskala) ፕሮፌሰር ትርጓሜን ስነ-መለኮትን ብሉይ ኪዳን፡ ከምኡ’ውን ዲን ናይ ሻብዓይ መዓልቲ ኣድቨንቲስት ስነ-መለኮታዊ ሰሚናር ኣብ ኣንድሪውስ ዩኒቨርሲቲ እዩ።