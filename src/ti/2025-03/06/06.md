---
title:  መዝሙር ሙሴን ሚርያምን
date:   07/08/2025
---

መላእ ሰራዊት ግብፂ ተሳዕረ፡ ፈርኦን ሓዊስካ ዝደሓነ ሰብ ኣይነበረን (መዝ 136፡15 ርአ)። ንግብፃውያን ዘደንፁ ስዕረት፡ ንህዝቢ ኣምላኽ ድማ ፍፁም ዓወት እዩ ኔሩ። ኣብ ምሉእ ታሪኾም፡ ክሳዕ ሎሚ እውን ከይተረፈ፡ ኣይሁድ ነዚ ታሪኽ እዚ ዳግማይ የዘንትውዎ ምህላዎም ዘገርም ኣይኰነን።

`ዘፀ 15፡1–21 ኣንብቡ። ትሕዝቶ መዝሙር ሙሴ እንታይ እዩ?`

እዛ መዝሙር እዚኣ ጐይታ ንህዝቡ ንዝቃወሙ ዝሰዓረ ሓያል ተዋጋኢ ስለ ዝኾነ ትውድስ እያ። ሙሴ ብውልቁ ነዚ ኣርእስቲ እዚ ኣስፊሑ ይገልፆ እግዚኣብሄር ኣምላኹ እውን ሓይሉን መዝሙሩን ድሕነቱን ምዃኑ የስምረሉ። “ ‘ብቕድስና ግርማዊ፣ ብኽብሪ ዘፍርሕ፣ ተኣምራት ዝገብር’ ” (ዘፀ 15፡11) ንዕኡ ዝመስል የለን።

መዝሙር ሙሴ ኩሉ ብዛዕባ ኣምላኽ፡ ብዛዕባ መንነቱን እንታይ ይገብር ከምዘሎን እዩ። ጎይታ ንህዝቡ ብዝገበሮ ብሉፅ ስራሕ ልዕል ዝበለን ዝምስገንን ዝድነቕን እዩ። ምስጋናን ኣምልኾን ባህርያዊ ውፅኢት ናይቲ ኣምላኽ ኣብ ልዕሌና ዘርእዮ ሰናይነት እዩ። ንፍቕሩ ምምስጋን ናይ ንጡፍ መንፈሳዊ ህይወት ቅድመ ኩነት እዩ። ብፍላይ እቲ ፅኑዕ ፍቕሪ እግዚኣብሔር ዘጉልሕን ዝኽበርን እዩ ምኽንያቱ ነቶም ዝበጀዎም ህዝቢ ክመርሖም እዩ፣ ናብታ ቅድስቲ መንበሪ ቦታ ድማ ክመርሖም እዩ። ሙሴ እግዚኣብሄር ነቲ መቕደስ ኣብ ከረን ርስቱ ከም ዘቕውም ተነበየ (ዘፀ 15፡17)፡ ኩሉ ንቕድሚት ናብ ፅዮንን ናብ ቤተ መቕደስ ኢየሩሳሌምን ዘመልክት እዩ።

ኣብ ራእይ ዮሃንስ 15፡2–4 እቶም ዝተበጀዉ መዝሙር ሙሴን መዝሙር ገንሸልን ይዝምሩ። እዚ ኣብ ሰማይ ከመይ ከም ዝድመፅ፡ ስለ እቶም ዓበይትን ድንቂን ተግባራቱ ንእግዚኣብሔር ምስጋና፡ ንእግዚኣብሔር ስለ ፍትሓውነቱን ሓቀኛ ፍርድታቱን ምስጋና፡ ከምኡ’ውን ንኣምላኽ ስለ ፅድቂ ተግባራቱን ቅድስናኡን ምስጋና ክስማዕ ክትግምትዎ ትኽእሉ ዶ?

ነታ ናይ መወዳእታ መስመር ናይታ መዝሙር ኣስተብህሉላ። “ ኩሎም ኣህዛብ መፂኦም ኣብ ቅድሜኻ ክሰግዱ እዮም እሞ፡ ፍርድታትካ ተገሊፁ ኣሎ”። ማለት ኩሉ ፍርድታት ኣምላኽ - ብፍላይ ኣብ ልዕሊ እቲ ንኣሽሓት ዓመታት ከይተቐፅዐ ዝፀንሐ ክፍኣትን ጭቆናን ዝሃቦ ፍርድታት - ኩሉ ምስ ተጋህደ፡ እቶም ዝተበጀዉ ኣህዛብ በቲ ፍርድታት ክውድስዎ እዮም።

`ኣማኑኤል ካንት ኣምላኽ ፍትሓዊ እንተኾይኑ ገለ ዓይነት ድሕሪ ሞት ዝነብር ህይወት ክህሉ ኣለዎ ኢሉ። ስለምንታይ እዩ እዚ ኣበሃህላ እዚ ኣዝዩ ሓቂ ኮይኑ፡ ከመይ ጌርናኸ ሓደ መዓልቲ እቲ ኣብዚ ንነዊሕ እዋን ዝጐደለ ፍትሒ ከም ዚመፅእ ምእማን ክንመሃር ንኽእል? ካብታ ተስፋ እቲኣ ከመይ ጌርካ ምፅንናዕ ክትረክብ ትኽእል?`