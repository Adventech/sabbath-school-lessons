---
title:  ብቐይሕ ባሕሪ ኣቢሉ
date:   02/08/2025
---

### ነዚ ሰሙን ዝፅናዕ ጥቕሲ

ዘፀ 12:31–36, ያእ 2:17–20, ዘፀ 13:1–14:31, እብ 11:22, ዘፀ 15:1–21, ራእ 15:2–4።

> <p>ጥቕሲ መዝከርታ</p>
> “ሽዑ ሙሴ ነቶም ህዝቢ፡ ኣይትፍርሁ፡ ደው በሉ፡ እቲ ምድሓን እግዚኣብሄር ሎሚ ዚገብረልኩም ርኣዩ። እዞም ሎሚ እትርእይዎም ግብፃውያን ደጊም መሊስኩም ንዘለኣለም ኣይትርእይዎምን። እግዚኣብሄር ኪዋጋኣልኩም እዩ እሞ፡ ህድኡ፡በሎም።” (ዘፀ 14:13, 14)።

ዘፀኣት እቲ ዝያዳ ድራማውን ክቡርን ተመክሮ ህዝቢ ኣምላኽ ኣብ ብሉይ ኪዳን እዩ። እዚ ፍፃመ እዚ ኣምላኽ ንፃላእቲ እብራውያን ብኸመይ ከም ዝሰዓሮምን ንእስራኤላውያን ብዓወት ናብ ምድሪ ተስፋ ከም ዘእተዎምን ዝገልፅ መለኮታዊ ሞዴል እዩ። ከምኡውን ናይቲ ብክርስቶስ ዝርከብ ምድሓንን ምብጃውን ምሳሌ እዩ።

ብሰብኣዊ ኣመለኻኽታ፡ ደቂ እስራኤል ኣብ ተስፋ ምቑራፅን፡ ዋላ’ውን ፅንኩር ኩነታት እዮም ኔሮም— ንሳቶም፡ ኣብ ገዛእ ርእሶምን ንርእሶምን ካብኡ ከድሕኑ ኣይከኣሉን። ክናገፉ እንተዝኾኑ ብመለኮታዊ ተግባር ክኸውን ኔርዎ። ንዓናን ንሓጢኣትን’ውን ከምኡ እዩ፡ ኣብ ባዕልናን ገዛእ ርእስናን ኣብ ተስፋ ዘይብሉ ኩነታት ኢና ዘለና። ካብ ዘፀኣት ንላዕሊ ድራማዊ ዝኾነ ነገር የድልየና እዩ። ረኺብናዮ እውን ኢና: ንሱ ድማ መስቀል ክርስቶስን: ክርስቶስ ኣብኡ ንኹላትና ዝገበረልና እዩ።

እቲ ኣብ ዘፀኣት 12 ተጠቒሱ ዘሎ እስራኤል ካብ ምድሪ ጎሼን ክወፁ እንከለዉ ክሳዕ እቲ ኣብ ዘፀኣት 15 ዘሎ ብሓጎስ ዝተዘመረ መዝሙር ሙሴ ዘጋጠሙ ፍፃመታት ቀልቢ ዝስርቕን ንምእማኑ ዘፀግምን እዩ። ምልክታትን ተኣምራትን ትእምርትታትን ከምኡውን ተኣምራዊ ናይ ምብጃው ግብሪ ኣምላኽ ኣብ ዝለዓለ ጠርዚ እዩ በፅሑ።

እዚኣቶም እውን ከይተረፉ ምስቲ ክርስቶስ ኣብ መስቀል ዝገበረልና ዝወዳደሩ ኣይኮኑን፡ እቲ ምንታይሲ ድራማ ዘፀኣት ፅላሎቱ ጥራይ እዩ ኔሩ።