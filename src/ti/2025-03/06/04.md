---
title:  ምስጋር ቀይሕ ባሕሪ
date:   05/08/2025
---

`ዘፀኣት 13፡17–14፡12 ኣንብቡ። ኣምላኽ ንእስራኤላውያን ካብ ግብፂ ምስ ወፁ ብኸመይ መሪሕዎም: ስዒቡኸ እንታይ ኰነ?`

እስራኤላውያን ነቲ ኣምላኽ ንሙሴ ዝሃቦ መምርሒ ብምስዓብ፡ ብፅቡቕ ከም ዝተወደበ ሰራዊት ኰይኖም ካብ ግብፂ ወፁ። ፃባ’ን ማካነህን (tsaba’ and makhaneh) ዝብሉ ናይ እብራይስጢ ቃላት ነዚ መግለፂ እዚ ይምስክሩ፡ ንሳቶም ድማ “ሰራዊት”፡ “ምክፍፋል”፡ “ሰፈር” ከምኡውን “ሰራዊት” (ዘፀ. 6፡26፣ ዘፀ. 7፡4፣ ዘፀ. 12፡17, 41, 51፣ ዘፀ. 14፡19, 20፤ ምስ ዘፀ 13፡18 ኣነፃፅሮ)። በብጉጅለ ተኸፋፊሎም ከም ሰራዊት ተሰለፉ። ፀኒሑ በላዓም ካብ ጎቦታት ሞኣብ እስራኤል “ነገድ ብነገድ ከም ዝሰፈሩ” ረኣየ (ዘሁ 24፡2)።

እዚ ከምዚ ኢሉ እንከሎ “ሙሴ ድማ ንዓፅሚ ዮሴፍ ምስኡ ወሰዶ።” (ዘፀ 13፡19)። እዚ ኣብቲ ፅሑፍ ኣዝዩ ኣገዳሲ ዝርዝር ኮይኑ፡ ንፍፃመ እምነት ዮሴፍ ኣብ ተስፋታት ኣምላኽ ዝገልፅ እዩ። ዮሴፍ ኣብ ግርማን ፍሉይ መሰላትን ግብፂ ይነብር እኳ እንተነበረ፡ ነታ ምድሪ ተስፋ ካብ ምሕላን ግና ፈፂሙ ኣየጠፍአን። ኣዕፅምቱ ናብ ምድሪ ከነኣን ክውሰድ ሓተተ (ዘፍ 50፡24, 25)። እግዚኣብሄር ከምቲ ዝመሓለሎም ብርግፅ ኣብ ግብፂ ንእስራኤል ክበፅሖምን ናብታ ምድሪ ከም ዘምፅኦምን ይኣምን ነበረ (እብ 11፡22)። እስራኤል ናብ ከነኣን ምስ በፅሑ ኣዕፅምቲ ዮሴፍ “ኣብ ሴኬም ቀብርዎ” (ኢያ 24፡32)።

ዓንዲ ደበናን ዓንዲ ሓውን ዝረኣዩ ዝነበረ ምልክታት ህላወ እግዚኣብሄር ኣብ ሞንጎ ህዝቡ እዮም ነይሮም። እግዚኣብሄር ኣብኡ ተቐመጠ ካብቲ ደበናውን ይዛረብ ነበረ (ዘፀ 14፡24 ዘሁ 12፡5, 6)።

እዚ ከምዚ ኢሉ እንከሎ፡ ሓቀኛ ውሽጣዊ ዝንባለ ልቢ ፈርኦን ተገልፀ። ኣይተለወጠን፡ ብሓቂ እውን ተነሲሑ ኣይፈልጥን። ንኣምላኽ ክባርኾ ምሕታቱ ዋዛ እዩ ነይሩ፡ ምናልባት ኣብ ልቡ ዘሎ ምትላል ክኸውን ይኽእል እዩ። ሰራዊቱ ኣኪቡ ድማ ደድሕሪ እቶም ዘምለጡ ባሮት ከደ። እዚ ሰብኣይ እዚ ማዕረ ክንደይ እዩ ብሓጢኣት ዓዊሩ ኔሩ።

እቶም ህዝቢ ሰራዊት ፈርኦን ክመፅእ ምስ ረኣዩ፡ ካብ ሓደ ግዜ ንላዕሊ ዘቃልሕ ቃላትን ስምዒታትን ገለፁ፡ “ናብዚ በረኻ ኽንመውት ዝወሰድካናስ፡ ኣብ ግብፂዶ መቓብር ኣይነበረን፧ ካብ ግብፂ ዘውፃእካናስ ንምንታይ እዚ ገበርካና፧ ” (ዘፀ. 14፡11)።

ማለት፡ እቶም ህዝቢ ድሮ ከምዚ ዝኣመሰለ ኣደነቕቲ ምልክታት ሓይሊ ኣምላኽ ርእዮም ክነሶም፡ እዚ ድማ ምድሓን በዅሪ ደቆም ዘጠቓልል ኮይኑ፡ ሕጂ’ውን ዘደንፁ ጉድለትእምነት ኣርኣዩ።

`ንመወዳእታ ግዜ ዘስካሕክሕ ኩነታት ዘጋጠመካ ግዜ እሞ ሕሰብ። ናይ መጀመርታ ግብረ መልስኻ እንታይ እዩ ነይሩ: ኣብ ኣምላኽ ምእማን ወይስ እምነት ዘይምህላው? ካብቲ ኩነታት እቲ እንታይ ትምህርቲ ክትመሃር ነይሩካ ኣብ ዝቕፅል እዋን ካልእ ምስ መፀ (ክመፅእ ድማ እዩ) ክሕግዘካ ዝኽእል?`