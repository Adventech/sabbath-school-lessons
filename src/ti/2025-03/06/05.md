---
title:  ብእምነት ንቕድሚት ምምራሽ
date:   06/08/2025
---

`ዘፀ 14፡13–31 ኣንብቡ። እምነት እኳ እንተ ዘይነበሮም፡ ኣምላኽ ንደቂ እስራኤል እንታይ ገበረሎም?`

ሙሴ ብምሉእ ልቡ ንኣምላኽን ቃሉን ስለ ዝተኣማመነ: ነቶም ህዝቢ ኣተባብዖም ። ኣብ ፅንኩር ኩነታት ከመይ ጌርካ ትዋሳእ ዝብሉ ኣርባዕተ ወሰንቲ ነጥብታት ኣቕረበ፡

“ኣይትፍርሁ፡” (ዘፀ 14:13) ። እቲ ቀዳማይ ፃውዒት ብጐይታ ምውካል እዩ፡ ምኽንያቱ በዚ መንገዲ እዚ ጥራይ እዩ ፍርሒ ክውገድ ዝኽእል። ኢሳያስ ነዚ ሓቂ እዚ ዘዘኻኽረና፡ ኣመንቲ ኣብ ኢድ ኣምላኽ ከም ዘለዉን፡ ከም ኣምላኾምን ጎይታኦምን ምስ ተቐበልዎ ድማ ምእንታኦም ክዋሳእ ምዃኑ ብምግላፅ እዩ። “ምሳኻ እየ እሞ፡ ኣይትፍራህ፡ ኣነ ኣምላኽካ እየ እሞ፡ ኣይትሸበር…. ኣነ ንየማነይቲ ኢድካ ዝሕዝ፡ ኣይትፍራህ፡ ክድግፈካ እየ፡ ዝብል እግዚኣብሄር ኣምላኽካ እየ” (ኢሳ 41:10, 13) ።

“ደው በሉ፡” (ዘፀ 14:13) ። “ደው በሉ፡” ማለት ምጉርምራም ኣቋሪፅካ ዓበይቲ ነገራት ምፅባይ ጥራይ ዘይኮነስ፡ ንኣምላኽ ተኣማሚንካ ነቲ ሓያል ጣልቃ ምእታው ብትዕግስቲ ምፅባይን እዩ፡ ምኽንያቱ ንሱ ክዓዪ እዩ።

3᎐ “እቲ ምድሓን እግዚኣብሄር ሎሚ ዚገብረልኩም ርኣዩ።” (ዘፀ 14:13) ። እምነትና ክዓቢ መሪሕነትን ሓገዝን ኣምላኽ ኣለሊና ነቲ ዝተመባፅዓሉ ሓገዝ ምምስጋን ኣገዳሲ እዩ። “ምርኣይ” ማለት ኣዒንቲ ምኽፋት ማለት እዩ (ምኽንያቱ ዘይምእማን ዑረት ስለ ዝኾነ) ። ዓወትን ውሕስነት ድሕነትን ክህብ ዝኽእል ኣምላኽ ጥራይ እዩ። እግዚኣብሄር ኩሉ ግዜ ንዓና ኣብ ግቡእ ግዜ ዘድሊ ዝሓልን ዘቕርብን እዩ።

4᎐ “እግዚኣብሄር ኪዋጋኣልኩም እዩ ” (ዘፀ 14:14)። እዚ ኸኣ ኣምላኽ እንታይ ከም ዚገብር ዚሕብር እዩ፡ ንህዝቡ ባዕሉ ክዋግኣሎም እዩ። ክርስቶስ ናይ ዘለኣለም ህይወት ክህበና ኢሉ ኣብ መስቀል ንሰይጣን ስለ ዝሰዓሮ ናይ መወዳእታ መርትዖ ናይዚ ክውንነት እዚ ቀራንዮ እዩ (ዮሃ 5፡24፤ እብ 2፡14፤ ራእ 12፡10, 11)። ድሒሩ ግብፃውያን ከይተረፉ እግዚኣብሄር ንእስራኤላውያን ይቃለሰሎም ከም ዝነበረ ተገንዚቦም እዮም(ዘፀ 14፡25)።

እቲ ኣምላኽ ንሙሴ ዝሃቦ ትእዛዝ ንፁር እዩ ነይሩ: “ሰጉም”። እግዚኣብሄር ትልሚ ስጉምቱ ደረጃ ብደረጃ ኣግሂድዎ እዩ፡ (1) መልኣኽ ኣምላኽን ዓንዲ ደበናን ካብ ቅድሚት ሰፈር እስራኤል እናተንቀሳቐሰ ብድሕሪኦም ደው ኢሉ ካብ ሰራዊት ግብፂ ይከላኸለሎም ነበረ፤ (2) ሙሴ ኢዱ ብእምነት ኣብ ልዕሊ ባሕሪ ክዝርግሕ ነበሮ፤ (3) እግዚኣብሄር ነቲ ማይ መቒሉ ብሓያል ንፋስ ኣንቀፆ፤ ከምኡውን (4) ውፅኢቱ ድማ እስራኤላውያን ኣብ ደረቕ መሬት ብባሕሪ ኣቢሎም ብውሑስ መንገዲ ናብቲ ካልእ ሸነኽ ምኻዶም እዩ። ግብፃውያን እግዚኣብሄር ንህዝቡ ዘይተለምደ ነገራት ይገብር ከም ዘሎ ስለ ዘይረኣዩ፡ ብዓይኒ ዕሙተይ፤ ማለት ክሳብ እቲ ግዘ ዝሓልፍ ኣይረኣዩን፣ ከምቲ ኣብ ዘፀኣት 14፡25 ዘሎ ኑዛዜኦም ዝገለፆ።