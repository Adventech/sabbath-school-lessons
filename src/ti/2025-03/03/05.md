---
title:  ዘይተገዝራ ከናፍር
date:   16/07/2025
---

እግዚኣብሄር ንሙሴ ብዛዕባ እቲ ክግብሮ ዘለዎ ፅኑዕ ዝኾነ ተስፋታት ሂብዎ ኔሩ እዩ። ዋላኳ እዚ ምርኻብ’ዚ ንሙሴ ከተባብዖ እንተ ነበሮ፡ ነቲ ኻብ ህዝቡ ዝረኸቦ ምላሽ ኣብ ግምት ብምእታው ግን እቲ ምትብባዕኡ ንሓፂር እዋን እዩ ነይሩ ኪኸውን ዚኽእል።

`ዘፀ 6:9–13 ኣንብቡ። ቀፃሉ እንታይ እዩ ኣጋጢሙ፡ ካብዚ ዛንታ ብዛዕባ ኣብ ህይወትና ተስፋ ምቑራፅን ቃልስን ኣብ ዘጋጠመሉ እዋን እንታይ ትምህርቲ ክንወስድ ንኽእል?`

እቶም እብራውያን ብሓዘንን ስቓይን ከቢድ ፃዕርን ኣዝዮም ስለ ዝተደቑሱ፡ ነቲ ኣምላኽ ዝተመባፅዖ ቃል ንምፍፃም ስጉምቲ ከም ዝወስድ ሙሴ ዘረጋግፀሎም ቃላት ኣይሰምዑን እዮም። ነዊሕ እዋን ተፀብዮም እዮም፡ ኮይኑ ግና ከም ትፅቢቶም ኣይኮነሎምን። እሞኸ ከመይ ኢሉ ደኣ እዩ ሕጂ ፍሉይ ነገር ክኸውን? ሕልናኦም ዓሪቡን ተስፋ ቖቖረፁ፡ እዚ ድማ ምናልባት ኣብ ምሉእ ህይወቶም ንመጀመርታ ግዜ ናይ ብሓቂ ተስፋ ምድሓን ስለ ዝረኣዩ ዝያዳ መሪር ኮይንዎም ክኸውን ይኽእል እዩ።

ኮይኑ ግና ብተመሳሳሊ ኩነታት ዘይሓለፈ እሞ መን ኣሎ? ኣብ ግለ እዋን ዘይተጨነቐ፡ ተስፋ ዘይቆረፀ፡ ባዶነት—ወረ ብኣምላኽ ከም ዝተሓድገ ዘይተሰምዖ መን ኣሎ?

ናይ ኢዮብ ዛንታ ትዝክርዎ ዶ? ናይቲ ብሕቶ ብዛዕባ ምብልፃግ እኩያትን ስቓይ እቶም ቅኑዓትን ዝሽገር ዝነበረ ኣሳፍ እቲ ዘማሪ’ኸ? ይኹንምበር፡ ኩነታቱ ብዘየገድስ ኣሳፍ ሓደ ካብቶም ኣገረምቲ ዝበሃሉ መግለፂ እምነት ኔርዎ ንሱ ድማ፡ “ግናኸ ኣነ ዅሉ ጊዜ ምሳኻ እየ፣ ንስኻ ብየማነይቲ ኢደይ ሒዝካኒ፣ ብምኽርኻ ኽትመርሓኒ፣ ድሓርውን ናብ ክብሪ ኽትቅበለኒ ኢኻ። ኣብ ሰማይ ብጀካኻ መን ኣሎኒ፧ ንኣኻ ካብ ረኸብኩስ፣ ኣብ ምድሪ ዝደልዮ የብለይን። ስጋይን ልበይን እንተ ማህመነ እኳ፣ ኣምላኽ ንዘለአለም ከውሒ ልበይን ክፍለይን እዩ።” መዝ 73፡23-26።

እግዚኣብሄር ብቅዱስ ታሪኽ ኣቢሉ ንህዝቡ ምስኦም ከም ዘሎ ኣረጋጊፁሎም እዩ። (ኢሳ 41:13, ማቴ 28:20)። ሰላሙን ምፅንናዑን ይህቦም፡ ከምኡውን ናይ ህይወት ብድሆታት ንኽሰግሩ ድማ የበርትዖም። (ዮሃ 14:27; ዮሃ 16:33; ፊልጲ 4:6, 7)።

ናይ ቃል ኪዳን ቀመር፡ “ህዝበይ ክትኰኑ ድማ እወስደኩም፡ ኣምላኽ ከኣ እዀነኩም።” (ዘፀ 6:7)፡ ዝብል፡ ነቲ ጎይታ ምስ ህዝቡ ክህልዎ ዝድልዮ ጥቡቕ ርክብ ዝገልፅ እዩ።

`በዚ ሓረግ እዚ ክትርእዩ እሞ ፈትኑ “ህዝበይ ክትኰኑ ድማ እወስደኩም፡ ኣምላኽ ከኣ እዀነኩም።” (ዘፀ 6:7)። እቲ ዓውዲ ሓበራዊ እኳ እንተነበረ፡ እዚ ንነፍሲ ወከፍና ብውልቂ ብኸመይ ይምልከት፣ እዚ ዝምድና እዚኸ ኣብ መዓልታዊ ህይወትና ብኸመይ ክግለፅ ኣለዎ? (2ቆሮ. 6፡16 እውን ርአ።)`