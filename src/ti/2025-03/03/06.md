---
title:  ንፈርኦን ከም ኣምላኹ
date:   17/07/2025
---

`ዘፀ 6:28–7:7 ኣንብቡ። እግዚኣብሄር ነቲ ናይ ሙሴ ተቓውሞ ብኸመይ ኣልይዎ?`

ኣምላኽ ንርእሱ እግዚኣብሄር(ያህዌ) ኢሉ እዩ ንሙሴ ተገሊፅሉ፡ ትርጉሙ ኸኣ ናይ ግልን ናይ ቀረባን ኣምላኽ፡ ናይ ህዝቡ ኣምላኽ ከምኡውን ምስ ህዝቡ ቃል ኪዳን ዝኣተወ ኣምላኽ ማለት እዩ።

እዚ ህያው ዝኾነ ኣምላኽ፡ ሙሴ ናብ ፈርኦን ከይዱ ክዛረቦ ደጊሙ ኣዘዞ። ርእሰ ምትእምማን ብምስኣኑ ከኣ ሙሴ ወሲኹ ከምዚ ክብል ተቓወመ፡ “ከመይ ኢሉ ደኣ ፈርኦን ኪሰምዓኒ፧”። ኣብዚ’ውን ትሕትና ሙሴ ጥራይ ዘይኮነስ፡ ሕጂ’ውን ካብቲ ክሳብ ሕጂ ብዙሕ ዘይከደ ዕማም ንምውፃእ ዘለዎ ድሌት ክንርኢ ንኽእል።

“ኣምላኽ ንሙሴ ናብ ፈርኦን ክምለስ ምስ ኣዘዞ፡ ሙሴ ንርእሱ ዘይምትእምማን ኣርእዩ።እታ ‘aral sepatayim —ዝብል ቃል ብቓሉ ‘ዘይተገዝረ ከናፍር’ እትብል ቃል፡ ኣብዚ ንሙሴ ናይ ምዝራብ ክእለት ስእነት ንምግላጽ እተጠቅመሉ እዩ። (6:12,30)—ምስ እቲ ኣብ ዘፀ 4:10 ዚርከብ፡ “ኣፈይ ወታእ፡ ልሳነይ ኰርታዕ እየ” ዚብል ቃል ይመሳሰል እዩ።”— Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 205.

እግዚኣቢር ከኣ ብምሕረቱ ንሙሴ ምእንቲ ክሕግዞ ንኣሮን ሃቦ። ሙሴ ንኣሮን ክዛረቦ እዩ፡ ንሱ ድማ ንፈርኦን ብግልፂ ክዛረብ እዩ፡ ብኸምዚ ድማ ሙሴ ኣብ ቅድሚ ንጉስ ግብፂ ግደ ኣምላኽ ክፃወት እዩ፣ ኣሮን ድማ ነብዩ ክኸውን እዩ።

እዚ ፀብፃብ እዚ ብዛዕባ ግደ ነብዪ ብሉፅ ትርጕም ዝህብ እዩ። ነቢይ ኣፈኛ እግዚኣብሄር እዩ፤ ንሱ ወይ ንሳ ቃል ኣምላኽ ንህዝቢ ከተሓላልፉን ክትርጉሙን ከም ኣፉ እዩ። ከምቲ ሙሴ ንኣሮን ዝተዛረቦ፡ ድሕሪኡ ድምእ ኣሮን ንፈርኦን ዘነግሮ፡ ከምኡ ድማ ኣምላኽ ምስ ሓደ ነብዪ ይዘራርብ፡ ድሕሪኡ ንሱ ድማ ትምህርቲ ኣምላኽ ንህዝቢ ይእውጅ። እዚ ብቓላት፣ ብኣካል ክኸውን ይኽእል እዩ፡ ወይ ከምቲ መብዛሕትኡ ግዜ ዝግበር ዝነበረ እቲ ነብዪ ነቲ መልእኽቲ ካብ ኣምላኽ ተቐቢሉ ብድሕሪኡ ይፅሕፎ።

እግዚኣብሄር ንሙሴ ካብቲ ምስ ፈርኦን ዝገብሮ ርክባት እንታይ ከጋጥሞ ከም ዝኽእል ገለፅሉ። እቲ ግጥም ዘጨንቕን ነዊሕን ክኸውን እዩ። ፈርኦን ክሳዱ ከም ዘትርርን ንሱ እውን ልቡ ከም ዘፅንዕን (ዘፀ 4:21, ዘፀ 7:3) ፡ ኣምላኽ ንኻልኣይ ግዜ ንሙሴ ኣፅኒዑ ነገሮ። ይኹንምብር፡ መወዳእታኡ ግና ፅቡቕ ክኸውን እዩ፡ ምኽንያቱ፡ “ግብፃውያን……. ኣነ እግዚኣብሄር ከም ዝዀንኩ፡ ኪፈልጡ እዩም።” (ዘፀ 7:5,) ። እዚ ኸኣ ኣብ ማእከል እቲ ስዒቡ ዝመፅእ ናዕቢ ኮይኑ፡ እግዚኣብሄር ክኸብር እዩ።

`ሙሴ ካብቲ ኣምላኽ ንኽገብሮ ዝፅውዖ ፃውዒት መህደሚ ዝኾኖ መመኽነይታታት ተወዲእዎ። ንሕናኸ ካብቲ ኣምላኽ ክንገብሮ ዝደልየና ንምውፃእ ከመይ ዝብለ መመኽነይታታት ክንጥቀም ንኽእል?`