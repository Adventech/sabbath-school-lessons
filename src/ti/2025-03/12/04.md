---
title:  “በጃኻ፡ ክብርኻ ኣርእየኒ”
date:   16/09/2025
---

ድሕሪ ናይ ወርቃዊ ምራኽ ክሕደት ሙሴ ንህዝቢ ኣምላኽ ኣማሊዱ ጐይታ ናብ ምድሪ ተስፋ ከም ዝመርሖም ክረጋገፅ ደለየ። ኣብ ውሽጡ ንጐይታ ብዝበለፀ ክፈልጦ እውን ይደሊ ነበረ።

`ዘፀኣት 33፡18–23 ኣንብቡ። እግዚኣብሄር ነቲ ሙሴ ክብሩ ክርኢ ዝሓተቶ ሕቶ ብኸመይ መለሰሉ?`

ሙሴ ንጐይታ “በጃኻ ክብርኻ ኣርእየኒ” ኢሉ ሓተቶ። እግዚኣብሄር ብምሕረቱ ክብሩ ገሊፅሉ እዩ። ይኹን እምበር፡ እግዚኣብሄር ንሕቶ ሙሴ ክምልሰሉ ከሎ፡ “ለውሃቱ” ከርእዮ ቃል ኣተወሉ። ሓደ ሰብ ክብሪ ኣምላኽ ሰናይነቱ ማለት ባህርያቱ ምዃኑ ብዘይ ስግኣት ክድምድም ይኽእል። (see also Ellen G. White, The Acts of the Apostles, p. 576; Christ’s Object Lessons, pp. 414, 415; Prophets and Kings, p. 313)።

"ንደቁ ፅቡቕ ባህርያቱ ምሃብ ክብሪ ኣምላኽ እዩ።ደቂ ተባዕትዮን ደቂ ኣንስትዮን ኣብ ዝለዓለ ደረጃ ክበፅሑ ክርኢ ይምነ።"— Ellen G. White, The Acts of the Apostles, p. 530. ክብሩ ንዝተነስሑ ሓጥኣን ምሕቋፍ እዩ (Prophets and Kings, p. 668 ርአ) ንምቕያሮም ዘድሊ ኩሉ ምቕራብን እዩ። ማዕረ ማዕሪኡ ድማ ኣብ ህይወትና ባህርያቱ ክንገልፅን ንኻልኦት ክንፈልጦን “ክብሪና” እዩ።

ነፀብራቕ ባህርይ ኣምላኽ፡ ለውሃቱን ሕያውነቱን ምዉቕ ፍቕሩን፡ ኣብ ተግባራትና ክርአ ኣለዎ። በዚ ኸምዚ ድማ ንዓለም በረኸት ጥራይ ዘይኰነስ ነቲ ዚዕዘቦ ኣድማስ ዜብርህ ብርሃን ክንከውን ዕድል ኣሎና። ከምቲ ጳውሎስ ዝብሎ፡ “ኣምላኽ ንኣና ሃዋርያት፡ ድሕሪ ዂላቶም ኴንና፡ ከምቶም ሞት እተፈርዶም ከም ዝገበረና፡ ይመስለኒ። ስለዚ ንዓለምን ንመላእኽትን ንሰብን ትርኢት መስሓቒ ዄንና ኣሎና።” (1ቆሮ 4፡9)። እዚ ኮስሚካዊ ሸነኽ እዚ ንህይወትናን ኣገልግሎትናን ዳርጋ ክንሓስቦ ዘይንኽእል ትርጉምን ዕላማን ይህቦ።

ኣብ ሮሜ 2፡4 ጳውሎስ “ሰናይነት ኣምላኽ ናብ ንስሓ ይመርሓኩም” ይብል። ማለት ንሰባት ሓጢኣተኛነቶምን ምድሓን ከም ዘድልዮምን ዘእምን ሰናይን ባህርይን ኣምላኽ እዩ። ብርግፅ ኣብ መስቀል ርኢና መን ኣብኡ ከም ዝነበረ (ጐይታ ባዕሉ) ስለምንታይ ኣብኡ ከም ዝነበረ ክንፈልጥ ከለና-ምኽንያቱ ስለ ዘፍቀረናን እዚ ድማ እቲ እንኮ ንድሕነሉ መገዲ ስለ ዝነበረን- ብዛዕባ ሰናይነቱን ባህርያቱን ዝዓበየ ምግላፅ ኣሎና።

`ኣብቲ መስቀል ብምጥማት ክንደይ ዝኣክል ግዘ ይወስዱ ኮይኑውን ብዛዕባ ባህርይ እግዚኣብሄር እንታይ ከ ይነግሮም?`