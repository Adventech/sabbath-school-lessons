---
title:  “በጃኻ ክብርኻ ኣርእየኒ”
date:   13/09/2025
---

### ነዚ ሰሙን ዝፅናዕ ጥቕሲ

ዘፀኣት። 33፡7–34፡35፤ ዘዳ. 18:15, 18፤ ዮሃንስ 17፡3፤ ሮሜ. 2፡4፤ ዮሃንስ 3፡16፤ 2 ቆሮ. 3፡18።

> <p>ጥቕሲ መዝከርታ</p>
> “እግዚኣብሄር ድማ ብቕድሚኡ ሐለፈ ኣወጀ ኸኣ፡ እግዚኣብሄር፡ እግዚኣብሄር፡ መሓርን ፀጋውን ኣምላኽ፡ ንኹራ ደንጓይ፡ በዓል ብዙሕ ለውሃትን ሓቅን፡ ክሳዕ ሽሕ ወለዶ ፀጋ ዚሕሉ፡ ዓመፅን ምትሕልላፍን ሓጢኣትን ይቕረ ዚብል፡ ግናኸ ንበዳሊ ኸም ንፁህ ዘይርኢ፡ ሓጢኣት ኣቦታት ደኣ ኣብ ደቅን ደቂ ደቅን ክሳዕ ሳልሳይ ክሳዕ ራብዓይ ወለዶ ዚቐፅዕ።” (ዘፀ 34:6, 7)።

ኩላትና ምስ ኣምላኽ ኣብ እንገብሮ ጉዕዞ ክንዓቢ የድልየና እዩ። ብዘይካ ዕብየት ሞይትና ኢና። ሃዋርያ ጴጥሮስ ከምዚ ኢሉ ይእውጅ “ብፀጋን ብፍልጠት ጐይታናን መድሓኒናን የሱስ ክርስቶስ ደኣ ዕበዩ። ንእኡ ሕጅን ንመዓልቲ ዘለኣለምን ክብሪ ይኹኖ። ኣሜን።” (2ጴጥ 3፡18)። ክንዓቢ ፍቓደኛታት ክንከውን ኣለና። መዓልታዊ ኣብቲ ቀፃሊ መስርሕ ትምህርቲ እምበር ምረቓ ዘይብሉ ዩኒቨርሲቲ ኣምላኽ ኢና ዘለና። ኣብ ነፍሲ ወከፍ ደረጃ ዕብየት፡ ኣምላኽ ናብቲ ንሱ ዝፅውዓካ ሰብ፡ ብክርስቶስ፡ ክቐርፀካ እንተፈቒድካሉ ፍፁም ክትከውን ትኽእል ኢኻ።

ብዛዕባ ሓደ ቤት ትምህርቲ ሕሰብ። ቀዳማይ ክፍሊ ዝመሃሩ ተማሃሮ ከመይ ጌርካ ምንባብን ክሳብ 100 ምቑፃርን እንተተማሂሮም፡ ኣብቲ ደረጃን ደረጃ ዕብየትን ፍልጠቶም ፍፁም ስለዝኾነ ናይ ምሕላፍ ነጥቢ ይረኽቡ። ይኹን እምበር፡ እዚ ተመሳሳሊ ደረጃ ፍልጠት፡ ካብኡ ንላዕሊ ድማ እንተዘይተረኺቡ፡ ኣብ ሓደ ተማሃራይ ካልኣይ ደረጃ እንተዝርከብ፡ ኣብ ትምህርቱ ዓቢ ውድቀት ምተራእየ። ኣብ ፀጋን ፍልጠትን ኣምላኽ ዕቤትና እውን ተመሳሳሊ እዩ። ኣብ ነፍሲ ወከፍ ደረጃ ምዕባለና፡ ከምቲ ክርስቶስ ኣብ ዓውዱ ዝነበረ፡ ኣብ ዓውዲና ፍፁማት ክንከውን ንኽእል ኢና።

ኣብዚ ሰሙን’ዚ ሙሴ መምርሒታት ኣምላኽ ብምፍላጥን ብምኽታልን ምስ ጎይታ ኣብ ዝገበሮ ምጉዓዝ ከመይ ይዓቢ ከም ዝነበረ ነፅንዕ።