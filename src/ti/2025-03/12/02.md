---
title:  ድንኳን ምርኻብ
date:   14/09/2025
---

`ዘፀኣት 33፡7-11 ኣንብቡ። ኣምላኽ ንሙሴ ድንኳን ምርኻብ ኪሃንፅ ዝሓተቶ ስለምንታይ እዩ?`

“ዳስ ምርኻብ” (ካብ ሰፈር እስራኤል ወፃኢ ዝተሃንፀ) ምስቲ ድሒሩ ዝተሃንፀን ኣብ ማእከል ሰፈር ዝነበረን ማሕደር ከነደናግሮ የብልናን። ሙሴ ኣብ ድንኳን ምርኻብ ክንደይ ግዜ ምስ ኣምላኽ ከም ዝተማኸረ ኣይንፈልጥን ኢና። ይኹን እምበር: ሓደ ነገር ብርግፅ እንፈልጦ: ሙሴ ምስ ኣምላኽ ዝገበሮ ርክብ ኣብ መንጎኦም ጥቡቕ ዕርክነት ፈጢሩ እዩ። “ሰብ ምስ ፈታዊኡ ኸም ዚዛረብ፡ እግዚኣብሄር ድማ ምስ ሙሴ ገፅ ንገፅ ተዛረበ።” (ዘፀ 33፡11)። ዓርኪ ዝበሃል ኩሉ ነገር ክንመኽሮን ብግልፂ ክንዛተየሉን እንኽእልን ንኻልኦት ፈፂሙ ከምዘይገልፆን እንኣምኖን ሰብ እዩ። ዓርኪ ሓደ ካብቶም ደስ ዝብሉ ነገራትን ሓደ ካብቶም ደስ ዝብሉ ሰባትን እዩ።

ከምቲ ኣብ ዘፀኣት 19–34 ተመዝጊቡ ዘሎ ታሪኽ ሙሴ እግዚኣብሄር ንህይወትና ብኸመይ ከም ዝቕይሮ ኣዝዩ መሃሪ እዩ። ኣምላኽ ምስዚ ብሉፅ መራሒ ብኸመይ ርክብ ሃኒፁ? ብዛዕባ ህይወት ሙሴ ምፅናዕ፡ ብዛዕባ ሓይሊ ኣምላኽ ጥራይ ዘይኰነስ ብዛዕባ ፍቕሩን ባህርያቱን ብኸመይ ከም ዝዓበየ ይሕብር። እዚ ምስ ኣምላኽ ርክብ ንኽህልወና ወሳኒ ባእታ እዩ።

ሙሴ ቅድሚ ናብ ደብረ ሲና ምብፅሑ፡ ዋላ ንፍሉይ ናይ መሪሕነት ተራ ኣብ ዝተዳለወሉ እዋን፡ ኣምላኽ ብሓይሊ ይጥቀመሉ ነይሩ እዩ። ኣብ ምድሪ ሚድያን፡ ኣባጊዕ እናሓለወ ከሎ፡ እግዚኣብሄር ክልተ መፃሕፍቲ፡ እዮብን ዘፍጥረትን ክፅሕፍ ብመንፈስ ደሪኽዎ። ድሕሪኡ፡ ኣብቲ ድራማዊ ፍፃመ በቲ ዝነድድ ዝነበረ ቈጥቋጥ፡ ንእስራኤል ካብ ግብፂ መሪሑ ንኺወፅእ ብኣምላኽ ተፀውዐ። ስዕረት ኣማልኽቲ ግብፅን ሓያል ሰራዊት ግብፅን ኣብ ቀይሕ ባሕሪ ከኣ ረኣየ። ኣምላኽ ንእስራኤል ከመይ ጌሩ ካብ ግብፂ ናብ ሲና ከም ዝመርሖም ንብዙሕ ሰሙናት ተዓዚቡ። እቲ ተመክሮ ውፅኢቱ ዘንፀባርቕ ገፁ ምስ ኰነ፡ ንእስራኤል ንተወሳኺ 39 ዓመት መሪሑ፡ ናብ ወሰን ምድሪ ተስፋ በፅሐ። መፅሓፍ ቅዱሳዊ መልእኽቲ ሙሴ እሙን ኣገልጋሊ ኣምላኽ (ዘዳ 34፡5፡ እያሱ 1፡1)፡ ኣብ ፀልማት ዘይተጎድአ ብርሃን፡ ካልኦት ብእኡ ዝዕቀኑ ኣርኣያ ነብዪ (ዘዳ 18፡15, 18) ከም ዝነበረ ይገልፅ። ህዝቢ ኩሉ ግዜ ኣንፈቱን ቃላቱን ዘይክተል እኳ እንተነበረ ናይ ለውጢ መጋበርያ እዩ ነይሩ። ከምኡ ምስ ገበሩ ድማ ብልፅግና ረኸቡ።

ካብ ሙሴ ክንመሃር ንኽእል ኢና፣ ምኽንያቱ እቲ ፍሉይ ታሪኽ ህይወቱ ኣምላኽ ክቕይረና ምስ እንፈቅድ እንታይ ክገብር ከም ዝኽእል ይነግረና። ገለ መቐይሮ ነጥብታት ኣብቲ ምስ ኣምላኽ ዝገበርካዮ ጉዕዞ እንታይ እዮም ነይሮም፣ ኣብኡ ከመይ ጌሩ ኣብ ህይወትካ ብሓይሊ ከም ዝሰርሐ ኣለሊኻ?