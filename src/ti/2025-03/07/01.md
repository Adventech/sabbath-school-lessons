---
title:  እንጀራን ማይን ህይወት
date:   09/08/2025
---

### ናይዚ ሰሙን ፅንዓት ዝንበቡ

ዘፀ 15:22–16:36, ዘፍ 3:1–6, ዘፀ 17:1–7, 1 ቆሮ 10:4, ዘፀ18: 1–27, 1 ቆሮ 10:11።

> <p>ዝፅናዕ ጥቕሲ</p>
> “እግዚኣብሄር ድማ ንሙሴ፡ ክሳዕ መኣዝ ኢኹም ትእዛዛተይን ሕጋጋተይን ምሕላው እትኣብዩ፧ ርኣዩ፡ እግዚኣብሄር ሰንበት ሂቡኩም እሞ፡ ስለዚ በታ ሳድሰይቲ መዓልቲ ንኽልተ መዓልቲ ዚኸውን እንጌራ ይህበኩም ኣሎ። ነፍሲ ወከፍ ኣብ ዘዘለዎ ይቀመጥ። በታ ሳብዐይቲ መዓልቲ ሓደ እኳ ኻብ ስፍራኡ ኣይውጻእ፡ በሎ። እቲ ህዝቢ ኸኣ በታ ሳብዐይቲ መዓልቲ ዐረፈ።” (ዘፀ 16:28–30)።

እስራኤል ካብ ግብፂ ምስ ወፁ ናብታ ናይ ተስፋ ምድሪ ኣብ ዘይፈልጥዎ ጉዕዞ እዮም ኔሮም። እቲ ህዝቢ ብዙሕ ፃዕሪን ነዊሕን ጕዕዞ ስለ ዘጋጠሞ፡ ብዙሓት ሓደሽቲ ትምህርታት ኪመሃር ነበሮ። ጎይታ ምመረሖምን ምሓልዮምን ኔሩ፡ ከምኡውን፡ ንኽዓብዩ ክሕግዞም ተመነየ፡ ግናኸ ተግሳጽ፡ ርእሰ ምግታእ፡ መስዋእቲ፡ ርእሰ-ምትእምማን፡ ኣብ ጐይታ ምውካል፡ ብፍላይ ድማ ተኣዛዝነት ክመሃሩ ኔርዎም።

ሙሴ ዝርአ መራሒ ስለ ዝነበረ፡ እቲ ህዝቢ ክዕወት እንተ ዀይኑ ንዕኡን ንመሪሕነቱን ክስዕቡ ኔርዎም። ብሓባር ክኾኑን ከም ሕብረተሰብ ክተሓባበሩን ንሓድሕዶም ክተሓጋገዙን ወሳኒ እዩ ኔሩ። ኣብ ቅድሚኦም ከኣ ብዙሕ ዕንቅፋታትን ብድሆታትን ነበረ። ስለዚ መብዛሕትኡ መንፈሳዊ ዕብየቶም ኣብቲ ነቲ ብድሆታት ብኸመይ ከም ዝገጠምዎን ንሙሴ ብኸመይ ምላሽ ከም ዝሃብዎን ዝምርኰስ ኮይኑ፡  ብፍላይ ድማ እቲ ብድሆታት ዓቢ ምስ ዝኸውን።

እቲ ፍሉጥ ናይ ቻይናውያን “ጉዕዞ ሽሕ ማይል ብሓደ ስጉምቲ እዩ ዝጅምር” ዝብል ብሂል ኣብ ኩነታቶም ሓቂ ስለ ዝነበረ፡ ኣብ ነፍሲ ወከፍ ስጉምቲ ንኣንፈታት ጎይታ ክኣምኑ የድልዮም ነበረ። እቲ ዘሕዝን ግን ከምቲ ክንርእዮ ዝፀናሕና፡ ነቶም ትምህርትታት ብቐሊሉ ኣይተማህርዎምን።

ይኹንምበር፡ መንከ ኣሎ ነዚ ዝገብር?