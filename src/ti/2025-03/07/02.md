---
title:  መሪር ማያት
date:   10/08/2025
---

ኣብ መጽሓፍ ቅዱሳዊ ትረኻታት ዝተፈላለየ ተራ ብዝተፈላለዩ ገጸ ባህርያት ጽቡቕ ይኹን ሕማቕ ስለ ዝጻወት ንውዲታት፡ ቦታታት፡ ግዜን ገበነኛታትን ብቐረባ ክንከታተሎም የድልየና። ይኹን እምበር፡ መብዛሕትኡ ግዜ ኣብ ሓደ ዛንታ እቲ ኣገዳሲ ነጥቢ፡ እቲ ፍታሕን እቲ ዚመሃር ትምህርትን እዩ። ኣብ’ዞም ትረኻታት እዚኣቶም’ውን ካብዚ ዝተፈልየ ኣይኮነን።

ከምቲ እቶም ክፋላት ዘርእይዎ ድማ፡ ኣምላኽ ፈታሒ ጸገማትን ገባሪ ሰላምን እዩ፡ እንተኾነ ግን ስርሑ ብሰንኪ ዘይምእማን ሰባት ተወሳሲቡ እዩ። እብራውያን ብሰንኪ እቲ ቀጻሊ ምጕርምራሞምን ዘይምእዛዞምን፡ ከቢድ ሕልኽላኻት፡ ዋላ እውን ዜሕዝን ነገራት የጋጥሞም ነበረ። ብሰንኪ ዘይምእማንን ዘይምንሳሖምን ከኣ ኣብ ልዕሊ ገዛእ ርእሶም ብዙሕ ጸገማት ኣምጺኦም እዮም።

`ዘጸኣት 15፡22–27 ኣንብቡ። ቀይሕ ባሕሪ ምስ ሰገሩ፡ ድሕረ ባይታ ናይቲ ንመጀመርታ ግዜ ዝተፈጸመ ተኣምር እንታይ እዩ ኔሩ?`

እቲ ቀዳማይ ፈተና እምነት እስራኤል ምስ ኣድላይነት ማይ ዝተኣሳሰር ኮይኑ፡ ነቲ ተሪርን ውዑይን ደረቕን በረኻዊ ሃዋህው ኣብ ግምት ብምእታው ዘገርም ኣይኮነን። ድሕሪ ናይ ሰለስተ መዓልቲ መገሻ፡ እቶም ህዝቢ ኣብ መወዳእታ ማይ ረኸቡ፡ ግን ከኣ ዘይስተ እዩ። ማራ ማለት “መሪር” ማለት እዩ፡ እቲ ማይ መሪር ስለ ዝነበረ ድማ እስራኤል ኣብቲ ዝናብዮም ዝነበረ ጐይታኦም ዝነበሮም እምነት ቀልጢፉ ተሰናኸለ በለ። ይኹን እምበር፡ ኣምላኽ ብለውሃት ምላሽ ሃበ፡ እቲ ናይ መጀመርታ ተኣምር ድማ ብቝራጽ ዕንጨይቲ እዩ ተፈጺሙ። ብርግጽ እቲ ማይ ጥዑምን ዝስተን ዝገበሮ እቲ ዕንጨይቲ ዘይኮነስ ጎይታ እዩ። እቶም ህዝቢ ኣገዳሲ ትምህርቲ ኪመሃሩ ነበሮም፦ (1) ግዜ ጐይታ ኣብ ምጽባይ ትዕግስቲ ምግባር፡ (2) ኣምላኽ ምስ ደቂ ሰባት ብምትሕብባር ነገራት ከም ዝዓዪ።

ይኹን እምበር፡ ደቂ እስራኤል ብዙሕ ነገራት ከም ንቡር ወሲዶም ነቲ ኣምላኽ ዝገበረሎም ዓበይቲ ተኣምራት ቀልጢፎም ረሲዖምዎ-—እዚ ኸኣ በቃ ብውዕዉዕ ስምዒት ውዳሴ ዝዘመሩሉ ተኣምራት እዩ፡ ከምዚ ኢሎም ኣወጁ፡ “ዎ እግዚኣብሄር፡ ኣብ መንጎ ኣማልኽቲ ከማኻ ዝበለ መን እዩ፧ ብምስጋና እተፈራህካ፡ ገባር ተኣምራት፡ ብቕድስናኸ ኸማኻ ዝኸበረ መን እዩ፧ ” (ዘጸ 15:11)።

ድሕሪ ምጕርምራሞም እውን እንተኾነ፡ ኣምላኽ ኣብ ልዕሊ እስራኤላውያን “ካብቲ ንግብጻውያን ዘሳቐዮም ሕማማት” (ዘጸ. 15፡26) ከም ዘየምጽኦም ቃል ኣተወ። ይከላኸለሎም ነይሩ። ነዚ መብጽዓ እዚ ክረኽብዎ ዝኽእሉ ድማ፡ ንዕኡ እሙናት ኮይኖም ክጸንሑ ብዝብል ቅድመ ኩነት ጥራይ እዩ። 

`ኣብ ነብስኻ እንታይ ፈተናን ፀገማትን ኣምፂእካ? ኣምላኽ ምስኡ እንተ ተሓባቢርካ ኣብ ክንዳኻ ኸም ዚዓዪ ምፍላጥካ እንታይ ምፅንናዕ ክትረክብ ትኽእል?`