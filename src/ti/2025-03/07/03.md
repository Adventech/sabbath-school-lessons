---
title:  ብርንሂጎን ማናን
date:   11/08/2025
---

እቲ ዘሕዝን ግን ኣብዞም ዛንታታት ጉዕዞ ተደጋጋሚ ቅዲ ናዕቢ ኣሎ። እቶም ህዝቢ ሓያል ኣብ ዝሓለፈ እዋን ኢድ ኣምላኽ ከም ዝሓገዞምን ንጸገማቶም መፍትሒ ከም ዝሃቦምን ጠገለ ብዘይብሉ መገዲ ረሲዕዎም ነበሩ። ህሉው ጸገማቶም ነቲ ናይ መወዳእታ ዕላማኦምን ነቲ ቃል ዝኣተወሎም ድንቂ መጻኢን ከዕውሮም ፈቐዱሉ። ሎሚ እንተኾነ፡ውን እዚ ኣብ ህዝቢ ኣምላኽ’ውን ልሙድ ጸገም እዩ።

`ዘጸኣት 16፡1–36 ኣንብቡ። ጠንቂ ምጕርምራም እስራኤላውያን እንታይ እዩ ነይሩ: ድሕሪኡኸ እንታይ ኮነ?`

ኣብ መጽሓፍ ቅዱስ ዚርከብ ፈተናታት መብዛሕትኡ ግዜ ምስ መግቢ ዚተሓሓዝ ምዃኑ ምግንዛብ ኣገዳሲ እዩ። ኣብ ኤደን ገነት ውድቀት ምስ ምብላዕ ካብታ ዝተኸልከለት ኦም ፍልጠት ሰናይን ክፉእን ዝተኣሳሰር እዩ ነይሩ (ዘፍ 2፡16, 17, ዘፍ 3፡1–6)። ኣብ ፈተናታት ምድረ በዳ እየሱስ፡ ሰይጣን ንመጀመርታ ግዜ ኣብ ልዕሊኡ ዝተቐረበሉ ብመግቢ እዩ ኔሩ (ማቴ 4፡3)። ኤሳው ብሰንኪ ስነ-ስርዓት ዘይብሉ ሸውሃቱ እዩ መሰል ቡኽርነቱ ስኢኑ (ዘፍ 25፡29-34)። ዘይምእዛዝ እስራኤል ክንደይ ግዜ ምስ መግብን መስተን ዝተኣሳሰር እዩ ኔሩ! ሙሴ ንደሓር ወለዶታት ከምዚ ኢሉ ምዝኽኻሩ ዘገርም ኣይኰነን፡ “ሰብ ካብ ኣፍ እግዚኣብሄር ብዚወጽእ ኵሉ ነገር ደኣ እምበር፡ ብእጌራ ጥራይ ከም ዘይነብር” (ዘዳ 8:3)።

ማና እስራኤላውያን ኣብ በረኻ 40 ዓመት ኣብ ዝጸንሑሉ እዋን ኣምላኽ ዘቕረቦም ሰማያዊ እንጀራ እዩ ኔሩ። በዚ ህያብ እዚ ድማ ፈጣሪን ወሃቢ ኩሉን ምዃኑ መሃሮም። ከምኡ’ውን ኣምላኽ ነቲ ልዕለ ባህርያዊ ስንቂ ማና ተጠቒሙ ንሰንበት ሻብዓይቲ መዓልቲ ከመይ ጌሮም ከም ዝሕልዉ ኣርእዮም።

ኣብ ነፍሲ ወከፍ ሰሙን ኣርባዕተ ተኣምራት ይፍጸም ነበረ፦ (1) ንሓሙሽተ መዓልቲ፡ ኣምላኽ ነቲ መዓልታ ዘድሊ ማና ይህቦም ነበሩ፤ (2) ዓርቢ ዓርቢ ዕጽፊ  ማና ይወሃብ ነበረ (3) እቲ ማና ካብ ዓርቢ ክሳብ ሰንበት ኣይበላሸወን ነበረ፡ ከምኡውን (4) ብሰንበት ማና ኣይወርድን ነበረ። እግዚኣብሄር ነዚ ተኣምራት እዚ ብቐጻሊ ዝፍጽሞ ዝነበረ እቶም ህዝቢ መዓልቲ ሰንበት ክዝክሩን ኣብታ መዓልቲ እቲኣ ሰናይነት ኣምላኽ ከብዕሉን እዩ። እግዚኣብሄር ከምዚ በለ፡ “ርኣዩ፡ እግዚኣብሄር ሰንበት ሂቡኩም እሞ፡ ” (ዘፀ 16:29,)።

`ሰባት ምብላዕ ይፈትዉ እዮም። ምብላዕ ክንፈቱ ኢና ተፈጢርና። እቲ  ብዝሒ በረኸት መግቢ፡ ካብ መሬት ዝበቁል (መበቆላዊ ኣመጋግባና) ኣምላኽ ክንበልዕ ከም ዝደልየና ጥራይ ዘይኮነስ፡ ንሕና እውን ነቲ እንበልዖ ክንፈትዎ ከም ዘለና ይገልጽ። ግናኸ እዚ ዜደንቕ ህያብ እዚ፡ ማለት እቲ ምግቢ (ንምብላዕ ዘሎና ድሌትን) ብኸመይ እዩ ብዘይግቡእ ክንጥቀመሉ እንኽእል?`