---
title:  የትሮ
date:   13/08/2025
---

ንሙሴ ድማ ሮኤል ተባሂሉ ዝጽዋዕ ሓሙኡ የትሮ በፅሖ (ዘጸ 2፡18)። የትሮ ንጸፎራ ሰበይቲ ሙሴን ገርሾምን ኤልዔዘርን ዝበሃሉ ክልተ ደቁን ሒዙ መጸ። ሙሴ ከም ዝመጹ ምስ ሰምዐ ክቕበሎም ወጸ።

`ዘጸኣት 18፡1–27 ኣንብቡ። ኣብዚ ኣብ ታሪኽ ህዝቢ እንታይ ዓበይቲ ስጉምትታት ተኻይዱ?`

የትሮ ብዛዕባ እቲ ኣምላኽ ንእስራኤል ዝገበሮ ዘገርም ምድሓን ሰሚዑ እዩ መጺኡ። ሙሴ ንየትሮ ብዝርዝር ኣዘንተወሉ። “ሙሴ ድማ እቲ እግዚኣብሄር ምእንቲ እስራኤል ኢሉ ንፈርኦንን ንግብጻውያንን ዝገበሮ ዅሉን እቲ ኣብ መገዲ ዝረኸቦም ኵሉ ጭንቀትን እግዚኣብሄር ከኣ ከም ዘድሓኖምን ንሓሙኡ ነገሮ።” (ዘጸ 18:8)።

የትሮ ንለውሃትን ዘይተለምደ ምትእትታው እግዚኣብሔርን ብስም ህዝቡ ኣመስጊኑ፡ “የትሮ ድማ፡ እቲ ኻብ ኢድ ግብጻውያንን ካብ ኢድ ፈርኦንን ዘድሐነኩም፡ እቲ ንህዝቢ ኻብ ትሕቲ ኢድ ግብጻውያን ዘድሐነ እግዚኣብሄር ይባረኽ። እቲ ዝገበርዎም ግፍዒ ኣብ ልዕሊኦም መሊሱሎም እዩ እሞ፡ እግዚኣብሄር ካብ ኵሎም ኣማልኽቲ ኸም ዚዓቢ፡ ሕጂ ፈለጥኩ፡ በለ። ” (ዘጸ 18:10, 11)።

ኣብዚ እንርእዮ ዘሎና ኣብነት ናይቲ እግዚኣብሄር ኣብ መንጎ ህዝቡ ዝሰርሖ ስራሕ ከመይ ጌሩ ንዓለም ምስክር ክኸውን ከም ዝነበሮ እቲ ሓቀኛ ኣምላኽ መን ምዃኑን ንህዝቡ እንታይ ክገብረሎም ከም ዝኽእልን እዩ።

ዮትሮ ብዛዕባ እቲ ናይ ሓቂ ኣምላኽ ኣብ ዝፈለጠሉ እዋን፡ ንባዕሉ ንህዝቢ ኣምላኽ ኪህቦም ዚኽእል ነገር ኔርዎ፡ እዚ ኸኣ ጥበባውን ጠቓምን ምኽሪ እዩ። ሙሴ ነቲ ሕጋዊ ስርዓት ቅኑዕን ፍትሓውን መትከላት ከዋቕሮ ደለየ። ውፉያትን እሙናትን ዳያኑ፡ ቅንዕና ዘለዎም ሰባት እውን የድልዮ ነበረ። የትሮ ነዚ ዚስዕብ ብቕዓታት ብጥበብ ዘርዘረ፡ (1) ንኣምላኽ ዚፈርሁ ሰባት፡ (2) እሙናት ዝኾኑ፡ ከምኡውን (3) ዘይቅኑዕ መኽሰብ ዝጸልኡ። ጽቡቕ ባህሪ ዘለዎም ብቑዓት ሰባት ኣብ ልዕሊ ዝተፈላለያ ጉጅለታት ኣሽሓት፡ ኣማኢት፡ ሓምሳታትን ዓሰርተታትን ክሽየሙ ነበሮም። በዚ ኸምዚ፡ ሙሴ ናይ ምምሕዳራዊ ጾር ምነከየ፡ ኣብ ርኡይ ጸገማት ድማ ከተኩር ይኽእል ኔሩ። በዚ ኸምዚ፡ እቲ ህዝቢ ጽቡቕ ምተገልገለ።

ሙሴ ነቲ ጥበባዊ ምኽሪ ዮትሮ ተቐቢሉ (ዘጸ 18፡24) ንዝተፈላለየ ምምሕዳራዊ ደረጃታት ድማ መራሕቲ መዘዘ (ዘዳ 1፡9-18 እውን ርአ)።

`ሙሴ ነቲ ኣረጊት ሰብኣይ ዕሽሽ ኢሉ ናይ ባዕሉ ጉዳይ ክገብር ክነግሮ ይኽእል ኔሩ። ግና ከምኡ ኣይገበረን። ነዚ እብራዊ እኳ ዘይነበረ ሰብ ክሰምዖ ካብ ዘለዎ ድልውነት እንታይ ኣገዳሲ ትምህርቲ ክንረክብ ንኽእል?`