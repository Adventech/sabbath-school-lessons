---
title:  ስም ጎይታ
date:   08/07/2025
---

`ዘፀ 3:13–22 ኣንብቡ። ሙሴ ስለምንታይ እዩ ስም ኣምላኽ ክፈልጥ ደልዩ፡ ትርጉም ስሙኸ እንታይ እዩ?`

እግዚኣብሄር ርእሱ ንሙሴ ብኸምዚ ገለፀሉ “’ehejeh ’asher ’ehejeh,” እዚ ቓል ብቓሉ ትርጉሙ “እቲ ዝኾንኩ ክኸውን እየ” ወይ “እቲ ዘለኹ እየ ዘለኹ” እዩ። እግዚኣብሄር ኣብ ዘፀ 3፡12 ንሙሴ (ምሳኻ) “ክኸውን እየ” ኢሉ ክገልፀሉ እንከሎ፡ ከምቲ ናይ ፍቕዲ 14 ተመሳሳሊ “ehejeh” ዝብል ግሲ ይጥቀም። እዚ ድማ ኣምላኽ ዘልኣለማዊ እዩ ማለት እዩ። ኣምላኽ ኣዝዩ ዓብይን ከምኡውን ህያው ኣምላኽን ከምዝኾነን ምስቶም “ድቑስን ትሑትን መንፈስ ዘለዎ ሰብ” ዝነብር እዩ። (ኢሳ 57:15)።

እቲ ቅኑዕ ስም ኣምላኽ “Yahweh” ያህዌ (ኣብ ናይ ትግርኛ መፅሓፍ ቅዱስ “እግዚኣብሄር” ብዝብል እዩ ተተርጒሙ) ዋላውን ነቲ ዓሚቕ ትርጉሙ እንተ ዘይፈለጥዎ፡ ብህዝቢ ኣምላኽ ካብ መጀመርታ ኣትሒዙ ዝፍለጥ እዩ ኔሩ። ሙሴ እንተ ኾነውን ነቲ ያህዌ ዝብል ስም ኣምላኽ ይፈልጦ ኔሩ እዩ፡ ይኹንምበር፡ ነቲ ሓቀኛ ትርጉሙ ግና ኣይፈልጦን ነበረ። እቲ “መን እዩ ስምካ?” ዝብል ሕቶኡ ብዛዕባ ዓሚቕ ትርጉሙ ምምርማር እዩ ኔሩ።

ሓጋዚ ዝኾነ እማተ ኣብ ዘፀ 6፡3 ይርከብ፡ ኣብዚ ኣምላኽ ከምዚ ይብል፡ “ንኣብርሃምን ንይስሃቅን ንያእቆብን ከምቲ ዅሉ ዚኽእል ኣምላኽ ተገለጽኩሎም፡ ብስመይ እግዚኣብሄር ግና ኣይተፈለጥኵሎምን።” (ዘፀ 6:3, )። እዚ ግና ኣዳም፡ ኖህ፡ ኣብርሃም ኣቦዋትን ነቲ “ያህዌ” ዝብልስ ስም ኣምላኽ ከም ዘትፍልጥዎ ዘመላኽት ኣይኮነን። (ዘፍ 2:4, 9; ዘፍ 4:1, 26; ዘፍ 7:5; ዘፍ 15:6–8; ወዘተ ርአ.)። ግናኸ፡ ነቲ ዓሚቕ ትርጉሙ ኣይርድእዎን ኔሮም ማለት እዩ።

እቲ ያህዌ ዝብል ስሙ፡ ናይ ግሊ ኣምላኽ፡ ናይ ህዝቡ ኣምላኽ፡ ናይ ቃል ኪዳን ኣምላኽ ምዃኑ ዘመልክት እዩ። ኣብ ጉዳይ ሰባት ጣልቃ ዝኣቱ ልባውን ናይ ቀረባ ኣምላኽ እዩ። እቲ ኩሉ ዝኽእል ኣምላኽ (ዘፍ 17:1) ተኣምራዊ ብዝኾነ መገዲ ብሓይሉ ጣልቃ ዝኣቱ ኣምላኽ እዩ። ያህዌ ድማ ሞራላዊ ሓይሉ ብፍቕርን ሓልዮትን ዝገልፅ ኣምላኽ እዩ። እቲ ኩሉ ዝኽእል “Elohim” ተባሂሉ ዝተገልፀ ኣምላኽ እዩ” (“ናይ ኩሎም ኣህዛብ ኣምላኽን” “ገዛኢ ሉኩ ዓለማትን” “ፈጣሪ ኩሉን እውን እዩ”)፡ እቶም ምስ ህዝቡ ዘለውዎ ዝተፈላለዩ መልክዓት ዝምድናታት በቲ ያህዌ ዝብል ስሙ ዝግለፁ እዮም።

ነቲ ስም ምፍላጡ ኾነ ወይ ምፅውዑ፡ ሱቕ ኢሉ ምትሃታዊ ኣይኮነን። ስሙ ምእዋጅ፡ እዚ ማለት ከኣ ብዛዕባ እዚ ኣምላኽ ሓቂን ብዛዕባ እቲ ንኹሎም እቶም ብእምንት ናብኡ ዝመፁ ዝወፈዮ ድሕነትን ምምሃር እዩ። ከምቲ ዮኤል ዝብሎ ኸኣ: “ስም እግዚኣብሄር ዚጽውዕ ዘበለ ኹሉ ኺድሕን እዩ::” (ዮኤ 2:32)።

`ያህዌ ምስ ኩሎም ንእኡ ርእሶም ዝሃቡ ክህልዎ ዝደሊ ዓይነት ልባዊ ቅርበት ኣብ ህይወትካ ብኸመይ መንገዲ ተሞኪርካዮ?`