---
title:  ኣርባዕተ ኣመኽንዮታት
date:   09/07/2025
---

`ዘፀ 4:1–17 ኣንብቡ። ኣምላኽ ንሙሴ ከም ልኡኽ ኣምላኽ መጠን ዝነበሮ ቦታ ንምድልዳል እንታይ ዓይነት ምልክታት ክፍጽም ሃቦ?`

ሙሴ ካብቲ ኣምላኽ ክዓሞ ዝሃቦ ደጊሙ ርእሱ ከግልል ፈተነ (ዘፀ 3:11 ርአ)። ናብ ግብፂ ተመሊሱ ምስ ፈርኦን ክፋጠት ኣይደለየን። ደሓር ከኣ፡ ኣቐዲሙ፡ ብውልቁ፡ ነቶም እብራውያን ክሕግዝ ኣብ ዝፈተነሉ እዋን፡ ድሮ ፈሺሉ እዩ። እቶም ህዝቡ እንተኾኑ እውን ኣይኣመኑሉን ከምኡውን ከም መራሒ ጌሮም ኣይተቐአልዎን። ስለዚ ድማ እዩ ሳልሳይ ተቓውሞ ዘርኣየ፡ “ኣይኣምኑንን፡ ቃለይውን ኣይሰምዑን እዮም፡ ኢሉ መለሰ። ” (ዘፀ 4:1)። እዚ ሓድሽ ነገር ክትመሃርሉ እትደሊ ሕቶ ኣይነበረን፡ ነቲ ኣምላኽ ክስከሞ ዝሃቦ ሓላፍነት እምቢ ናይ ምባል ሃቐና እዩ ኔሩ።

መጀመርታ ኣብ ቅድሚ እቶም ዓበይቲ እስራኤል ደሓር ከኣ ኣብ ቅድሚ ፈርኦን ንሙሴ ክልተ ትእምርታዊ ምልክታት ተዋህቦ: (1) እታ በትሩ ናብ ተመን ተለዊጣ መሊሳ ድማ ናብ በርቲ ክትምለስ፡ ከምኡውን (2) ኢዱ ብለምፂ ክትጽዕዱን ብቕፅበት ክትጥዒን። ክልቲኦም ትእምርትታት ኣምላኽ ምእንታኦም ይዓዪ ምህላዉ ከእምንዎም ኔርዎ። እንተ ዘይኮይኑ ግና፡ ሳልሳይ ተኣምር ንሱ ድማ ማይ ናብ ደም ክልወጥ ተወሰኸሉ። (ዘፀ 4:8, 9)።

ዋላኳ ኣምላኽ ንሙሴ እዞም ዓበይቲ ተኣምራት እንተ ሃቦ፡ ገና መበል ራብዓይ ካልእ ኣመኽምዮ ኣርኣየ፡ ንሱ ኸኣ ወታእ ተዛራቢ ምዃኑ እዩ።

`ዘፀ 4:10–18 ኣንብቡ። እግዚኣብሄር ንሙሴ ከመይ መለሰሉ፡ ኣብ ዝኾነ ይኹን ኩነታት ኣምላኽ ይጽውዓና እዩ ኢልና ኣብ እንኣምነሉ ካብኡ ንርእስና እንታይ ትምህርቲ ክንወስድ ንኽእል?`

እዚ ኣርባዕተ መመኽነይታታት ዝሓዘ እኩብ፡ ሙሴ ፃውዒት ኣምላኽ ክስዕብ ድሌት ከምዘይነበሮ ዘርኢ እዩ። ምኽንያታዊ ብዝኾነ ተቓውሞ ድማ ንዘይምኻድ ዝነበሮ ድሌት ጎልበቦ። እተን ቀዳሞት ሰለስተ መመኽነይታታት ብመልክዕ ሕቶ እየን ኔረን፡ (1) ኣነ መን እየ? (2) መን ኢኻ ንስኻ? ከምኡውን (3) እንተ ዘይኣመኑኒኸ? ብተወሳኺውን (4) እቲ ራብዓይ ተቓውሞ ምሉእ ሓሳብ እዩ: “ኣነ ኣፈይ ወታእ፡ ልሳነይ ኰርታዕ እየ” ዝብሉ እዮም፡ ኣምላኽ ድማ ንኹሎም መሊሱ ሓያል ዝኾነ መፍትሒ ሃበ። እግዚኣብሄር ከኣ ነዞም ኣመኽንዮታት ዝድግፉ መብፅዓታት ኣቕርበ።

ብድሕርዚ ድማ ሙሴ ሓምሻይን ናይ መወዳእታን ምኽንያቱ ኣቕረበ፡ ብቐጥታ ድማ ከምዚ ክብል ሓተት፡ “በጃካ ጐይታይ፡ በቲ እትልእኮ ደኣ ልኣኽ፡ በሎ።” (ዘፀ 4:13)። ምላሹ ኸኣ ኣምላኽ ሓዉ ኣሮን ንኽድግፎ ከም ዝልእከሉ ነገሮ። ኣብ መወዳእታ ሙሴ ስቕ ኢሉ ተኣሚኑ ቅድሚ ናብ ግብጺ ምኻዱ ንየትሮ በረኸቱ ሓተቶ።