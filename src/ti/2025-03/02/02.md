---
title:  ትነድድ ቘጥቋጥ
date:   06/07/2025
---

ሙሴ ናብ ሚድያን ድሕሪ ምህዳሙ፡ ብተዛማዲ ቅልል ዝበለ ህይወት እዩ ኔርዎ። ተመርዕዩ፡ ክልተ ቆልዑ ወሊዱ፡ ጌርሾምን ኣልኣዛርን (ዘፀ 18:3, 4) ፡ ከምኡውን ኣካል ስድራ ቤት እቲ ካህን ሚድያን ዝነበረ የትሮ ሓሙኡ ኮነ። ከም ዳዊት ጓሳ ብምዃን፡ ብፍላይ ኣብ ተፈጥሮ ዝተገልፀ ህልውና ኣምላኽ እንዳ ኣስተማቐረ 40 ናይ ምዝናይ ዓመታት ኣሕለፈ።

ይኹንምበር፡ እዚ ግዜ ንሙሴ ስቕ ኢሉ ዕንበባታት ዘሽትተሉ እዋን ኣይነበረን (ወይ ምናልባት፡ ኣብዚ ጉዳይ ድማ ናይ በረኻ በለስ?)። እዘን ምስ ጎይታ ዝተጓዕዘለን ዓመታት ለወጣኦ ከምኡውን ንመሪሕነት ኣዳለዋኦ። እግዚኣብሄር ኣብዚ ፅምዋ ምድረ በዳ ሙሴ ኣብ ትሕቲ መሪሕነት መለኮት ክልተ ካብቶም ጥንታውያን ዝበሃሉ መፃሕፍቲ ኢዮብን ዘፍጥረትን ንኽፅሕፍ ተጠቂሙሉ እዩ (Ellen G. White, Patriarchs and Prophets, p. 251; Francis D. Nichol, et al., eds., The SDA Bible Commentary, vol. 3, p. 1140 ርአ)። ሙሴ ብዛዕባ ዓብዪ ተጋድሎ፡ ውድቀት፡ ማይ ኣይሂ፡ ኣቦዋት ብዝበለፀ ድማ ብዛዕባ ትልሚ ድሕነት ካብ እግዚኣብሄር ኣገዳሲ ዝኾነ ግንዛበ ረኺቡ እዩ። ብኸምዚ ድማ ሙሴ ብዛዕባ እቲ ፈጣሪናን ናባዪናን ዝኾነ ህያው ኣምላኽን ከምኡውን ብዛዕባ እቲ ንዓለምና ብሰፊሑ ዘኸተሎ ዕንወት ሓጢኣት ኣምላኽ ኣብ ግምት ብምእታው ዝገብሮ ዘሎ ሓቀኛ ፍልጠት ኣብ ምትሕልላፍ ነጢፉ እዩ። መጽሓፍ ቅዱሳውን ታሪኽ ድሕነትን ብዘይካ እቲ ሙሴ ብመንፈስ ተመሪሑ ዝሃበና ወሳኒ መሰረት ብፍላይ ብዘይ መጽሓፍ ዘፍጥረት ትርጉም የብሉን።

`ዘፀ 3:1–6 ኣንብቡ። እግዚኣብሄር ንሙሴ “ኣምላኽ ኣብርሃምን ኣምላኽ ይስሃቅን ኣምላኽ ያእቆብን” ኢሉ ርእሱ ምልላይ እንታይ ትርጉም ክረክብ ይከኣል?`

ሙሴ እታ ቘጥቋጥ በቲ ሓዊ ሞኽ ከም ዘይበለት ርእዩ፡ ኣብ ቅድሚኡ ዝኾነ ኣገዳስን ቀልቢ ዝስሕብን ነገር ከም ዝተኸስተን፡ ተኣምር ይርኢ ምህላዉ ተረዲኡ እዩ። ቅርብ ምስ በለ ድማ፡ ጎይታ ብምኽንያት እቲ ኣምላኽ ኣብኡ ምህላዉ እቲ ቦታ ስለ ዝተቐደሰ ከም ምልክት ዓሚቕ ክብሪ ኣሳእኑ ከውፅእ ነገሮ።

ጎይታ ድማ ርእሱ ንሙሴ ብኸምዚ ገለፀሉ “ኣነ ኣምላኽ ኣቦኻ፡ ኣምላኽ ኣብርሃም፡ ኣምላኽ ይስሃቅ፡ ኣምላኽ ያእቆብ ከኣ እየ” (ዘፀ 3:6)። ጎይታ ነዞም ኣቦዋት ወለዶኦም ምድሪ ከነኣን ከም ዝወርሱ ቃል ኪዳን ኣትዩሎም እዩ፡ ነዚ ቃል ኪዳን ድማ ሙሴ ብርግፅ ይፈልጦ ኔሩ እዩ። በዚ ኸምዚ፡ ኣምላኽ ቅድሚ ምዝራቡ እውን ከይተረፈ፡ ሙሴ እንታይ ከም ዚመጽእን እንታይ ወሳኒ ግደ ኺጻወት ከም ዘለዎን ድሮ መገዲ ይኸፍት ነበረ።

`ኣምላኽ ነቲ ዕማም ድሉው እዩ ቅድሚ ምባሉ ንሙሴ 80 ዓመታት ኣድለዮ። እዚ ሓቂ ብዛዕባ ትዕግስቲ እንታይ ይምህረና?`