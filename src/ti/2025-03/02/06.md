---
title:  ግዝረት
date:   10/07/2025
---

`ዘፀ 4:18–31 ኣንብቡ። ነዚ ጋሻ ዝኾነ ዛንታ ብኸመይ ኢና እንርድኦ፡ ካብኡ እንታይ ትምህርቲ ንወስድ?`

ተመሃሮ መፅሓፍ ቅዱስ ነዚ ከንብቡ እንከለዉ ይስንብዱ እዮም፡ ሙሴ ንጎይታ ተኣዚዙ ናብ ግብፂ ጉዕዞኡ ምስ ጅመረ ጎይታ “ክቐትሎ ደለየ” (ዘፀ 4:24,)። ካብ ዓውዲ ናይቲ ዛንታ፡ እቲ ጉዳይ ግዝረት ምንባሩ ግልፂ እዩ። እቲ ንእሽቶ ወዱ ከምቲ ኪዳን ኣብርሃም ዝጠልቦ ኣይተገዝረን ኔሩ። (ዘፍ 17:10, 11) ።

ሙሴ ከም መራሒ ህዝቢ ኣምላኽ መጠን፡ ንኻልኦት ሰባት ተኣዘዝቲ ንክኾኑ ክመርሕ ብቑዕ ምእንቲ ክኸውን፡ ፍጹም ተገዛእነቱን ተኣዛዝነቱን ንኣምላኽ ከርኢ የድልዮ ነበረ። ንኣምላኽ ናይ ምሉእ ተገዛእነት ሞዴል ክኸውን ኔርዎ። ሰብይቱ ሰጲራ ድማ ናይ ተግባር ሰበይቲ እያ ኔራ እሞ ህይወት ሰብኣያ ንኽተድሕን ንወዳ ወሲድስ ገረዘቶ። ንሙሴ በቲ “ደማዊ ቈርበት” ተንከፋቶ፡ እዚ ደም እዚ ድማ ንመተዓረቕን ህይወትን ምሕታም ኪዳንን ዝውክል እዩ። ቀልጢፉ ምፍጻሙ ድማ ነቲ ድራማ ጉዳይ ወሰኸሉ።

ካብዚ ፍፃመ እንታይ ኣገዳሲ ትምህርቲ ክንመሃር ንኽእል፡ እቲ ትኽክል ምዃኑ እንፈልጦ ነገር ካብ ምግባሩ ዓዲ ክንውዕል የብልናን።

“ሙሴ ካብ ሚድያን ኣብ ዝኸደሉ ዝነበረ እዋን፡ ጐይታ ስለ ዘይተሓጎሰሉ ዘሰንብድን ዘስካሕክሕን መጠንቀቕታ ተቐበለ። መፍርሒ ብዝኾነ መገዲ መልኣኽ ተገልፀሉ፡ ብኡንብኡ ዘጥፍኦ’ውን መሰለ። ምንም ዝተዋህቦ መግለፂ ኣይነበረን፡ ሙሴ ግና ሓደ ካብ ጠለባት ኣምላኽ ከም ከም ዝጎስየ ተረድአ . . . ነቲ ንእሽቶ ወዱ ናይ ምግራዝ ተግባር ሸለል በለ። ነቲ ውላዱ በረኸት ናይቲ ኣምላኽ ምስ እስራኤል ዝኣተዎ ቃል ኪዳን ክረክብ መሰል ክህልዎ ዘኽእል ቅድመ ኩነት ኣይተኸተለን ነይሩ፡ ከምኡ’ውን ከምዚ ዝኣመሰለ ሸለልትነት ብወገን እቲ ዝተመርጸ መራሒኦም ነቲ ኣብ ልዕሊ ህዝቢ ዝነበረ ሓይሊ መለኮታዊ ትእዛዛት ከጉድሎ ኣይከኣለን። ሲጶራ ሰብኣያ ከይቅተል ስለ ዝፈርሐት ነቲ ስርዓት ባዕላ ፈጸመቶ፡ ድሕሪኡ እቲ መልኣኽ ንሙሴ ጕዕዞኡ ኺቕፅል ፈቐደሉ። ኣብቲ ናብ ፈርኦን ዝነበሮ ተልእኾ፡ ሙሴ ኣብ ከቢድ ሓደጋ ክኸውን ኔርዎ፡ ህይወቱ ኸኣ ብሓለዋ መላኽእቲ ጥራይ እያ ክትሕሎ እትኽእል። ነቲ ዝተዋህቦ ሓላፍነት እንተ ነፂጉ ግና ውሑስ ክኸውን ኣይክእልን እዩ፡ እቲምንታይሲ ብመላእኽቲ ኣምላኽ ስለ ዘይሕሎ።.”–Ellen G. White, Patriarchs and Prophets, pp. 255, 256.

`ብሓቂ ነቲ ክትገብሮ ከም ዘለካ ትፈልጦ ሸለል ብምባልካ በደለኛ እንተኾንካ እዚ ዛንታ ንዓኻ እንታይ እዩ ዝብለካ ዘሎ? ኣብዚ ሕጂ እዋን እንተዀነ፡ እንታይ ለውጢ ኽትገብር ኣሎካ?`