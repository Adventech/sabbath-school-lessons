---
title:  እብራውያን መሕረስቲ
date:   01/07/2025
---

ሓደ ሰብ ንትምህርቲ ዘፍጥረት ኣቐዲሙ ከይገመተ ንመፅሓፍ ዘፀኣት ክርድኦ ኣይክእልን እዩ። ኣይሁድ ናብ ግብፂ ገዓዙ፡ ድሕሪ ናይ ዓቢ ራህዋን ሰላምን ግዜ ድማ ባሮት ኮይኖም።

እግዚኣብሔር ግና ዋላውን ሓደ ሓደ እዋን ከምኡ እንተ መሰለ፡ ንህዝቡ ኣብ ፀገማቶም ኣይገደፎምን። ብዙሓት ካብ ህዝቢ እብራውያን በቲ ዘጋጠሞም ፀገም ተስፋ ከም ዝቖረፁ ዘጠራጥር ኣይኰነን። ምስናይዚ ግና፡ ኣብ እዋን ጭንቀት፡ ብሓያል ቅልጽም በፂሕሎም እዩ። ጎይታና ንሰዓብቱ ከምዚ እንዳበለ የተባብዖም እዩ፡ “ብመዓልቲ ፀበባ ድማ ፀውዓኒ፣ ኣነ ኸናግፈካ እየ፣ ንስኻውን ከተኽብረኒ ኢኻ።” (መዝ 50:15 NKJV) ።

`ዘፀ 1:9–21 ኣንብቡ። እተን እሙናት መሕረስቲ (መውለዴን) እንታይ ዓብዪ ግደ እየን ተፃዊተን፡ ኣብ ታሪኽከ ስለምንታይ እየን ዝዝከራ?`

ካብ ፈርኦናት ስሙ ኣብ መፅሓፍ ዘፀኣት ዝተፃሕፈ ማንም የለን። “ፈርኦን” ዝብል መዓርግ ጥራይ እዮም ዝሕዙ እዚ ኸኣ “ንጉስ” ማለት እዩ። ግብፃውያን ፈርኦን ኣብ ምድሪ ዘሎ ኣምላኽ እዩ ኢሎም ይኣምኑ ነበሩ፡ ወዲ “ራ” (Ra) ኣምላኽ (ወይ ኦስሪስ ወይ ሆራስ Osiris or Horus)። “ራ” (Ra) ድማ ካብ ኣማልኽቲ ግብፂ እቲ ዝለዓለ እዩ ተባሂሉ ይእመነሉ ኔሩ፡ ባዕሉ ናይ ፀሓይ ኣምላኽ።

ኰይኑ ግና፡ እዚ “ጣኦት” እዚ ዅሉ ሓይሊ እናሃለወ፡ ነተን መሕረስቲ (መውለዴን) ኣንፃር እምነተን ኪኸዳ ኬገድደን ኣይከኣለን። ብሓቂ ክርአ ከሎ፡ ብኣንፃር እቲ ስም ዘይብሉ ፈርኦን፡ እተን ክልተ መሕረስቲ፡ ሽፍራን ጱኣን (ዘፀ 1፡15)፤ ንእግዚኣብሄር ስለ ዝፈርሃ ልዑል ክብሪ ረኺበን። እቲ እኩይ ትእዛዝ ፈርኦን ኣብ ልዕሊኤን ፅልዋ ኣይነበሮን ምኽንያቱ ካብ ትእዛዝ ምድራዊ ገዛኢ ንላዕሊ ንኣምላኽ የኽብራ ስለዝነበራ (ግብ 5፡29 እውን ርአ)። በዚ ኸምዚ ድማ፡ ኣምላኽ ምስ መላእ ስድራ ቤተን ባረኸን። እዚ ከመይ ዝበለ ሓያል ምስክርነት ተኣማንነት እዩ። እዘን ደቂ ኣንስትዮ እዚኣተን ብዛዕባ ስነ-መለኮት ክሳዕ ክንደይ ውሑድ ይፈልጣ ብዘየገድስ፡ ቅኑዕ እንታይ ምንባሩ ጥራይ ዘይኮና ዝፈልጣስ፡ ቅኑዕ ክገብራ መሪጸን እየን።

ፈርኦን ውዲቱ ከም ዝፈሸለ ምስ ረኣየ፡ ንግብጻውያን ንዅሎም እቶም ካብ እብራውያን ዝተወልዱ ደቂ ተባዕትዮ ዕሸላት ክቐትልዎም ኣዘዞም። ናብ ፈለግ ኣባይ (ኒል) ክድርብይዎም ነበሮም፣ እዚ ኸኣ ምናልባት ንሃፒ (Hapi) ናይ ፈለግ ኣባይ (ኒልን) ልምላመን ኣምላኽን መስዋእቲ ኔሩ ይኸውን። (እብራውያን እብራውያን ስለዝኾኑ ጥራይ ክቕተሉ ከምዘለዎም እዚ ናይ መጀመርታ ዝተመዝገበ ግዜ እዩ።) ዕላማ ትእዛዝ ሞት ድማ ነቶም እብራውያን ንምጥፋእ እዩ፡ ንኹሎም ትውልዲ ሓረግ ደቂ ተባዕትዮ ንምጥፋእን ነተን ኣንስቶም ምስ ግብፃውያን ንምድቓል እዩ፡ ብኸምዚ ከኣ ነቲ ፈርኦን እብራውያን ኣምፂኦሙለይ ኢሉ ዝሓስቦ ዝነበረ ስግኣት መወዳእታ ይግበሮ።

`እተን መሕረስቲ (መውለዴን) እቲ ክግበር ዝግብኦ ቅኑዕ ነገር ጥራይ ኣይኮናን ዝፈልጣ ኔረን፡ ገይረናኦ እየን። ኣብዚ ንዓና ዝኸውን ግሉፅ መልእኽቲ እንታይ ንረክብ?`