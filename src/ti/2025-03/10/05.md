---
title:  ኣብ ማእከል ህዝቡ
date:   03/09/2025
---

እግዚኣብሄር ንህዝቡ ብዝተፈላለየ መንገዲ ይምህሮም ነበረ፡ ሓደ ካብኣቶም ድማ ብመቕደስ ኣቢሉ እዩ። ኩሉ ኣገልግሎታቱ ናብ እየሱስ ዘመልክት እዩ ኔሩ፡ ኣብቲ ድሕሪ ብዙሕ ዘመናት ብእየሱስ ኣቢሉ ዝስራሕ ውጥን ድሕነት ኣቕሓ ትምህርቲ ድማ እዮም ኔሮም።

`ዘጸኣት 25፡1–9 ኣንብቡ። ኣብዘን ጥቕስታት እዚኣተን እንታይ ወሳኒን ግብራውን ስነ መለኮታውን ሓቅታት እዩ ዝርአ?ስ`

ዋላ እኳ እግዚኣብሄር ንእስራኤላውያን ይመርሖምን ቀረባኦም እውን እንተነበረን፡ ንሙሴ መቕደስ ክሃንጽ መምርሒ ሃቦ፡ “ኣብ ማእከሎም ምእንቲ ኽነብር ድማ መቕደስ ይግበሩለይ።” (ዘጸ 25፡8)። ኣምላኽ ብሓቂ ምስኦም ከም ዝነበረ ብጭቡጥ ከርእዮም ደለየ። ዋላ እኳ ብዙሕ ግዜ በደልቲ እንተገበሩ፡ ንሱ ግን ኣይገደፎምን፡ “መሊሶም ድማ ምስ ሰማይ ሞገስ ተቐበሉ” (Ellen G. White, Patriarchs and Prophets, p. 343)፡ መለኮታዊ ትእዛዝ ተዋህቦም፡ መስርሕ ህንጸት መቕደስ ድማ ተጀመረ።

እግዚኣብሄር ካብ ሰማየ ሰማያት ስለ ዝዓቢ፡ ሰማይ ክሕዞ ስለ ዘይክእል፡ ኣብ ሰብ ዝሰርሖ ቤተ መቕደሳትን ህንጻታትን ከም ዘይነብር መጽሓፍ ቅዱስ የረጋግጸልና (ግብ 7፡47–50)። ጳውሎስ ኣብ ኣርዮስፋጎስ ኣብ ኣቴንስ ከምዚ ይብል “እቲ ዓለምን ኣብኣ ዘሎን ዝገበረ ኣምላኽ፡ ንሱ ጐይታ ሰማይን ምድርን እዩ እሞ፡ ብኢድ ኣብ እተሀንጸ መቓድስ ኣይሐድርን እዩ። ” (ግብ 17፡24)። ከምኡ’ውን ንጉስ ሰሎሞን ከምዚ ይብል “ግናኸ፡ ብሓቂዶ ኣምላኽሲ ኣብ ምድሪ ይነብር እዩ፡ እንሆ፡ ሰማያትን ሰማየ ሰማያትን ኪሕዙኻ ኣይክእሉን፡ እዛ ኣነ ዝሰራሕክዋ ቤት ደአ ግዳ ኽንደይ ዘይትንስእ፡’ ” (1ነገ 8፡27)። እቲ መቕደስ እግዚኣብሄር ህላዌኡ ዝገልጸሉ ክኸውን ኔርዎ።

እስራኤላውያን ንህንጸት እቲ መቕደስ ብፍቓዶም መስዋእቲ ከምጽኡ ኔርዎም። ወርቂ፡ ብሩር፡ ኣስራዚ፡ ዕንጨይቲ ኣካቻ፡ እተፈላለየ ዓይነት ጽቡቕ ጨርቂ፡ ዘይቲ ኣውሊዕን ቀመማትን ዚርከቦ ክቡር ህያባት ኪህቡ ነበሮም።

ኣብ ዘጸ 25፡10–27፡21 ብዛዕባ ቤተ መቕደስን ኣገልግሎታቱን ብዙሕ ዝርዝራት ተዋሂቡና ኣሎ። ኣምላኽ ንሙሴ ታቦት ኪዳን፡ ጠረጴዛ እንጀራ ምርኣይ፡ ቀንዴል፡ መሰውኢታት፡ መጋረጃታት፡ ሕብርታትን መለክዒታትን ሓዊስካ፡ ብዛዕባ እቲ ማሕደር ብኸመይ ከም ዚስራሕን ንብረቱን ዚገልጽ ፍሉይ መምርሒታት ዝሓዘ ትልሚ ኣቕረበሉ።

ሙሴ ነቲ ማሕደር ብመሰረት እቲ ኣምላኽ ዘርኣዮ መልክዕ ክሃንጾ ኔርዎ (ዘጸ 25፡9, 40፤ ዘጸ 26፡30)፡ እዚ ድማ ነጸብራቕ ሰማያዊ መቕደስ እዩ ኔሩ (እብ 8፡1, 2፤ እብ 9፡11)። ምድራዊ መቕደስ ክሳብ ሞት እየሱስን ኣብ ሰማያዊ መቕደስ ዝገብሮ ኣገልግሎቱን ወሳኒ ዕማም ኣገልጊሉ ነበረ፡ እዚ ድማ ነቲ ምድራዊ መቕደስ ባዶ ገበሮ፡ እዚ ሓቂ እዚ ኣብ ሞት ክርስቶስ ኣብ ቅድሚ ቅድስቲ ስፍራ ዝነበረ መጋረጃ ብምቕዳድ ዝተመሰለ ሓቂ እዩ (ማቴ 27፡51፣ ማር 15፡38)።