---
title:  ክሕደትን ምልጃን
date:   06/09/2025
---

### ነዚ ሰሙን ዝፅናዕ ጥቕሲ

ዘፀ 32:1–6; መዝ 115:4–8; ኢሳ 44:9, 10; ሮሜ 1:22–27; ዘፀ 32:7–32; ኢሳ. 53:4።

> <p>ጥቕሲ መዝከርታ</p>
> “ሙሴ ድማ ናብ እግዚኣብሄር ተመሊሱ፡ ኣየ፡ እዚ ህዝቢ እዚ ዓብዪ ሓጢያኣት ገበረ፡ ንኣታቶም ከኣ ኣማልክቲ ወርቂ ገበረ። ሕጂ ድማ ሓጢኣቶም ይቕረ በለሎም፡ እንተ ዘይኰነስ ካብቲ ዝፀሐፍካዮ መፅሓፍካ ሕከኸኒ፡ በለ።” (ዘፀ 32:31, 32)።

ሙሴ ካብ ሰፈር እስራኤል ን40 መዓልቲ ጥራይ ምስ ተፈለየ እንታይ ኣጋጠመ? ህዝቢ ኣምላኽ ካብኡ ርሒቖም ሰብ ዝሰርሖ ጣኦት ማለት ነቲ ወርቃዊ ምራኽ የምልኹ ነበሩ። ድሕሪ ብዙሕ ሓያል ምልክታትን ተመክሮታትን ተኣምራትን ከመይ ጌሮም እዮም ከምኡ ክገብሩ ክኢሎም?

ብዙሕ መልስታት ክህሉ ይኽእል እዩ፣ ምናልባሽ እውን ኣብ ኩሎም ገለ ሓቂ ክህሉ ይኽእል እዩ። እቶም ህዝቢዶ ኣምላኽ ብሓቂ መን ምዃኑ ኣይተረድኦምን ድዩ? ወይስ ምስኡ ዝነበሮም ሓያል ተመክሮታት ብስጋውን ሓጢኣታውን ትምኒቶም ተደፊኑ ድዩ? ነቲ ኣምላኽ ዝገበረሎም ኣድኒቖምዶ ኣይነበሩን እዮም፡ ኣብ ክንድኡስ ንዅሉ ከም ንቡር ጌሮም እዮም ወሲዶሞ? ርድኢቶም ብዋግ ዋጎ ድዩ ኔሩ፡ ብመዓልታዊ ስክፍታታቶምን ኣረጊት ሓጢኣታዊ ኣተሓሳስባኦምን ድዩ ተበላሽዩ? በቲ ኣምላኽ ኣብ ክንዳኦም ዝገበሮ ምሕረት ዝመልኦ ተግባራት ዘየመስገኑ ድዮም ኔሮም? ነቲ ሓያል ተግባራት ኣምላኽ ቀልጢፎም ድዮም ረሲዖሞ (መዝ 106፡13, 21–23)? ወይስ ኩሉ በቲ ዝፈሸለ መሪሕነት ኣሮን ክውቀስ ይኽእል? “ንኣሮን ድማ እግዚኣብሄር ኣዝዩ ተቘጥዖ፡ ኬጥፍኦውን ደለየ። ” (ዘዳ 9:20)።

ናይዚ ዘስካሕክሕ ክሕደት ምኽንያታት ዝኾነ ይኹን ብዘየገድስ፡ ብዛዕባ ሓጢኣት ደቂ ሰባት ጥራይ ዘይኰነስ ብዛዕባ እቲ ኣምላኽ ንደቂ ሰባት ዘለዎ ፀጋ ዘለዎ ፍቕሪ፡ ሓጢኣተኛታት እኳ እንተኾኑ፡ ካብኡ እንታይ ትምህርቲ ክንወስድ ንኽእል?