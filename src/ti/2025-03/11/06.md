---
title:  ኣማላድነት
date:   11/09/2025
---

`ዘፀኣት 32፡30–32 ኣንብብ። ሙሴ ምእንቲ ሓጥኣን ኣብ ዝገበሮ ናይ ኣማላድነት ፀሎት ክሳዕ ክንደይ እዩ ከይዱ?`

ብሰንኪ ዓመፃኦም ኣብ ሰፈር እስራኤላውያን ሞት ሓዊሱ ዘስካሕክሕ ተግባራት ተፈፂሙ (ዘፀ 32፡28)። ንፅባሒቱ ሙሴ ንህዝቢ ከምዚ ኢሉ ኣወጀ፡ “ንስኻትኩም ዓብዪ ሓጢኣት ገበርኩም። ሕጂ ኸኣ፡ ምናልባሽ ሓጢያኣትኩም እንተ ኣተዐረቕኩ፡ ናብ እግዚኣብሄር ክድይብ እየ፡ በሎም።” (ዘፀ 32፡30)።

“ሙሴ ድማ ናብ እግዚኣብሄር ተመሊሱ፡ ኣየ፡ እዚ ህዝቢ እዚ ዓብዪ ሓጢያኣት ገበረ፡ ንኣታቶም ከኣ ኣማልክቲ ወርቂ ገበሩ። ሕጂ ድማ ሓጢኣቶም ይቕረ በለሎም፡ እንተ ዘይኰነስ ካብቲ ዝፀሐፍካዮ መፅሓፍካ ሕከኸኒ፡ በለ። ” (ዘፀ 32:31, 32)።

ሙሴ ከም ምሳሌ ክርስቶስ ክቑፀር ዘገርም ኣይኮነን! ብሰንኪ እቲ ንሓጥኣን ዝገበሮ ኣማላድነት ፀሎትን ምእንትኦም ናይ ገዛእ ርእሱ ህይወት ከቕርብ ፍቓደኛ ምዃኑን ብርግፅ ክርስቶስ ንኹላትና እንታይ ከም ዝገብረልና ዘንፀባርቕ እዩ። ንበደለኛታት ከመይ ዝበለ ኣብነታዊ ርህራሄ እዩ! ንጐይታ ዘለዎ ፍፁም ተወፋይነትን ንሰባት ዘለዎ መስዋእታዊ ፍቕርን ኣርእዩ። መፅሓፍ ዘፀኣት ሙሴ ኣብዚ ፍሉይ ግዜ ኣብ ከረን ክንደይ ግዜ ምስ ጎይታ ከም ዝፀንሐ ኣይገልፅን እዩ፣ መፅሓፍ ዘዳግም ግን ኣብዚ ግዜ እዚ ን40 መዓልታት ኣብ ሲና ከም ዝነበረ ይገልፅ (ዘዳ 9፡18 ርአ)።

ኣብ ዘፀ 32፡32 “ይቕረ ማለት” ተባሂላ ዝተተርጐመት ቃል፡ መሰረታዊ ትርጉሙ “ምፅዋር” ወይ “ምስካም” ካብ ዝኾነ ግሲ ዝመፀት እያ፡ ከም ኣብ ኢሳይያስ 53፡4 (ብዛዕባ የሱስ)፡ “ብሓቂ ንሱ ሓዘንና ተሰኪሙና” (NKJV) ዝብል እዩ። ተመሳሳሊ ግሲ እዩ- ኣብ ዘፀኣት 32፡32 “ይቕረ ” ተባሂሉ ተተርጒሙ፡ ኣብ ኢሳይያስ 53፡4 ድማ “ተሰኪሙ” ተባሂሉ። ከመይ ዝበለ ሓያል ርድኢት እዩ ብዛዕባ መስርሕ ድሕነትን ይቕሬታን ኣምላኽ ከድሕነና እንታይ ዋጋ ከም ዝኸፈለ።

ብርግፅ ሙሴ ንጐይታ ሓጢኣት ናይቲ ህዝቢ “ክፆሮ” ይልምኖ ነይሩ፣ እዚ ድማ ብርግፅ ድሕሪ ኣሽሓት ዓመታት ኣብ መስቀል ዝገበሮ እዩ። ዘፀኣት 32፡32 ናይ መተካእታ ምትዕራቕ ሓሳብ ጥራይ ዘይኮነስ መን እዩ ነቲ መተካእታ ዝገብር ዘርኢ እዩ: ንሱ’ውን ኣምላኽ ባዕሉ እዩ።

እዚ ፅሑፍ እዚ ይቕሬታ ብኸመይ ከም ዝመፅእ ዘርኢ እዩ። እቲ ብሕታዊ መገዲ ንሕና ንሓጢኣት ይቕሬታ ንረኽበሉ ኣምላኽ ብክርስቶስ ንሓጢኣትና ተሰኪሙልና። ከመይ ዝበለ ሓያል መግለጺ መደብ ድሕነትን ንዓናን ንብዘላ ዓለምን ብዛዕባ ኣምላኽ ከድሕነና እንታይ ዋጋ ከም ዝኸፈለ መርኣያ እዩ።

`ሙሴ ባዕሉ ንኣምላኽ ሓጢኣት ናይቶም ሰባት ክስከም ይልምኖ፣ ኣብ መወዳእታ ድማ ብየሱስ ልክዕ ከምኡ ይገብር። ከመይ ጌርና ኢና ኣእምሮና ኣብ ዙርያ እዚ መስተንክር ሓቂ ነተኣኸኽብ? ብዛዕባ ፍቕሪ ኣምላኽ ንዝወደቑ ደቂ ሰባት እንታይ ይነግረና?`