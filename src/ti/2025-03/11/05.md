---
title:  ቅኑዕ ቁጥዓ ኣምላኽ
date:   10/09/2025
---

`ዘፀኣት 32፡9–29 ኣንብቡ። ሙሴ ነቲ ኣምላኽ ንእስራኤል ኬጥፍኣ ኢሉ ዘፈራርሖ ዝሃቦ ግብረ መልሲ እንታይ እዩ ነይሩ?`

ሙሴ ገና ኣብ ደብረ ሲና ኣብ ዝነበረሉ እዋን እግዚኣብሄር ነቶም ዓመፅቲ ከጥፍኦምን ዘርኢ ሙሴ ዓቢ ህዝቢ ክገብሮን እዩ ኢሉ። ሙሴ ግን ከምኡ ኣይነበረን። የግዳስ፡ እስራኤላውያን ህዝቢ ሙሴ ከም ዘይኰኑ ብምምልካት፡ ንእግዚኣብሄር ለመነ። ንሱ፡ ባዕሉ ሙሴ ካብ ግብፂ ኣየውፅኦምን ነይሩ፡ እግዚኣብሄር ግና ብሓይሊ ግብሩ እዩ ፈፂምዎ። ስለዚ ድማ ሙሴ ነቲ ነቶም ቀዳሞት ንኣቦታት ዝኣተዎ መብፅዓታት ኣስሚሩ ንኣምላኽ ለመነ። ሙሴ ብሓቂ ኣብ መንጎ ኣምላኽን ደቂ ሰባትን ከም ኣማላዲ ኮይኑ ይሰርሕ ነይሩ።

ድሕሪ እግዚኣብሄር ድማ ካብቲ ንህዝቡ ኺገብሮ ኢሉ ተዛሪብዎ ዝነበረ ኽፉእ ተጣዕሰ (ዘፀ 32፡14)፡ ሙሴ ናብኦም ተመልሰ። ከምቲ ኣብ ዘፀኣት 34፡29,30 ዝተገልፀ ብዝተፈለየ ካብ ቅድሚ ኣምላኽ ክወፅእ ኮሎ ዝነበረ ምንፅብራቕ ገፅ ከምኡ ከምዝኾነ ዝኾነ ዓይነት ሓበሬታ የለን ግዳስ ገፁ ሕርቃኑ ብዝገልፅ ልክዕ ከይኮነ ኣይተርፍን

“ኰነ ኸኣ፡ ሙሴ ናብ ሰፈር ምስ ቀረበ፡ ነቲ ምራኽን ነቲ ሳዕስዒትን ርእዩ፡ ኵራኡ ነደደ እሞ፡ ነተን ፅላት ካብ ኢዱ ደርበየን፡ ኣብ እግሪ እቲ ኸረን ከኣ ሰበረን።” (ዘፀ 32፡19)። ዓሰርተ ቃላት ዝሓዘ ፅላት ምስባር፡ ትሕዝቶኡ ምስባር ግዳማዊ ምልክት እዩ ነይሩ። እግዚኣብሄር ንሙሴ ብእኡ ገንሖ፡ ድሒሩ ግን ንሙሴ “ከምተን ዝሰበርካየን ቀዳሞት ፅላት” (ዘዳ 10፡2) ክቐርፅ ኣዘዞ ። ኣምላኽ ባዕሉ ነቲ ትእዛዛት ዳግማይ ፀሓፎ።

ሙሴ ንኣሮን ንጠለባት ህዝቢ ኢዱ ብምሃቡ ብትሪ ገንሖ። “እዚ ዓብዪ ሓጢያት ዘምፃእካሉስ እዚ ህዝብዚ እንታይ ገበርካ፧ በሎ።’ ” (ዘፀ 32፡21)። ኣሮን (1) ንኻልኦት ብምውቃስን፡ (2) ድማ ብስሕበት “ ‘ኣነ ነቲ ወርቂ ናብ ሓዊ ደርበኽዎ፡ እዚ ምራኽ ድማ ወፀ!’ ” (ዘፀ 32፡24) ብምባል፡ ንኣበሳኡ ከመኽንየሉ ፈተነ። እቲ ዝገደደ ድማ ኣሮን ንባዕሉ ብእግዚኣብሄር ኣዝዩ ክብሪ ረኺቡ፡ ብዙሕ ፍሉይ መሰላት ተዋሂብዎ፡ እዚ ድማ ምስ ሙሴን ምስቶም 70 ሽማግለታትን ናብ ከረን ምኻድ ዘጠቓልል ምዃኑ እዩ (ዘፀ 24፡1)።

ከመይ ዝበለ ፀሊም ስሕተት እዩ! ኣሮን ተኣምር ተፈፂሙ ብምባል ንሓዉ ከታልሎ ደለየ (ሓደ ሓጢኣት ናብ ካልእ ሓጢኣት ከመይ ከም ዝመርሖ ኣስተብህል፤ ኣብዚ ጉዳይ እዚ ኣምልኾ ጣኦት ናብ ሓሶት)። ይኹን እምበር ሙሴ እቶም ህዝቢ ክሳዕ ክንደይ ክፉእ ባህሪ ከም ዝነበሮም ስለ ዝረኣየ ኣይተደናገረን። እቲ ኣሉታዊ ሳዕቤን ርኡይ ስለ ዝነበረ፡ ሙሴ ነቲ ናዕቢ ብኡንብኡ ደው ከብሎ ነበሮ።

`እዚ ዛንታ ሓይሊ ፀሎት ምምላድ እንታይ ክምህረና? ይኽእል ሕጂ ንመን ክትፅሊ ይግበኣካ?`