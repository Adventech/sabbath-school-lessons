---
title:  ሕግን ፀጋን
date:   25/03/2025
---

ቅድም ኢልና ከም ዝረኣናዮ ኣብ መንጎ ሕግን ፀጋን ምቅራን የለን፤ ኣብ ክንድኡስ ናይ ፍቕርን ፍትሕን እግዚኣብሄር ዝተፈላዩ ገፃት ዘርእዩ እዮም፡፡ ንሕግን ፀጋን ከም ክልተ ዝተፈላለዩ ነገር ጌርካ ምንፅፃር ነቶም ነቲ ሕጊ ዝተዋህበሉ እዋን ከም መግለፂ ምሕረትን ፍቕርን እግዚኣብሄር ዝተገንዘብዎ ህዝቢ እስራኤል ብዙሕ ከገርሞም እዩ ዝኽእል፡፡ ብመንፅር እቲ ናይቶም “ጣኦታት” ናይቶም ኣብ ከባቢ እስራኤል ዝርከቡ ኣህዛብ ፡ ብርግፅ እንታይ ከም ዝደልዩን እንታይ ከም ዘሐጉሶምን ንፁር ነገር ኣይኮነን፤ እቲ ናይ መፅሓፍ ቅዱስ እግዚአብሄር ግና ንህዝቢ እቲ ደስ ዝብሎ እንታይ ከም ዝኾነ ብንፁር እዩ ዘፍልጦም፡፡ እቲ ዘሐጉሶ ነገር ድማ ናይ ኩላቶም ህዝቡ በውልቅን ብጉጅለን ዘሐጉሶም ነገር እዩ፡፡

ብዝኾነ ግና እቲ ሕጊ ከድሕነናን ንልብና ክልውጥን ኣይክእልን እዩ፡፡ ከመይሲ እቲ ልብና ኣዝዩ ርኹስ ስለ ዝኾነ፤ መንፈሳዊ ናይ ልቢ ቀዶ-ሕክምናዊ እዩ ዘድልየና፡፡

`ኤርምያስ 31:31–34 ኣንብቡ፡፡ እዚ ብዛዕባ እቲ ሓድሽ ልቢ ክህበና ዘተስፈወና እግዚኣብሄር እንታይ እዩ ዝነግረና? ነዚ ምስቲ እየሱስ ንኒቆዲሞስ ኣብ ዮሃንስ 3:1–21 ብዛዕባ ሓድሽ ምውላድ ዝበሎ ኣነፃፅርዎ ከምኡ እውን እብራውያን 8:10 ኣንብቡ፡፡`

እተን ዓሰርተ ትእዛዛት ብእግዚኣብሄር ባዕሉ ኣብ ክልተ ፅላት እምኒ እየን ዝተፃሕፋ፡፡ (ዘፀኣት. 31:18), ይኹን እምበር እዘን ትእዛዛት ኣብ ልቢ ህዝቢ እግዚኣብሄር እውን እየን ዝተፃሕፋ፡፡ (መዝሙር 37:30-31). ብስነ-ሓሳብ ክንርእዮ ከሎና ሕጊ እግዚኣብሄር ንዓና ግዳማዊ ጉዳይ ዘይኮነስ፤ ምስ ባህርያትና ክቃዶ ዝኽእል ውሽጣዊ ጉዳይ እዩ፡፡ እግዚኣብሄር ባዕሉ ጥራይ እዩ ንሕጉ ኣብ ልቢ እቶም ናይ ኪዳን ህዝቡ ክፅሕፎ ዝኽእል፡፡ (እብራውያን. 8:10 ተመልከቱ).

ንሕጊ ብምሕላው ንርእስና ከነድሕን ኣይንኽእልን ኢና፡፡ ንሕና እንድሕንሲ በቲ ብእምነት ብፀጋ እግዚአብሄር እንረኽቦ ምሕረት ጥራይ ኢና፡፡ (ኤፌሶን. 2:8). ንሕጊ እንሕልዎ ድሮ ስለ ዝደሓንና ደኣ እምበር ምእንቲ ክንድሕን ኢልና ኣይኮንናን፡፡ ንሕጊ እንሕልዎ መታን ክንፍቀር ኢልና ዘይኮነስ ኣቀዲምና ስለ ዝተፈቐርና ኢና ንፈጣሪን ንብፆትናን እውን እነፍቅር፡፡ (ዮሃንስ 14:15).

ሕጊ ሓጢኣትና ብምርኣይ እዩ (ያዕቆብ 1:22–25, ሮሜ. 3:20, ሮሜ. 7:7), መድሓኒ ከም ዘድልየና እዩ ዘርእየና፡፡ (ገላትያ. 3:22–24), በቲ ዝበለፀ ጎደና ህይወት ብምምራሕ ንባህርይ እግዚኣብሄር ከነንፀባርቕ ይሕግዘና፡፡

`ኣብ እዋን ፍርዲ ተስፋኹም ኣበይ እዩ? እቲ ብንቕሓት ንሕጊ ምሕላውኩም ድዩ ወይ ከዓ ናይ እየሱስ ፅድቂ እዩ ዝድሕነኩም? እቲ መልስኹም ብዛዕባ ሕጊ እግዚኣብሄር እንታይ ከም ዝገብርን ዘይገብርን እንታይ እዩ ዘርእየኩም?`