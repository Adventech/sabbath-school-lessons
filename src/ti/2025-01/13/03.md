---
title:  ሕጊ ቅዱስን ፃድቕን፡ ሰናይን እዩ
date:   24/03/2025
---

ፍቕሪ መሰረት ሕጊ እግዚኣብሄር እዩ፡፡ እግዚኣብሄር ንሕጉ ልዕል ከበሎ ከሎ ንፍቕሪ እውን እዩ ልዕል ዘብላ ዘሎ፡፡ ስለዚ ድማ እዩ እየሱስ ኣብ መስቀል ዝሞተ፡ ማለት ንሕጉ ከየፍረሰ ንሓጢኣተኛታት ግና ፀግኡ ዘርጊሑ ንምድሓን እዩ ዝነበረ፡፡ ኣብ ሓደ እዋን ድማ ፃድቕን ነቶም ዝኣምኑ ከፅድቕ ዝኽእልን እዩ ዝኾነ፡፡ (ሮሜ 3:25-26). እዚ ድማ ዘገርም መግለፂ ፍሪ እዩ፤ ስለዚ ድማ እቲ ሕጊ ብድሕነት ከንቱ ኣይኮነን፤ የግዳስ ብዝያደ እዩ ዝደልደለ፡፡

`ሮሜ 6:1–3 ን መሊስኩም ድማ ሮሜ 7:7–12, ናብ ጥቕሲ 12 ፍሉይ ኣድህቦ ብምግባር ኣንብቡ፡፡ እዞም ጥቕስታት ብድሕሪ ሙማት ክርስቶስ እውን ከይተረፈ እንታይ እዮም ዝብሉና ዘለዉ?`

ሽሕ እኳ ሓድሓደ ሰባት ፀጋን ድሕነትን ንኣገዳስነት ሕጊ ስዒሮምዎ እዮም ዝብሉ እንተለዉ፤ ጳውሎስ ግና፤ ፀጋ ምእነቲ ክዓዝዝ ሓጢኣት ምግባርና ክንቕፅል ኣይግባእን እዩ ዝብል፡፡ ኣብ ክንድኡስ እቶም ኣብ እየሱስ ክርስቶስ ዘለዉ፤ “ብሞቱ ከም እተጠመቑ” እሞ ንሓጢኣት ሞይቶም ብክርስቶስ ህያዋን ኮይኖም ክነብሩ እዩ ዝምዕድ፡፡

ሕጊ እግዚአብሄር ሓጢኣት ኣይኮነን፡ ኣብ ክንድኡስ ንሓጢኣትናን ክሳብ ክንደይ ድማ ሓጢኣተኛታት ከም ዝኾንናን እዩ ዘርእየና፡፡ ስለዚ ድማ እዩ፤ “እምብኣርሲ እቲ ሕጊ ቅዱስ እዩ፡ እቲ ትእዛዝውን ቅዱስን ጻድቕን ሰናይን እዩ።” (ሮሜ. 7:12). ዝበለ፡፡ ሕግስ መድሓንን ተበጃውን ካብ ኩሉ ሓጢኣትናን ገበንናን ቅፅዓቱን ዘድሕነና መድሕን ማለት ክርስቶስ ከም ዘድልየና እዩ ዘርእየና፡፡ ስለዚ ድማ “እምበኣርሲ ንሕጊዶ ብእምነት ነፍርሶ ኣሎና፡ ያእ ኣይፋልናን፡ ንሕግስ እባ ነደልድሎ ደኣ ኣሎና።” (ሮሜ. 3:31).

ክርስቶስ ንሕግን ነቲ ናይ ነብያትን ተስፋታትን ኩሉ ክፍፅሞ ደኣ እምበር፤ ከፍርሶ ወይ ድማ ክልውጦ ኣይኮነን ዝመፀ፡፡ ስለዚ ድማ፤ “ ‘ሰማይን ምድርን ክሳዕ ዚሐልፍ፡ ኵሉ ኽሳዕ ዚፍጸም፡ ካብ ሕግስ የውጣ ወይስ ሓንቲ ሕንጣጥ ከም ዘይትሓልፍ፡ ብሓቂ እብለኩም ኣለኹ።’ ” (ማቴዎስ. 5:18). ብማለት እዩ ብዝያዳ ዘፅንዖ፡፡

ሕጊ እግዚኣብሄር ብባዕሉ ናይ እግዚኣብሄር ቅድስናን ፍፅምና ናይ ፍቕሪ ባህርዩን፡ ፅድቁን፡ ሓቀኛነቱን እዩ ዘርኢ፡፡ (ዘሌዋውያን. 19:2; መዝሙር. 19:7-8; መዝሙር. 119:142, 172). በዚ መንገዲ ድማ ከምቲ ኣብ ዘፀኣት 31:18, ዝብሎ፤ እግዚአብሄር ባዕሉ እዩ ነቶም ዓሰርተ ትእዛዛት ኣብ ክልተ ፅላት እምኒ ዝፀሓፎም፡፡ እዞም ኣብ ኣእማን እተፃሕፉ ሕጋጋት ድማ፡ ናይ እግዚአብሄርን ስርዓት ሞራላዊ መንግስቱን ዘይልወጡን ፅኑዓትን ኣብ ፍቕሪ ከም ዝተመስረቱን ነቲ ዓብዪ ውግእ እውን ዘርእዩ ከም ዝኾኑን እዮም ዘርእዩና፡፡

`እዚ ኣብ መንጎ ሕግን ፍቕርን ዘሎ ምትእስሳር ነቲ እየሱስ “ ‘እተፍቅሩኒ እንተ ዄንኩምሲ፡ ትእዛዛተይ ሐልዉ።’ ” (ዮሃንስ 14:15) ዝበሎ ትእዛዝ ክንርድኦ ብኸመይ ይሕግዘና?`