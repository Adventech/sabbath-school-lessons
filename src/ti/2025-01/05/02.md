---
title:  ብእከይ ዝሓዘነ
date:   26/01/2025
---

እቲ ናይ መፅሓፍ ቅዱስ እግዚአብሄር ፍትሒ ዝፈቱን ንእከይ ዝፀልእን እዩ፡፡ ስለዚ ድማ ሓጢኣትን እከይን ንስምዒቱ የለዓዕልዎ እዮም፡ ማለት እቲ ኣብቶም ውፁዓት ዝበፅሕ በደልን ጉድኣትን፡ ነቲ ብዓርሳቶም ዝገብርዎ እውን ከይተረፈ፡ የሕምሞ እዩ፡፡ እግዚአብሄር ንእከይ ይፅየፎ እዩ፤ ከመይሲ ዋላ ባዕላቶም ዘብፅሕዎ እንተኾኑ ንፍጥረቱ ይሃስዮም እዩ፡፡ ተመሃሮ መፅሓፍ ቅዱስ ከም ዝብልዎ፡ ኣብ መፅሓፍ ቅዱስ እግዚኣብሄር በቲ ብተደጋገሚ ዝፍፀም ዓመፅ ይሓርቕ እዩ፡፡ እቲ ናይ ምድግጋም ዓንኬል ድማ ብኸምዚ እዩ ዝካየድ፤

እቶም ህዝቢ ኣንፃር እግዚኣብሄር ዓሚፆም እከይ ገብሩ፡ ሓድሓደ እዋን እውን ክሳብ ንህፃናት ምስዋእ ዝኣመሰለ ኣዝዩ እከይን ካልኦት ዘፀይፉ ተግባራት ኣብ ቅድሚኡ ይገብሩ፡፡ እግዚኣብሄር ድማ ስለቲ እከይ ተግባራቶም ካብቶም ህዝቢ ይርሕቕ፡፡ እቶም ህዝቢ ድማ ብባዕዳውያን ነገስታት ይግፍዑን ይሳቐዩን፡፡ ናብ እግዚኣብሄር ድማ ከድሕኖም ይምህለሉ፡፡ እግዚአብሄር ድማ ብፀግኡ ንህዝቡ የድሕኖም፡፡

እቶም ህዝቢ ድማ እንደገና ካብቲ ናይ ቀደም ዝገድድ ኣንፃር እግዚአብሄር ይዕምፁ፡፡ ኣብ ከምዚ ዝኣመሰለ ናይ ናይ ክሕደትን ውድቀትን ዕንክሊል ግና እግዚኣብሄር ብትዕግስቱን ምሕረቱን ተፃዋርነቱን ፀግኡን ድማ እዩ ነዚ ሽግር መመሊሱ ዝገጥሞ፡፡ 	

`መዝሙር 78. ኣንብቡ፡፡ እዚ ዛንታ ብዛዕባ እቲ ተደጋጋሚ ዓመፅ ህዝቡ ብኸመይ ከም ዝጋወሮ እንታይ እዩ ዝብለና?`

ብመሰረት መፅሓፍ ቅዱስ ፍትሕን ፍቕርን ዝተኣሳሰራ እየን፡፡ መለኮታዊ ኩራ ግቡእ ንእከይ ናይ ፍቕሪ ግብረ-መልሲ እዩ፤ ከመይሲ ኩሉ ግዜ በቲ እከይ ዝጉዳእ ሓደ እግዚኣብሄር ዘፍቅሮ ፍጡር እዩ፡፡ ኣብ ብምሉኦም ቅዱሳት ፅሑፋት እግዚኣብሄር ብዘይ ምኽንያት ወይ ሱቕ ኢሉ ዝተናደደሉ ኣጋጣሚ ኣይተመዝገበን፡፡

ሽሕ እኳ ህዝቢ እግዚኣብሄር ንኣማኢት ዓመታት ብተደጋጋሚ እንተበደልዎን ሕጉ እንተ ጠሓሱን፤ እግዚኣብሄር ግና ክንየው ኩሉ ግፍትፅታት ብትዕግስትን ርሕራሔ እናኣርኣየን እዩ ዝኣልዮም፡፡ (ነህምያ 9:7–33), በዚ ድማ ርሕራሔኡን፡ ፍቕሩን እቲ ዘየቋርፅ ምሕረቱን እዩ ዝገልፀሎም፡፡ ኣብ መዝሙር 78:38 ከም ዝብሎ እግዚኣብሄር፤ “ንሱ ግና መሓሪ ዀይኑ፣ ኣበሳኦም ይቕረ በለሎም፣ ኣየጥፍኦምን ከኣ፣ ንዅራኡ ብዙሕ ጊዜ መለሶ፣ ንዅሉ ቚጥዓኡ ድማ ኣይደርጐሖን።”

`ብርግፅ በቲ ኣብ ልዕሊ መሳኪን ሰባት ዝፍፀም ግፍዒ ተናዲድኩም ኣለኹም፡፡ ብኸመይ እዩ እዚ ስምዒት ብዝበለፀ ነቲ ቁጥዐ እግዚኣብሄር ዘርእየኩም?`