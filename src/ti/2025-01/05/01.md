---
title:  ቁጥዐ መለኮታዊ ፍቕሪ
date:   25/01/2025
---

### ነዚ ሰሙን ዝንበቡ ጥቕስታት

መዝሙር 78; ዮናስ 4:1–4; ማቴዎስ. 10:8; ማቴዎስ. 21:12-13; ኤርምያስ. 51:24, 25; ሮሜ. 12:17–21.

> <p>ዝፅናዕ ጥቕሲ</p>
> “ንሱ ግና መሓሪ ዀይኑ፣ ኣበሳኦም ይቕረ በለሎም፣ ኣየጥፍኦምን ከኣ፣ ንዅራኡ ብዙሕ ጊዜ መለሶ፣ ንዅሉ ቚጥዓኡ ድማ ኣይደርጐሖን።” (መዝሙር 78:38).

ሽሕ እኳ ኩሉ እዋን ነቲ ሕያውነት እግዚኣብሄር ብደስታ ንቕበሎ እንተ ኮንና፡ ንብዙሓት ግና እቲ ናይ ቁጥዔኡ ነገር ይርብሾም እዩ፡፡ እግዚኣብሄር ፍቕሪ እንተ ኮይኑ ክቁጣዕ የብሉን ድማ ይብሉ፡፡ ከምዚ ዝኣመሰለ ስምዒት መቸስ ቅኑዕ ኣይኮነን፡፡ ከሙይሲ ቁጥዕኡ ካብ ፍቕሩ እዩ ዝብገስ፡፡

ሓድሓደ ሰባት እቲ ናይ ብሉይ ኪዳን እግዚኣብሄር ቁጡዕ እዩ፤ እቲ ናይ ሓድሽ ኪዳን እግዚኣብሄር ግና ርሕሩሕ እዩ ዝብሉ ኣለዉ፡፡ ግና ኣብ ክልቲኡ ኪዳናት ዝተገለፀ ሓደ እግዚኣብሄር እዩ ዘሎ፡፡ እቲ ናይ ፍቕሪ እግዚአብሄር ብእከይ ይሓርቕ እዩ፡ ከመይሲ ፍቕሪ ስለ ዝኾነ፡፡ እየሱስ ንባዕሉ ኣብ ሓድሽ ኪዳን ብዙሕ ግዜ ብእከይ ይቑጣዕ ነይሩ እዩ፤ ከምኡ እውን ሓድሽ ኪዳን ብዙሕ ግዜ ብዛዕባ እቲ ግቡእን ፃድቕን ፍትሓውን ቁጥዐ እግዚኣብሄር ይገልፅ እዩ፡፡

ቁጥዐ እግዚኣብሄር ኩሉ ግዜ ኣንፃር እከይን ዘይፍትሓውነትን ካብ ዘለዎ ቅኑዕን ናይ ፍቕርን ስምዒት ዝብገስ እዩ፡፡ መለኮታዊ ቁጥዐ ኩሉ ግዜ ናይ ኩሉ ፍጥረት ሰናይ ዝደልን ብፍፁም ፍቕርን ፅድቅን ዝለዓዓል ስምዒት እዩ፡፡ ቅልል ብዝበለ ቁጥዐ እግዚኣብሄር ንእከይን ግፍዕን ባህርያዊ ግብረ-መልሲ እዩ፡፡ ስለዚ ድማ እከይ ንእግዚኣብሄር ነቶም እከያትን ተግበርቱን ንክብይነሎም እዩ ዘለዓዕሎ፡፡