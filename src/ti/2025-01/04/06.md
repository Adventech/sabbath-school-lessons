---
title:  ርሕሩሕን ሕያዋይን
date:   23/01/2025
---

እቲ ናይ መፅሓፍ ቅዱስ እግዚኣብሄር ርሕሩሕን ትዕግስተኛን እዩ፡ እዞም መለኮታዊ ስምዒታት ድማ፡ ብልዕልና ኣብ እየሱስ ክርስቶስ ተጋሂዶም እዮም፡፡ እግዚኣብሄር ርሕሩሕን ሓላይን እዩ፤ (ኢሳያስ 63:9 ምስ እብራውያን. 4:15 ኣነፃፅሩ), ሓዘን ህዝቡ ድማ ኣዐርዩ እዩ ዝስምዖ (መሳፍንቲ 10:16, ሉቃስ 19:41), ከዳምፆምን ክምልሰሎምን ከፀናንዖም ድማ ወትሩ ድልዉ እዩ፡፡ (ኢሳያስ. 49:10, 15; ማቴዎስ. 9:36; ማቴዎስ. 14:14).

`ቀዳማይ ቆረንቶስ 13:4–8 ኣንብቡ፡፡ እዚ ዛንታ ብኸመይ እዩ ምስ ካልኦት ምስ ዝህልወና ዝምድና ከም እግዚኣብሄር ፈቃራትን ሕያዎትን ክንከውን ከም ዝግብኣና ዘምህረና?`

ንሕና ምስቶም ኣብ 1ይ. ቆረንቶስ 13:4–8 ዝተገለፁ ሰባት ወትሩ ርክብ ክህልወና ኢና እንደሊ፡፡ ይኹን ደኣ እምበር ንሕናኸ ክሳብ ክንደይ ኢና ምስ ካልኦት ከምዚኣቶም ዓይነት ሰባት እንኸውን? ንሕና ንዓርስና፡ ትዕግስተኛታት፡ ሕያዎት፡ ዘይንቀንእን፡ ዘይንቑጣዕን፤ ካብ ዓርሰ-ፍትወት ነፃ ክንከውን ኣይንኽእልን ኢና፡፡ ኣብ ውሽጥና ድማ ነታ “ኲሉ ትጸውር፡ ኲሉ ትኣምን፡ ኲሉ ተስፋ ትገብር፡ ኲሉ ትዕገስ።” ክንውንን ኣይንኽእል ኢና፡፡ ከምኡ እውን “ፍቕሪ ከቶ ኣይተቋርጽን እያ። ” (1ይ ቆረንቶስ 13:7-8). ከምዚ ዝኣመሰሉ ተግባራት ኣብ ህይወትና ክረኣዩ ዝኽእሉ ድማ ከም ናይ መንፈስ ቅዱስ ፍረ ብምዃን ጥራይ እዩ፡፡ ንእግዚኣብሄር ምስጋና ይብፀሓዮ ድማ መንፈስ ቅዱስ ነዚ ፍቕሪ መንፈስ ቅዱስ ኣብቶም ብእምነት ኣብ እየሱስ ክርስቶስ ዝፀንዑ የፍስሶ እዩ፡፡ (ሮሜ. 5:5).

ብኸመይ ኢና ብፀጋ እግዚኣብሄርን ሓይሊ መንፈስ ቅዱስን፡ ነቲ ናይ እግዚኣብሄር ልዑል ስምዒትን፡ ኩሉ ግዜ ፍፁምን፡ ፃድቕን፡ ርትዓውን ዝኾነ ፍቕሪ እግዚኣብሄር ግብረ-መልሲ እንህብ? መጀመርታ ድማ ነቲ ፍቕሪ ዝኾነ እግዚኣብሄር ብምምላኽ እዩ፡፡ ካልኣይ ድማ ንኻልኦት ዘሎና ፍቕርን ሓልዮትን ብትሕትና ምስ እነርኢ እዩ፡፡ ብክርስትያናዊ እምነትና ተፀናኒዕና ጥራይ ክንነብር ዘይኮነስ ንኻልኦት እውን ከነፀናንዕ እዩ ዝግብኣና፡፡ ኣብ መወዳእትኡ ድማ ንልብና ክንልውጥ ከም ዘይንኽእል ተገንዚብና፤ ንዕኡን ንኻልኦትን ዘፍቅር ልቢ ክህበና ንለምኖ፡፡ ማለት ንቲ ዓሰስ ገሰስ ኣርሒቑ ነቲ ፅብቕ ጥራይ ዝዕቅብ ንፁህ ልቢ ክህበና ንለምኖ፡፡

ፀሎትና ከምዚ ዝስዕብ ክኸውን ይግብኦ፤ “በቲ ምጽኣት ጐይታና የሱስ ምስ ኵሎም ቅዱሳኑ፡ ኣብ ቅድሚ ኣምላኽናን ኣቦናን ብዘይ ኣበር ብቕድስና ኸም እትርከቡ፡ ልብኹም ምእንቲ ኼጽንዕ፡ ከምቲ ንሕና ንኣኻትኩም እነፍቅረኩም ዘሎና፡ እግዚኣብሄር ንሓድሕድኩምን ንዅሉ ሰብን ፍቕሪ ይወስኽኩምን የብዝሓልኩምን።” (1ይ. ተሰሎንቄ 3:12-13).

`ስለምንታይ እዩ እቲ ንነፍስናን ነቲ ስሱዕ ናይ ልብና ስምዒታትን ሙማትናን፡ እቲ እንኮ መግለፂ ናይዚ ፍቕሪ ከም ዝኾነ ዘርኢ? ነዚ ናይ ዓርሲ ሞት ብኸመይን እንታይ ለውጢ ብምግባር ኢና ክንትግብሮ እንኽእል?`