---
title:  መዓንጣ-ዝቖርፅ ፍቕሪ
date:   20/01/2025
---

እቲ ክፅብፀብ ዘይክእል ፍቕርን ሓልዮትን እግዚኣብሄር ንህዝቡ ኣብ መፅሓፍ ሆሴእ ተገሊፁ ኣሎ፡፡ እግዚኣብሄር ንነብዪ ሆሴእ፤ “ ‘እግዚኣብሄር ንሆሴእ፣ እታ ሃገር ካብ እግዚኣብሄር ርሒቓ ዓብዪ ምንዝርና ትምንዝር ኣላ እሞ፣ ኪድ፣ ውሉድ ምንዝርና ዘለውዋ ሰበይቲ ምንዝርና ኣእቱ፣ በሎ።’ ” (ሆሴእ. 1:2). ድሓር ድማ ኣብ ሆሴእ 11 ዝምድና እግዚአብሄር ምስ ህዝቡ ብተምሳሌት ፍቕሪ ርሕሩሕ ኣቦ ንውልዱ እዩ ዝገልፅ፡፡

`ሆሴእ 11:1–9 ኣንብቡ፡፡ እዚ ናይዞም ጥቕስታት መብርሂ ብኸመይ እዩ እግዚአብሄር ንህዝቡ ዘለዎ ፍቕርን ሓልዮትን ዝገልፅ?`

ፍቕሪ እግዚኣብሄር ንህዝቡ፡ በቲ ሰናይ ዝኾነ ፍቅሪ ወለዲ ንውልዶም እዩ ዝገልፆ፡፡ ቅዱሳት ፅሑፋት ድማ፡ በቲ ወለዲ ንደቆም ታተ እናበሉ ምርምማድ ዘምህርዎምን፡ ነቲ ፍቑር ወዶም ሓቘፎም ዘዕብይዎን፡ ዝዕንግልዎን፡ ዝከናኸንዎን ከምኡ እውን እግዚኣነብሄር ንህዝቡ ዘርእዮ ሓልዮት፡ እዮም ዝገልፅዎ፡፡ ቅዱሳት ፅሑፋት ድማ “ ‘ሰብ ንወዱ ኸም ዚሕንግሮ፡’ ”(ዘዳግም. 1:31) እግዚኣብሄር ንህዝቡ “ሓንገሮም” ይብሉ፡፡ “ኣብ ኲሉ ጸበባኦም ጸበቦ፡ መልኣኽ ገጹ ድማ ኣድሐኖም። ብፍቕሩን ብለውሃቱን ተበጀዎም፡ ብዝሐለፈ ዘመናት ኲሉ ጊዜ ሐንገሮምን ሐዘሎምን።” (ኢሳያስ. 63:9).

ብተነፃፃሪ እቲ ሓልዮትን ፍቕርን እግዚኣብሄር ንህዝቡ ግቡእ ግብረ-መልሲ ኣይረኸበን፡፡ ህዝቡ ብተደጋጋሚ እዮም ኣንፃር ፈጣሪኦም ብምዕማፅን ዝበደሉን ዘሕዘንዎን፡ እሞ ናብ ርእሶም ኩነኔ ዘምፅኡ፡፡ እግዚኣበውሄር ዕጉስን ተፃዋርን እኳ እንተኾነ ንፍትሒ ግና ዕሽሽ ኣይብልን እ	ዩ፡፡ (ኣብ ዝቕፅል ከም እንርእዮ ፍቕርን ፍትሕን ሓቢረን እየን ዝጐዓዛ፡፡)

ብዝኾነ ነገር ከብድኹም ስለ ዝቕረፀኩም ተሸጊርኩምዶ ትፈልጡ? ከምዚ እዩ እቲ ተምሳሌት ናይ እግዚኣብሄር ብሽግር ህዝቡ ዝስምዖ፡፡ እዚ ልቢ ሰብ ተቐስቂሱ ዝብል ተምሳሌት ኣብ እግዚኣብሄርን ሰብን ዝረአ መግለፂ ርሕራሔ ዝኾነ ባህላዊ ቋንቋ እዩ፡፡ እዚ ስምዒት ናይ ምቕስቃስ (kamar), ተምሳሌት ድማ፤ ኣብቲ እተን ክልተ ኣመናዝር ነቲ ሕፃን ናተይ እባ ናተይ ብዝብል ተኻሲሰን ናብ ንጉስ ሰሎሞን ዝመፃ ተገሊፁ ኣሎ፡፡ ሽኡ ሰሎሞን እቲ ሕፃን ናብ ክልተ ብሴፍ ተቆሪፁ ክወሃበን ምስ ኣዘዘ፤ ናይታ ናይ ብሓቂ ኣደ ስምዒት ተጋሂዱ እዩ፡፡	

`ነፍሲ ወከፍ ወላዲ ድማ ነዚ ተምሳሌት ዝገልፆ ነገር ይርድኦ እዩ፡፡ ምስዚ ዝመጣጠን ካልእ ምድራዊ ኣብነት ፍቕሪ ኣይርከብን እዩ፡፡ ብኸመይ እዩ እዚ ነቲ ክዉንነት ፍቕሪ እግዚአብሄር ዝገልፀልና፡ ካብዚ ናይዚ ተምሳሌት ምርዳእከ ንሕና እንታይ ሓቦን ተስፋን ኢና ክንረክብ እንኽእል?`