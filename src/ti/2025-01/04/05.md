---
title:  ቀናእ እግዚኣብሄር?
date:   22/01/2025
---

እቲ ናይ መፅሓፍ ቅዱስ እግዚኣብሄር “ርሕሩሕ ኣምላኽ” እዩ፡፡ ብእብራይስጥ እግዚኣብሄር ኤል ራሑም (el raḥum) (ዘዳግም. 4:31) እዩ ተሰምዩ ዘሎ፡፡ እቲ ኤል “el” ማለት “እግዚኣብሄር” ራሑም (raḥum) ማለት ድማ፡ ንሕያውነት ዝገልፅ ካልእ ናይ እብራይስጥ ሱር ቃል እዩ፡፡ እግዚኣብሄር ግና ሕያዋይ ምዃኑ ጥራይ ዘይኮነስ ቀናእ (el qana) ኣምላኽ እውን እዩ፡፡ ዘዳግም 4:24 ከም ዘቐምጦ፤ “ ‘እግዚኣብሄር ኣምላኽካ ዚባላዕ ሓዊ፡ ቀናእ ኣምላኽ [el qana’].’ ” (ከምኡ እውን ዘዳግም. 4:24, ዘዳግም. 6:15, እያሱ. 24:19, ነህምያ. 1:2.)

`ቀዳማይ ቆረንቶስ 13:4 ከምዚ እዩ ዝእውጅ፤ “ፍቕሪ ኣይትቐንእን” እሞ ደኣ ብኸመይ እዩ “እግዚኣብሄር ቀናእ”? ዝበሃል፤ 2ይ. ቆረንቶስ 11:2 ኣንብቡ፡፡ ነቲ ኣብ ብምልኡ ቅዱሳት ፅሑፋት ተዘርጊሑ ዘሎ ናይ ህዝቡ ዘይተኣማንነት ድማ ኣስተብህልሉ፡፡ (ንኣብነት መዝሙር. 78:58). እዞም ጥቕስታት ብዝዓባ ንመለኮታዊ “ቅንኢ” ንምብራህ ብኸመይ እዮም ዝሕግዙና?`

ነቲ ናይ እግዚኣብሄር “ቅንኢ” ብዙሕ ግዜ ሰባት ብጌጋ እዮም ዝርድእዎ፡፡ ንሓደ ሰብ ቀናእ ሰብኣይ ወይ ድማ ቀናእ ሰበይቲ እንተ ኢልኩም ትርጉም ኣለዎ ሱቕ ኢልኩም እትብልዎ ነገር ኣይኮነን፡፡ ብዝኾነ ግና እቲ ምቕናእ ዝብል ቃል ኣብ መብዝሕትኡ ቋንቋታት ኣሉታዊ ትርጉም እዩ ዘለዎ፡፡ ኣብ መፅሓፍ ቅዱስ ግና መለኮታዊ ቅንኢ ኣሉታዊ ትርጉም የብሉን፡፡ ሓደ ሰበኣይ ንሰበይቱ ዝህልዎ መንፈሳዊ ስምዒት እዩ ዝገልፅ፡፡

ኣንፃር ፍቕሪ ዝኾነ ቅንኢ ግና ኣሎ፤ (1ይ. ቆረንቶስ. 13:4), ከምቲ ኣብ 2ይ. ቆረንቶስ 11:2 ጳውሎስ ኣቕሪብዎ ዘሎ ቅኑዕን ፃድቕን ዝኾነ “ቅንኢ” ከም “ቅንኢ ኣምላኽ” (2ይ. ቆረንቶስ 11:2). ኢሉ እዩ ዝገልፆ፡፡ ቅንኢ እግዚኣብሄር ግና ንህዝቡ ዘለዎ ናይ ፍቕሪ ቅዱስ ስምዒት እዩ ዝገልፅ፡፡

ሕያውነት እግዚኣብሄር ንህዝቡ፡ ካብቲ ንዓኣቶም ዘለዎ ሓያል ፍቕሪ እዩ ዝብገስ፡፡ እግዚኣብሄር ምስ ህዝቡ ንሱ በይኑ ጥራይ ኣምላኾም ብምዃን ፍልይ ዝበለ ዝምድና ክህልዎ እዩ ዝደሊ፡፡ ብዝኾነ ግና ብህዝቡ ብዙሕ ግዜ እግዚአኣብሄር ከም ምሉእ በዓልቤት ዝግብኦ ክብሪ ኣይረክብን እዩ፡፡ (ሆሴእ 1–3, ኤርምያስ. 2:2, ኤርምያስ. 3:1–12 ተመልከቱ). ስለዚ “ቅንኢ ኣምላኽ” ወይ “ርሕራሔ” መኻልፍ ዘጋጥሞ እኳ እንተኾነ፤ እግዚኣብሄር ግና፡ ኩሉ እዋን ነቲ ናይ ህዝቡ ዘይተኣማንነትን እከይን ይጋጠሞ እዩ፡፡ ቅንኢ እግዚኣብሄር (ወይ “ እቲ ሕያዋይ ፍቕሩ”) እቲ ናይ ቅንኢ ደቂ-ሰባት ቅርሕንቲ የብሉን፡፡ ሕማቕ ቅንኢ ዘይኮነስ ኩሉ እዋን ሓልዮታዊ ፍቕርን ንሰናይ ህዝቡ ክብል ፍልይ ዝበለ ዝምድና ዝጠልብን እዩ፡፡

`ብኸመይ ኢና ነቲ ሰናይ ዝኾነ “ቅንኢ” እግዚኣብሄር ንዓና ዝገበሮ ኣብ ህይወትና ንኻልኦት ከነንፀባርቖ እንኽእል?`