---
title:  ክርስቶስ ንዓለም ስዒርዋ እዩ
date:   20/02/2025
---

ኩሉ ነገር ከምቲ እግዚኣብሄር ኣቐዲሙ ዝደለዮ ተፈፂሙ ኔሩ እንተ ዝኸውን፤ ኣብ ዓለምና ፍፁም ፍቕርን ሕያውነትን ምትሕብባርን ደኣ እምበር እከይን ሽግርን ፈፂሙ ኣይምነበረን፡፡ ኣብ መወዳእትኡ ድማ እግዚአብሄር ነዛ ዩኒቨርስ ናብቲ መጀመርታ ዝወጠኖ ፍፁም ስኒትን ሰላምን ፅድቅን ዝዓሰላ መንበሪ ክልውጣ እዩ፡፡ ንግዚኡ ግና እግዚአብሄር ነቲ ናይ ፍጡራቱ ብነፃ ናይ ምምራፅ ምውሳንን ስርዓት እዩ ዝጥቐም ዘሎ፡፡

እስኪ ኣብ ሓደ ናይ ምስንካት ውድድር እቶም ተወዳደርቲ ዝተወሰነ ነቲ ዝስንከት ነገር ዘድሊ ኣታዊ ተዋሂቦም ከብቅዑ፤ ኣብ ርእሲኡ ግና ንሳቶም ዝደለይዎ ነገር ወሲኾም ዝደልይዎ ክስንክቱ ከም ዝኽእሉ እውን ዝተነገሮም ነገር ሕሰቡ፡፡ ኣብ መወዳእታ እቲ ናቱ እታዎታት ብዘየገድስ፡ ነፍሲ ወከፍ ተወዳደሪ ምሉእ ብምሉእ እቲ ንሱ ዝደልዮ ከም ዘይስንከት ግና ርዱእ እዩ፡፡

ብተመሳሳሊ፡ እግዚአብሄር ነቲ ንፍቕሪ ኣድላዪ ዝኾነ ናይ ፍጥረታቱ ወለንታዊ ናይ ምርጫ ነፃነት ከኽብር ብምውሳኑ፤ እቶም መብዝሕትኦም ንዛንታ ዓለም ኣስተዋፅኦ ዘለዎም “እታዎታት” ብእግዚአብሄር ዝተመርፁ ዘይኮኑስን፡ ንድሌታት ተፃረርቲ እውን ዝውክሉ እዮም፡፡

በዚ ኣመለኻኽታ መለኮታዊ ሕያውነት እግዚአብሄር ዝደለየ ንበይኑ ኩሉ ነገር ዝውስነሉ ሓደ-ጎድናዊ ከይዲ ኣይኮነን፡፡ ኣብ ክንድኡስ እቲ መለኮታዊ ሓልዮት ክልተ-ጎድናዊ ከይዲ ዝጠልብ እዩ፡፡ ሓደሓደ ነገራት ኣብዛ ዓለም ብእግዚኣብሄር ዝተገበሩ ክኾኑ ከለዉ፤ እቶም ካልኦት ኩለቶም እከያት ድማ ሳዕቤን ናይቲ ናይ ፍጥረታት ነፃን ወለንታውን መሰል ውሳኔ እዮም፡፡ ብዙሓት እግዚኣብሄር ክኾኑ ዘይደልዮም ግና ዝኾኑ ኣለዉ፡፡

`ዮሃንስ 16:33. ኣንብቡ፡፡ እዚ ጥቕሲ ዋላ ኣብቲ እዋን ከቢድ ሽግር እንታይ ተስፋ እዩ ዝህበና?`

ብፍላይ ኣብ እዋን ሽግርን መከራን፤ እምነት ደቂ-ሰባት ዘይክፀንዕ ይኽእል እዩ፤ ከመይሲ እግዚኣብሄር ካብ ኩሉ ፀገም ክሕልወና ስለ ዝኽእል ዋላ ሓንቲ ሽግር ክበፅሓና ኣይክእልን እዩ ዝብል ዝንቡዕ እምነት ስለ ዝፀንሖም ማለት እዩ፡፡ እየሱስ ግና ፍልይ ዝበለ ነገር እዩ ዝነግረና፡ ኣብዛ ዓለም ሽግርን መከራን ከም ዘጋጥሞም፤ ኣብ መወዳእታ ግና እየሱስ ነዚ እከይ ስለ ዝሰዓሮ፤ ንሳቶም እውን ከም ዝዕወቱ ብርሁ ተስፋ ከም ዘሎ እዩ፡፡ (ዮሃንስ 16:33).

ዝኾነ ሽግርን መከራን ከጋጥመና ከሎ፡ እግዚኣብሄር ክበፅሓና ስለ ዝደለየ ኣይኮነን፡፡ ኩሉ እዋን ነቲ ዓብዪ ስእሊ ናይቲ ዓብዪ ተጋድሎ ኣብ ኣእምሮና ከንሕዝ ይግብኣና እዩ፡፡ ብዝኾነ ግና ሽሕ እኳ ሰናይ ምእንቲ ክገሃድ፤ እከይ ኣቐዲሙ ክኽሰት ኣድላዪ እንተዘይኮነ፡ እግዚኣብሄር ግና ነቲ እከይ ናብ ሰናይ ክልውጦ ይኽእል እዩ፡፡ ንእግዚኣብሄር እንተ ኣሚንናዮ፡ እግዚኣብሄር ነቲ መከራና እውን ናብኡ ንኽንቀርበሉ ገይሩ ክጥቀመሉን ንኻልኦት ክንርሕርሕን የኽእለና እዩ፡፡