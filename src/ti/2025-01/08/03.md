---
title:  ኩሉ ዝከኣሎ (Pantokrator)
date:   17/02/2025
---

ኣብ ብምልኡ ቅዱሳት ፅሑፋት እቲ ዘገርም ሓይሊ እግዚኣብሄር ተገሊፁ ኣሎ፡፡ መፅሓፍ ቅዱስ ድማ እግዚኣብሄር ሓይሉ ዘርኣየሉ ብዙሕ ተኣምራት መዝጊቦም ኣለዉ፡፡ ኮይኑ ግና ካብቶም እተፈፀሙ መብዝሕትኦም እግዚኣብሄር ክፍፀሙ ዘይደለዮም እዮም፡፡

`ራእይ 11:17, ኤርምያስ 32:17–20, ሉቃስ 1:37, ን ማቴዎስ 19:26 ኣንብቡ፡፡ ከምኡ እውን ንእብራውያን 1:3 ኣስተብህሉሉ፡፡ እዞም ዛንታታት ብዛዕባ ሓይሊ እግዚኣብሄር እንታይ እዮም ዝብሉና?`

እዚኣቶምን ካልኦት ጥቕስታትን እግዚኣብሄር ኩሉ ዝከኣሎ ከም ዝኾነን፤ ነዛ ዓለምና እውን ብሓይሉ ፀይርዋ ከም ዘሎን እዮም ብንፁር ዝነግሩና፡፡ ስለዚ ድማ መፅሓፍ ራእይ ብተደጋጋሚ ንእግዚኣብሄር፤ እቲ “ኵሉ ዝኽእል እግዚኣብሄር ኣምላኽ” (ንኣብነት, ራእይ.11:17; ምስ 2ይ. ቆረንቶስ. 6:18, ራእይ. 1:8, ራእይ.16:14, ራእይ.19:15, ራእይ. 21:22 ኣነፃፅሩ) ብማለት እዩ ዝሰምዮ፡፡ “ኩሉ ዝኽእል” (pantokrator) ዝብል ቃል ድማ “ኩሉ ስልጣን ዘለዎ” ዝብል ትርጉም እዩ ዘለዎ፡፡ እቲ እግዚአብሄር ኩሉ ዝከኣሎ እዩ ዝብል ሓሳብ ብቓል ተነጊሩ ዝተርፍ ጥራይ ዘይኮነስ፤ እግዚኣብሄር ኣብ ዝተፈላለየ ቦታን ክነታትን ንህዝቢ ሓራ ብምግባርን ብተኣምራታዊ ኢድ ኣእታውነትን ኣርእይዎ እዩ፡፡

እግዚኣብሄር ኩሉ ዝከኣሎ እዩ ማለት ግና ሱቕ ኢሉ ዝደለዮ ኩሉ ብዘይቀይዲ ይገብር ማለት ኣይኮነን፡፡ ቅዱሳት ፅሑፋት ንኣብነት፤ 2ይ. ጢሞቴዎስ 2:13 ከምዚ ይእውጅ፤ “ንሱ ንርእሱ ክኽሕድ ኣይከኣሎን እዩ”

ብዝኾነ ድማ ኩላቶም ክርስትያናት እግዚኣብሄር ኩሉ-ከኣሊ (omnipotent), ኣምላኽ ከም ዝኾነ እዮም ዝኣምኑን ዝሰማምዑን፡፡ እዚ ማለት ድማ እቲ እግዚኣብሄር ዝገብሮ ኩሉ ምስ ባህርዩ ዘይቃረንን ቅኑዕን ምኽኑይን ዝኾነ ጥራይ እዩ፡፡ እቲ ሓድሓደ ነገራት ምስ ባህርይ እግዚኣብሄር ዘይሰማምዑ ምዃኖም ንምግላፅ እየሱስ “ንኣምላኽ ግና ኩሉ ይከኣሎ እዩ’ ” (ማቴዎስ. 19:26), እኳ እንተበለ እቲ ናይ መስቀል ሰዓት እናቐረበ ምስ ከደ ድማ ኣብ ጌተሰማኔ ክፅሊ ከሎ፤ እየሱስ ንኣቦ፤ “ ‘ኣቦይ ዝከኣል እንተኮይኑስ እዛ ፅዋእ ካባይ ትሕለፍ፤ ግናኸ ንስኻ ከም እትደልዮ እምበር ኣነ ከም ዝደልዮ ኣይኹን’ ” (ማቴዎስ. 26:39). ክብል ፀልዩ እዩ፡፡

ብርግፅ እግዚኣብሄር ንወዱ ካብቲ ናይ መስቀል ስቓይ ከድሕኖ ይኽእል ነይሩ እዩ፤ ግናኸ ከምዚ ብምግባሩ ድማ ንሓጢኣተኛታት ከድሕን ኣይምኸኣለን:: ክልቲኡ ብሓደ ግዜ ክኸውን ኣይክእል እዩ፤ እቲ ሓደ ወይ ድማ እቲ ካልእ እዩ ክኸውን ዝነበሮ፡፡

ከምኡ እውን ቅዱሳት ፅሑፋት እግዚኣብሄር ንኹሉ ሰብኣዊ ፍጡር ከድሕኖ ከም ዝደሊ እዮም ዝዛረቡ፡፡ (ንኣብነት፡ 1ይ ጢሞቴዎስ. 2:4–6, ቲቶስ 2:11, 2ይ. ጴጥሮስ. 3:9, ህዝቅኤል. 33:11 ተመልከቱ)፤ ኮይኑ ግና ኩሉ ክድሕን እዩ ማለት ኣይኮነን፡፡

`እዚ ብዛዕባ እቲ እግዚኣብሄር ንህያዋን ዝሃቦ ወለንታዊ ናይ ምምራፅ ነፃነትን፤ ንዕኡ ዝእግዶ ነገርን እንታይ እዩ ዘምህረና?`