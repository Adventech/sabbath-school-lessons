---
title:  ዝጥዓስ እግዚኣብሄር?
date:   05/02/2025
---

እግዚኣብሄርዶ “ይጠዓስ” እዩ? ከምኡ እንተኮይኑ ደኣ እሞ እንታይ ማለት እዩ? ባህርይ እግዚኣብሄር ከም ዘይልወጥ ርኢና ኣሎና፡፡ ይኹን ደኣ እምበር ሓድሓደ ጥቕስታት መፅሓፍ ቅዱስ “ዝጠዓስ” ወይ “ዝናሳሕ” ከም ዝኾነ ይዛረቡ እዮም፡፡ እንተወሓደ ብስብኣዊ ኣመለኻኽታ ምጥዓስ ማለት እቲ ሰብ ገለ ጌጋ ከም ዝገበረ እዩ ዘርኢ፤ እሞ ደኣ ሓድሓደ ጥቕስታት መፅሓፍ ቅዱስ ብኸመይ እዮም እግዚኣብሄር ከም “ዝጠዓስ” ዝብሉ?

`ዘፀኣት 32:14 ኣንቢብኩም ምስ ኤርምያስ 18:4–10. ኣነፃፅሩ፡፡ ነዘን ብዛዕባ “ምጥዓስ” እግዚአብሄር ዝዛረባ ጥቕስታት ብኸመይ ኢኹም እትርድእወን?`

ኣብዝን ኣብ ካልኦት ክፍልታትን እግዚአብሄር ነቲ ዝበየኖ ብይን በቲ ናይ ህዝቡ ምንስሓን፤ ናይ ቅዱሳን ኣማለዲ ፀሎትን ክልውጦ ይርአ እዩ፡፡ እግዚኣብሄር እቶም ህዝቢ እንተ ተጣዒሶም፤ ንሱ እውን ነቲ ዝመደቦ ፍርዲ ከም ዘይትግብሮ እዩ ዝነግረና፡፡ እግዚአብሄር ንንስሓ ጣዕሳን ህዝቡ ሰሚዑ ንውሳኔኡ ከም ዝቕይር ኣብ ቅዱሳት ፅሑፋት ተገሊፁ እንረኽቦ ሓቒ እዩ፡፡

`ዘሁልቊ 23:19 ን 1ይ. ሳሙኤል 15:29 ኣንብቡ፡፡ እዞም ጥቕስታት ብኸመይ እዮም ብዛዕባ “ምጥዓስ” እግዚኣብሄር ዝነግሩና?`

እዞም ዛንታታት ዘረጋግፅዎ እመበኣር እግዚአብሄር፤ “ ‘እቲ ጽንዓት እስራኤልሲ ከይጥዐስ ሰብ ኣይኰነን እሞ፡ ኣይሕሱን ኣይጥዐስን ከኣ፡ በሎ።’ ” (1ይ. ሳሙኤል. 15:29) “ ‘ኣምላኽ ከይሕሱ፡ ሰብ ኣይኰነን። ከይጠዓስ ከኣ፡ ወዲ ሰብ ኣይኰነን። ንሱ ዝበሎስ ኣይገብሮንዶ? እተዛረቦስ ኣይፍጽሞንዶ?’ ” (ዘሁልቊ. 23:19). ምስቶም ካልኦት ጥቕስታት ብምውሃድ ከነንብቦም ከሎና እዞም ጥቕስታት እግዚኣብሄር ክጥዓስ ኣይክልን እዩ ኣይብሉናን እዮም፡ እዚ ግና እቲ ምጥዓስ ማለት በቲ ደቂ-ሰባት ዝጠዓስሉ መንገዲ ኣይኮነን፡፡ እግዚኣብሄር ለዋህን፡ ፃድቕን፡ ርሕሩሕን ፡ ፈቃርን ስለ ዝኾነ ንናይ ደቂ-ሰባት ፀሎት ሰሚዑ ዝልውጥ እኳ እንተኾነ፤ ኣብ ዝኾነ እዋንን ኩነታትን ግና ኪዳኑ ኣየፍርስን እዩ፡፡

`እቲ ናይ መፅሓፍ ቅዱስ እግዚኣብሄር “ይጠዓስ” እዩ ዝብል ሓሳብ እንታይ ትርጉም እዩ ክህልዎ ዝኽእል? እዚኸ ዋላ እኳ ምስ ህዝቡ ኣብ ዕቱብ ውረድ ደይብ ዝኣቱ እንተኾነ ብዛዕባ እቲ ዘይለዋወጥ ባህርይ እግዚአብሄር እንታይ እዩ ዝብለና?`