---
title:  እቲ ዘይልወጥ ባህርይ እግዚኣብሄር
date:   04/02/2025
---

`ሚልክያስ 3:6 ን ያዕቆብ 1:17 ኣንብቡ፡፡ እዞም ጥቕስታት ብዛዕባ ባህርይ እግዚኣብሄር እንታይ እዮም ዘምህሩ?`

ኣብ ሚልክያስ 3:6 እግዚኣብሄር “ ‘ኣነ እግዚኣብሄር ኣይልወጥን እየ’ ” ይብል፡፡ ሓድሓደ ሰባት ነዚ ጥቕሲ ብምንባብ ጥራይ እግዚአብሄር ፈፂሙ ኣይልወጥን እዩ ናብ ዝብል መደምደምታ ዝበፅሑ ኣለዉ፡፡ እቲ ቀፃሊ ክፍሊ ናይዚ ጥቕስን ዝስዕቡን ከም ዘርእይዎ ግና እቲ ናይ እግዚአብሄር ናይ ዘይምልዋጥ ባህርይ ግና ሞራላዊ ዘይተለዋዋጥነት እዩ፡፡ እቲ ዝተረፈ ክፋል ናይጢ ጥቕሲ ዘርእዮ ድማ እግዚኣብሄር ብተዛማዲ መንገዲ ዝልውጠሉ ኩናታት ከም ዘሎ እዩ፡፡ እግዚአብሄር ባዕሉ ከምዚ ይብል፡፡

“ ‘እሞ፣ ኣቱም ደቂ ያእቆብ ስለዚ ኣይጠፋእኩምን።’ ” ኣብቲ ዝቕፅል ጥቕሲ ድማ፡ እግዚኣብሄር ንህዝቡ፤ ከምዚ እዩ ዝብሎም፤ “ ‘ናባይ ተመለሱ፣ ኣነውን ናባኻትኩም ክምለስ’ ” (ሚልክያስ. 3:7).

እግዚኣብሄር እምበኣር ሓድሓደ እዋን ምስ ፍጥረቱ ኣብ ናይ እንካን ሃባን ጉዳይ ይኣቱ እዩ፤ብዝኾነ ግና ዋላ ኣብ ከምዚ እንካን ሃባን ዝኣቱ እንተኾነ ኣብ ካልእ ጉዳያት እውን መሰረታዊ ባህርይ እግዚአብሄር ኣይለዋወጥን እዩ፡፡ እዚ ድማ ኣብ ያዕቆብ 1:17, ከምዚ ብዝብል እዩ ዘረጋገፆ፤ "ጽቡቕ ውህበትን ምሉእ ውህበትን ካብ ላዕሊ እዩ፡ ካብቲ ለውጢ ወይስ ምምልላስ ጽላሎት ዜብሉ ኣቦ ብርሃናት እዩ ዚወርድ።" እግዚኣብሄር ናይ እከይ ምንጪ ኣይኮነን፡፡

ኣብዝን ኣብ ካልእ ክፋላትን ቅዱሳት ፅሑፋትን፤ ባህርይ እግዚኣብሄር ዘይልወጥ ከም ዝኾነ እዮም ዘምህሩ፡፡ ብኻልእ ኣዘራርባ መፅሓፍ ቅዱስ ብቐፃልነት እግዚአብሄር ሞራላዊ ምልውዋጥ ከም ዘይብሉ እዩ ዘምህር፡፡ ይኹን ደኣ እምበር እግዚኣብሄር ምስ ፍጥረቱ ኩሉ እዋን ብፍቕርን ምሕረትን ኮይኑ ምሕዝነታዊ ዝምድና እዩ ዘማዕብል፡፡

`2ይ. ጢሞቴዎስ 2:13; ቲቶስ 1:2; ን እብራውያን 6:17-18 ኣንብቡ፡፡ እዞም ጥቕስታት ብዛዕባ እግዚኣብሄር እንታይ እዮም ዘምህሩ?`

እግዚአብሄር ንርእሱ ክኽሕድ ኣይክእልን፡ ከምኡ እውን ኣይሕሱን እዩ፤ ተስፋታቱ ድማ ዘይጥለሙ እዮም፡፡ ንሕና ድማ እቲ ናይ መፅሓፍ ቅዱስ እግዚአብሄር እቲ ኣብ እየሱስ ኮይኑ ኣብቲ መስቀል ህይወት ዝኸፈለልና ከም ዝኾነ ርግፀኛታት ክንከውን ንኽእል ኢና፡፡ ብዘይ ዕቃበ ክእመን ዝኽእል እግዚአብሄር እዩ፡፡ ኣብ መፃኢ ድማ ርግፀኛታት ክንከውን ንኽእል ኢና ከመይሲ ኣብ፤ እብራውያን 13:8 ከም ዘቐምጦ፤ “የሱስ ክርስቶስ ትማልን ሎምን ንዘለኣለም ንሱ እዩ።” ፡፡

`መነባብሮ ኣብ ህይወትኩም ከቢዱ ክትሽግሩ ከለኹም ብኸመይ ኢኹም ኣብ ፍቕርን ምሕረትን እግዚአብሄር እምነትኩም እተፅንዑ? ብኸመይ እዩ እቲ ናይ እግዚአብሄር ምስሊ ኣብቲ መስቀል፤ ወትሩ ብፅድቁ ክትእመኑ ዝሕግዘኩም?`