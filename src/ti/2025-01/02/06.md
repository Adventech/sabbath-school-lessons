---
title:  ከምቲ ብነፃ ዝተዋህበኩም፡ ንስኻትኩም እውን ብነፃ ሃቡ
date:   09/01/2025
---

ልክዕ ከምቲ እቲ ባርያ ንጎይትኡ ኩሉ ዕድኡ ክኸፍሎ ዘይክኣለ፤ ንሕና እውን ዕዳና ንእግዚኣብሄር ክንከፍሎ ኣይንኽእልን ኢና፡፡ ንፍቕሪ እግዚኣብሄር ብስራሕና ክንረኽቦ ወይ ክንውንኖ ኣይንኽእልና ኢና፡፡ “ግናኸ ንሕና ገና ሓጥኣን ከሎና፡ ክርስቶስ ኣብ ክንዳና ሞይቱ እዩ እሞ፡ ኣምላኽ እታ ፍቕሩ ንኣና በዚ የርኢ ኣሎ። ” (ሮሜ. 5:8). ከመይ ዘገርም ፍቕሪ እዩ! 1ይ. ዮሃንስ 3:1 ከም ዘቐምጦ፡ ዘገርም ፍቕሪ እዩ፤ “ርኣዩ፡ ውሉድ ኣምላኽ ክንብሀል፡ እቲ ኣቦ ኸመይ ዝበለ ፍቕሪ ሃበና፡ ከምኡውን ኢና!”

ንሕና ክገብሮ ዝግብኣና ድማ ብዝከኣለና መጠን ንኻልኦት ሰባት ነዚ ርሕራሐን ፍቕርን እግዚኣብሄር ከነንፀባርቕ እዩ ዝግብኣና፡፡ ንሕና ክሳብ ክንድዚ ዝኣክል ርሕራሔን ፍቕርን ካብ ተቐበልና፤ ክሳብ ክንደይ መሓርትን ይቕረ በሃልትን ድዩ ክንከውን ዝግብኣና? ኣብዚ እቲ ኣገልጋሊ ነቲ ካልእ ኣገልጋሊ ሕያውነት ብዘይ ምርኣዩ፤ እቲ ጎይትኡ ንዕኡ ዝገበረሉ ሕያውነትን ሕድገትን ከንቱ ከም ዝገበሮ ዘክሩ፡፡ ብሓቒ ንእግዚኣብሄር ነፍቅሮ እንተ ኮይንና፡ ነቲ ፍቕሩ ንኻልኦት ከነንፀባርቖ ግድን እዩ፡፡

`ዮሃንስ 15:12, 1ይ. ዮሃንስ 3:16, ን 1ይ. ዮሃንስ 4:7–12. ኣንብቡ፡፡ እዞም ጥቕስታት ብዛዕባ እቲ ኣብ መንጎ ፍቕሪ እግዚኣብሄርን፤ ፍቕርና ንእግዚኣብሄርን ንኻልኦትን ዘሎ ዝምድና እንታይ እዮም ዘምህሩና?`

ልክዕ ብድሕሪ ዮሃንስ 15:12 እየሱስ ንደቀ-መዛሙርቱ፤ “ ‘ንስኻትኩም እዚ ዝኣዘዝኩኹም ዘበለ ዅሉ እንተ ገበርኩም፡ ኣዕሩኸይ ኢኹም። ’ ” (ዮሃንስ 15:14). በሎም፤ እየሱስ ዝኣዘዞምከ እንታይ እዩ? ካብ መንጎ እቶም ካልኦት ነገራት ንዕኦምን ንዓናን ከምቲ ኣነ ዘፍቀርኩኹም ንሓድሕድኩም ተፋቐሩ፡፡ ኣብዝን ኣብ ካልእን ጎይታ ዝኣዘዘና፤ ንእግዚኣብሄርን ንሓድሕድና ክንፋቐርን እዩ፡፡

ብሓፂሩ፡ ንሕና ከነስተውዕለሉ ዝግብኣና ኣብ መስቀል ክሳብ ክንደይ ክንከፍሎ ዘይንኽእል ኣዝዩ ብዙሕ ዕዳ ከም እተኸፍለልና እዩ፡፡ ስለዚ ድማ ንእግዚኣብሄር ብምስጋና ፍቕርን ንካልኦት ሰባት ድማ ብሓልዮትን ፍቕርን ክንነብር ከም ዝግብኣና እዩ፡፡ ከምቲ ኣብ ሉቃስ 7:47 ዘምህሮ፤ ስለዚ፡ ብዙሕ ስለ ዘፍቀረት፡ ንእኣ ብዙሕ ሓጢኣት ተሐዲጉላ፡ እብለካ አሎኹ። እቲ ሒደት ዚሕደገሉ ኸኣ ሒደት እዩ ዜፍቅር።’ ” ንሕናኸ ብኸመይ ኢና ነቲ ዝተሓደገልና ልዑል ዕዳ ክንርስዖ ዘይግብኣና?

ንእግዚኣብሄር ምፍቃር ማለት ንኻልኦት ምፍቃር እንተ ኮይኑ ብዝከኣል መጠን ቅልጥፍ ኢልና ብቃልን ብግብርን ፍቕሪ እግዚኣብሄር ንኻልኦት ክንገልፅ እዩ ዝግብኣና፡፡ ንሕና ንኻልኦት ሰባት ኣብቲ ዕለታዊ መነባሮኦም ብምሕጋዝ፡ ኣብዛ ኣብቲ ሕማቕ ሳዕቤን ንናይ ፍቕሪ እግዚአብሄር ብምንፃግ ብእከይን ሓጢኣትን እትሳቐ ዘላ ዓለም እናነበሩ፡ ናብቲ እግዚኣብሄር ዘዳለወሎም ስቓይን ሽግርን ዘይብሉ ዘለኣለማዊ ሓድሽ ዓለም መታን ክጥምቱ ክንሕብሮም እዩ ዝግብኣና፡፡

`ንኻልኦት ብምፍቃር፡ ፍቕርኹም ንእግዚኣብሄር መታን ከተረእዩ፤ ኣብ ህይወትኩም እንታይ ናይ መነባብሮ ለውጢ እዩ ክትገብሩ ዘድልየኩም? ሎምን ኣብ ዝመፅእ ግዜን ንሰባት ፍቕሪ እግዚኣብሄር ከተርእዩን ናብቲ መፃኢ ዘለኣለማዊ ህይወት ክትሕብሩን እንታይ እዩ ክትገብሩ ዝግብኣኩም?`