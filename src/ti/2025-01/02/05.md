---
title:  ምሕረት ክትምየን ከሎ
date:   08/01/2025
---

ፍቕሪ እግዚኣብሄር ኩሉ እዋን ዘለኣለማውን ደረት-ኣልቦን እዩ፡፡ ኮይኑ ግና ደቂ-ሰባት ኪነፅግዎ ይኽእሉ እዮም፡፡ ብዙሕ ግዜ ድማ ይነፅግዎ እዮም፡፡ ንሕና ድማ ነዚ ፍቕሪ ክንቅበሎ ወይ ድማ ክንነፅጎ መሰል ኣሎና፡፡ ፍቕሪ እግዚኣብሄር ቅድሚ ንሕና ዋላ ሓንቲ ምግባርና ንሱ ባዕሉ እዩ በቲ ልዑል ፍቕሩ ዘፍቀረና፡፡ (ኤርምያስ 31:3). ፍቕርና ንእግዚኣብሄር ድማ ናይቲ ንሕና ከይሓተትናዮ ብፀግኡ ዘወፈየልና ፍቐሪ ግብረ-መልሲ ጥራይ እዩ፡፡

`1ይ. ዮሃንስ 4:7–20 ኣንብቡ፡፡ ብፍላይ ኣብ ጥቕስታት፡ 7 ን 19 አተኩሩ፡፡ እዚ ብዛዕባ እቲ ልዕልና ፍቕሪ እግዚኣብሄር እንታይ እዩ ዝብለና?`

ፍቕሪ እግዚኣብሄር ኩሉ እዋን ኣቐዲሙ እዩ ዝመፅእ ፡፡ ንሱ ኣቐዲሙ እንተ ዘየፍቕረና ንሕና ብዓርስና ከነፍቅሮ ኣፀጋሚ እዩ ዝኸውን፡፡ እግዚኣብሄር ከነፍቅርን ንሓድሕድና ክንፋቀርን ከም እንኽእል ገይሩ እዩ ዝፈጠረና፡፡ ስለዚ ድማ እግዚኣብሄር ባዕሉ እዩ ናይ ኩሉ ፍቕሪ ምንጭን መሰረትን ዝኾነ፡፡ ንሕና ድማ ክንቅበሎን መሊስና ኣብ ህይወትና ከነንፀባርቖን መሰል ኣሎና፡፡ እዚ ሓቂ ድማ ኣብቲ ናይ ጎይታና እየሱስ ናይቲ ዘይእሙን ኣገልጋሊ ተገሊፁ ኣሎ፡፡ (ማተዎስ. 18:23–35 ተመልከቱ).

ኣብዚ ምስላ ከም ዝረኣናዮ እቲ ብዓል ዕዳ ንዕድኡ ንጎይትኡ ክኸፍለሉ ዝኽእለሉ ምንም ዓቕሚ ኣይነበሮን፡፡ ማቴዎስ 18 ከም ዝቕረቦ፡ እዚ በዓል ዕዳ ንጎይትኡ 10,000 ታለንት እዩ ዝእወድ ዝነበረ፡፡ ሓደ ታለንት ድማ ኣስታት ሽዱሽተ ሽሕ ዲናር እዩ፡፡ ሓደ ዲናር ድማ ሓደ ሰራሕተኛ ኣብ ሓደ መዓልቲ ክረኽቦ ዝኽእል ደመወዝ እዩ፡፡ (ምስ ማቴዎስ. 20:2 ኣነፃፅሩ) ስለዚ ሓደ ሰራሕተኛ ሓደ ታለንት ንምርካብ 6,000 መዓልቲ ክሰርሕ ኣለዎ ማለት እዩ፡፡ ብድሕሪ ብዙሕ ምፅብፃብ ሓደ መዓልታዊ ሰራሕተኛ፤ 300 ዲናር ክረክብ 300 መዓልቲ ክሰርሕ ይግብኦ፡፡ ስለዚ ሓደ ተራ ሰራሕተኛ 6,000 (6,000/300 = 20). ዝሕዝ ሓደ ታለንት፡ ንምኽፋል 20 ዓመት ክሰርሕ ኣለዎ ማለት እዩ፡፡ ስለዚ 10,000 ታለንት ንምኽፋል ድማ 200,000 ዓመት ክሰርሕ ይግብኦ ማለት እዩ፡፡ ብሓፂሩ ሓደ ሰራሕተኛ ነዚ ዕዳ ፈፂሙ ክኸፍሎ ኣይክእል ማለት እዩ፡፡ እቲ ጎይታ ግና ነዚ አገልጋሊ ስለ ዝራሕርሓሉ ነዚ ኩሉ ዕዳኡ ሓደገሉ፡፡

ብዝኾነ ግና እዚ ኣገልጋሊ ካብኡ ወፂኡ፡ ንሓደ ምስዚ ዕዳ ክወዳር ከሎ ኣዝዩ ንእሽቶ ዝኾነ ናይ 100 ዲናር ብዓል ዕዳ ምስ ረኸበ፤ ብዘይ ንሕስያ ብጭካነ ኣሲሩ ዕድኡ ክሳብ ዝኸፍል ናብ ቤት-ማእሰርቲ ደርበዮ፡፡ እቲ ጎይታ ድማ ናይዚ ኣገልጋሊ ጭካነ ምስ ሰምዐ፤ ንሱ እውን ነዚ ጨካን ሰብ ነቲ ኩሉ ዕድኡ ክሳብ ዝኸፍል ነቲ ይቕሬታኡ ሰሪዙ ናብ ቤተ-ማእሰርቲ ኣውረዶ፡፡ እቲ ኣገልጋሊ ነቲ ናይ ጎይትኡ ምሕረትን ፍቕርን ኣይተጠቐመሉን፡፡ ሽሕ እኳ ምሕረት እግዚአብሄር መወዳእታ እንተ ዘይብሉ፡ ሓደ ሰብ ግና ነዚ ምሕረትን ርሕራሐን እግዚአብሄር ክነፅጎ ይኽእል እዩ፡፡

`እስኪ ነቲ እየሱስ ዝገበረልኩም ምሕረትን፡ ነዚ ምሕረት ንምርካብ ንስኻትኩም ዝኸፈልኩምዎ ዋጋን ሕሰቡ፡፡ እዚኸ ብዛዕባ ንኻልኦት ይቕረ ምባል እንታይ የምህረኩም?`