---
title:  እቶም ጠገለ ዘይብሎም ከሓድቲ
date:   11/02/2025
---

እግዚኣብሄር ኣብ ኢሳያስ 55:8-9, “ ‘ሓሳባተይ ሓሳባትኩም ኣይኰነን፡ መገድታትኩም ከኣ መገድታተይ ኣይኰነን፡ ይብል እግዚኣብሄር። ከምቲ ሰማይ ካብ ምድሪ ልዕል ዚብል፡ መገድታተይ ካብ መገድታትኩም፡ ሓሳባተይ ከኣ ካብ ሓሳባትኩም ልዕል ዝበለ እዩ።’ ”

ሓሳባት እግዚኣብሄር ካብ ሓሳባትና ዝተፈልዩን ልዕል ዝበሉን እዮም፡፡ ነቲ እግዚኣብሄር ብዛዕባ ታሪኽ ዓለም ዘለዎ ረቂቕ መደብ እውን ከነስተውዕሎ ኣይንኽእልን እዩ፡፡ ከምዚ እንተኮይኑ ደኣ እሞ ብኸመይ ኢና ነቲ እግዚኣብሄር ዝገብሮን ዘይገብሮን ነገራት ምኽንያቱ ክንፈልጥ እንህንጠይ?

ሓደ መንገዲ ነዚ ናይ እከይ ሽግር ንምፍታሕ ክንጥቐመሉ እንኽእል ሜላ፤ "ዘይምሉእ ምርዳእ መለኮትነት” ዝብል እዩ፡፡ እቲ እንፈልጦ ነገር ኣዝዩ ውሱን ምዃኑ ተገንዚብና፤ ነቲ ናይ እከይ ነገራት ንምርዳእ፡ ነዚ ዝበሃል ናይ ምርምር ሜላ ብምኽታል፤ "ዘይምሉእ ምርዳእ መለኮትነት” እቲ ከምዚ ዝኣመሰለ ናይ እምነት ፍልስፍና ዝኽተል ሰብ፡ እግዚኣብሄር ነቲ ዝገብሮ ነገር ኩሉ ንምግባር ብቑዕን ምኽኑይን ምኽንያት ኣለዎ፡ ንሕና ግና ነቲ መንገድታት እግዚአብሄር ምሉእ ብምልኡ ክንርድኦ ስለ ዘይንኽእል፤ ነዚ ነገር ከም እንርድኦ ብምምሳል ኣብ ዘየድልየና ጣጣ ክንኣቱ ኣይግብኣናን እዩ፡፡ በዚ "ዘይምሉእ ምርዳእ መለኮትነት” ዝኣምን ሰብ፤ ወዲ-ሰብ ነቲ ንምህላው እከይ ኣብዛ ዓለም ኣመልኪቱ ዘሎ ምኽንያት ክርድኦ ኣይክእልን እዩ ዝብል እምነት እዩ ዘለዎ፡፡ ልክዕ ከምቲ ሓደ ሰብ ጀርምታት ኣብ ኣየር ክዝንብዩ ስለ ዘይርኣየ፤ ጀርምታት የለዉን ክብል ዘይክእል፤ ሓደ ሰብ ነቲ ምኽንያት ናይ ንምህላው እከይ ስለ ዘይተረድኦ ምህላው እከይ ኣብዛ ዓለም ምኽኑይ ኣይኮነን ክብል ኣይክእልን እዩ፡፡

`መዝሙር 73 ኣንብቡ፡፡ እቲ ዘማሪ ነቲ ኣብ ዙርያኡ ዘሎ እከይ ብኸመይ እዩ ዝጋወሮ? ነቲ ምርድኡ ናብ ዝተፈለየ ኣንፈት ዘቐምጦ እንታይ አዩ?`

እቲ ዘማሪ በቲ ኣብ ዓለም ዝረአ እከይ ብዙሕ እዩ ዝተሻቐለ፡፡ ኣብ ዙሩዩኡ ክምልከት ከሎ ድማ እቶም እከያት ክጥዕሞምን ክህፍትሙን ከለዉ እዩ ዝተዓዘበ፡፡ ኩሉ ነገር ድማ ዘይፍትሓውን ዝንቡዕን ኮይኑ እዩ ዝተራእዮ፡ ነዚ ድማ ዝህቦ መልሲ ኣይነበሮን፡፡ ክሳብ ናብቲ ቤተ-መቕደስ ዝምልከት ድማ፤ እምበርዶ ንእግዚኣብሄር ምእማንን ምእዛዝን ፅቡቕ እዩ ኢሉ እዩ ክሓስብ ዝተገደደ፡፡

እታ ቤተ-መቕደስ ንሽግር እከይ መበገሲ ከፊላዊ መልስ ሂባ ኣላ፤ እዚ ድማ ኣብ ግዚኡ ፍትሓዊ ብይን ዝህብ ፃድቕ ፍራዲ ከም ዘሎ ምስትውዓል እዩ፡፡

`እቲ ናይ ኣድቬንቲስታውያን ብዛዕባ ፍርድን ኣገልግሎት ቤተ-መቕደስን፡ ዘለዎም ምርዳእ ብኸመይ እዩ ነቲ ሽግር እከይ ፅቡቕ መረድኢ ዝኸውን? ሽሕ እኳ ኣብዚ እዋን ሓያሎይ ዘይተመለሱ ሕቶታት እንተ ኣለዉና፡ ዝርዝር ከይዲ ታሪኽን ፅድቂ እግዚአብሄርን ኣብ መወዳእታ ክገሃዱ ምዃኖም ምፍላጥና ብኸመይ እዩ ዝሕግዘና?`