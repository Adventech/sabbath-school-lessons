---
title:  “ክሳዕ መዓዝ ዎ ጎይታ?”
date:   09/02/2025
---

ናይ እከይ ሽግር ኣብዚ እዋንዚ ጥራይ ዘይኮነስ ኣብ ቅዱሳት ፅሑፋት እውን ተመዝጊቡ ዝርከብ ጉዳይ እዩ፡፡

`እዮብ 30:26, ኤርምያስ 12:1, ኤርምያስ 13:22, ሚልክያስ 2:17, ን መዝሙር 10:1 ኣንብቡ፡፡ እዞም ጥቕስታት ብኸመይ እዮም ነቲ ናይ እከይ ሽግር ናብ ቅድሚ ግንባር ተሞኩሮ ደቂ-ሳበት ዝምፅእዎ?`

እዞም ጥቕስታት ሎሚ እውን ዘለዉና ሓያሎይ ሕቶታት እዮም ዘልዕሉ፡፡ ስለምንታይ እዩ መብዝሕትኡ ግዜ እቶም ቅኑዓት ክጥቕዑ፤ እቶም ዓመፀኛታት ድማ ክስልጥኑ ዝረአ? ስለምንታይ እዮም ኩሉ እዋን እቶም ፃድቃን ዝጥቕዑ? እከይ ክፍፀም ከሎ እግዚኣብሄር ኣበይ እዩ ዘሎ? ስለምንታይ እዩ ሓድሓደ ግዜ እግዚኣብሄር ካባና ርሑቕን ዝተኸወለን ዝመስል? ብዛዕባ እዞም ሕቶታትን ቃላትን ብዙሕ ክንብል ንኽእል ኢና ንእከይ ምኹኑይ ከይንገብር ግና ክንጥንቀቅ ይግብኣና እዩ፡፡ ብዓርስና ነቲ ኣብ ዓለም ዘሎ ናይ እከይ ሽግር ብምቅላልን ምንእኣስን ክንፈትሖ ከም እንኽእል ክስምዓና ኣይግብኦን እዩ፡፡ እከይ ኣዝዩ ክፉእ እዩ፡—ካባና ንላዕሊ ድማ እግዚኣብሄር እዩ ዝፅየፎ፡፡ ስለዚ ኣብ ንእከይን ዘይፍትሓውነት ንምውጋድ ዝግበር ናይ ቅዱሳት ፅሑፋት ኣውያት ተኻፈልቲ ክንከውን እዩ ዝግብኣና፡፡ “ክሳብ መዓዝ ዎ ጎይታ?”

`ማቴዎስ 27:46. ነዞም ናይ እየሱስ ቃላት ብኸመይ ኢኹም እትርድእዎም? እዞም ጥቕስታት ብኸመይ እዮም እቲ እከይ ክሳብ ክንደይ ንእግዚአብሄር ከም ዝትንክፎ ዘርእዩና?`

ኣብ መስቀል እየሱስ ባዕሉ ነዚ ሕቶ ኣጋዊሕዎ እዩ፤ “ ‘ኣምላኸይ ኣምላኸይ ንምንታይ ሓደግካኒ?’ ” (ማቴዎስ. 27:46). ኣብዚ ብፍላይ እንርእዮ እግዚኣብሄር በቲ እከይ ኣዝዩ ከም ዝትንከፍ፤ እዚ ድማ ኣብቲ ኩሉ ናይ ዓለም እከይ ኣብቲ ስቅያትን ሞትን ክርስቶስ ኣብ መስቀል ክርአ ክኢሉ እዩ፡፡

ብድሕሪ እዚ እውን ገና ተስፋ ነይሩ እዩ፤ እዚ እየሱስ ኣብ መስቀል ዝፈፀሞ ነገር ነቲ ሓይሊ እከይ ዝኾነ ሰይጣን ስዒርዎ እዩ፡ ኣብ መወዳእታ እውን ንእከይ ኩሉን ፈፂሙ ከጥፍኦ እዩ፡፡ እየሱስ ድማ ነዞም ቃላት ካብ መዝሙር 22:1, እዩ ዝጠቐሶም፤ እቲ ዝተረፈ ክፋል ናይቲ መዝሙር ድማ ብዓወት እዩ ዝዛዘም፡፡

`ኣብ መስቀል እየሱስ ነቲ ኣብቲ እዋን ክርእዮ ዘይክኣለ ኣማዕድዩ ብተስፋ እዩ ዝረኣዮ፡፡ ካብዚ ተሞኩሮ ንሕና ኣብቲ እዋን ፀልማትን ሽግርን እንታይ ምፅንናዕ ኢና ክንረክብ እንኽእል?`