---
title:  ጽዉዓትሲ ብዙሓት እዮም፡ ሕሩያት ግና ሒደት እዮም።
date:   01/01/2025
---

እግዚኣብሄር ንሰባት ብናቱ ሰናይ ፍቃድ ጥራይ ዘይኮነ ዘፍቅሮምስ ንሳቶም እውን መሊሶም ከፍቅርዎ እዩ ዝደሊ፡፡ እግዚኣብሄር ድማ ብነፃነት ፈትዩ እዩ ኸፍቅርዎ ወይ ዘየከፍቅርዎ ምሉእ መሰል ዝሃቦም፡፡ እዚ ድማ ኣብቲ ናይ እየሱስ ናይቲ ናይ መርዓ ዕድመ ምስልኡ ብንፁር ተገሊፁ ኣሎ፡፡

`ማቴዎስ 22:1–14 ኣንብቡ፡፡ ትርጉም ናይዚ ምስላ እንታይ እዩ?`

ኣብቲ ናይ እየሱስ ምስላ፤ “ ‘መንግስተ ሰማያት ንወዱ መርዓ ዝገበረ ንጉስ ትመስል። ነቶም ናብ መርዓ እተዓደሙ ኺጽውዑ ባሮቱ ለኣኸ፡’ ” “ ‘ግናኸ ምምጻእ ኣበዩ። ’ ” (ማቴዎስ. 22:2-3). እቲ ብዓል-ቤት ድማ ደጋጊሙ እዩ ልኡኻቱ ዝሰደደሎም፤ ንሳቶም ግና ንመልእኽቱ ዕሽሽ ምባሎም ጥራይ ዘይኮነስ ንገለ ካብቶም ልኡኻት እውን ኣሰርዎምን ቀተሉዎምን፡፡ (ማቴዎስ. 22:4–6).

ድሓር ድማ ነቶም ንልኡኻቱ ዝቐተልዎም ዝግባእ ስጉምቲ ምስ ወሰደሎም፡ እቲ ንጉስ ነቶም ባሮቱ እንደገና ልኣኾም በሎም ድማ፤ “ ‘እቶም ዕዱማት ደኣ ዘይብቑዓት ኰይኖም እምበር፡ መርዓስ እተዳለወ እዩ፡ ደጊም ናብ ቀራና መገዲ ኺዱ እሞ ንዝረኸብኩምዎ ዘበለ ናብ መርዓ ጸውዑ፡ በሎም።’ ” (ማቴዎስ. 22:8-9).

ምስቲ ናይቲ ናይ መርዓ ክዳን ከይተኸድነ ኣብቲ ዳስ ዝተረኽበ ሰብ ምብራሩ፤ ናብቲ ናይ መርዓ ቦታ ንምእታው ክዳን መርዓ ኣድላዪ ከም ዝኾነ ንምሕባር፡ እየሱስ ነቲ ምስላ በዚ ዝስዕብ እዩ ዝዛዘሞ፡፡ “ ‘ጽዉዓትሲ ብዙሓት እዮም፡ ሕሩያት ግና ሒደት እዮም።’ ” (ማቴዎስ. 22:14).

እዚ እንታይ ማለት እዩ? አቶም ኣብ መወዳእትኡ “ምሩፃት” ወይ ድማ “ሕሩያት” ዝተባህሉ እቶም ነቲ ዕድመ ናይቲ ንጉስ ናብቲ መርዓ ብፍቓዶም ዝተቐበሉ እዮም፡፡ እቲ ከም “ምፅዋዕ” ወይ እውን “ዕድመ” ተተርጐሙ ዘሎ ናይ ግሪኽ ቃል፤ እቲ (kaleo) ዝብል እዩ፡፡ ዘስምዖ ድማ እቲ “ሕሩያት” (eklektos) ዝብል ቃል ነቶም ብፍቓዶም ነቲ ዕድመ ዝተቐበሉ ሰባት እዩ ዝሕብር፡፡

ኮይኑ ድማ እግዚኣብሄር ንኹሉ እዩ ናብቲ ናይ መርዓ ግብጃ ዝዓደሞ፡፡ ኮይኑ ግና ነፍሲ ወከፍና ነቲ ዕድመ ክንነፅጎ ወይ ክንቅበሎ መሰል ኣሎና፡፡ ንፍቕሪ ነፃነት አድላዪ እዩ፡፡ እግዚኣብሄር ንዋላ ሓደ እውን ብግዲ ኣፍቅረኒ ኢሉ ኣየገድዶን እዩ፡፡ ዘሕዝን እኳ እንተኾነ ንፍቕሪ እግዚኣብሄር ግና ክንነፅጎ ንኽእል ኢና፡፡

እቶም “ሕሩያት” እቶም ነቲ ዕድመ ብፍቓዶም ዝቕበልዎ እዮም፡፡ ነቶም ንእግዚኣብሄር ዘፍቅርዎ፤ እግዚኣብሄር ካብቲ ክንግምቶ እንኽእል ንላዕሊ እዩ ዓስቢ ኣዳልዩሎም ዘሎ፡፡ እንደገና ኩሉ ኣብ ውሽጢ ፍቕርን ናይ ምፍቃር ነፃነትን እዩ ዝጥርነፍ፡፡

`እቲ ህይወትኩም ነቲ ናይ መርዓ ዕድመ ተቐቢልኩም ዝግበእ ክዳን መርዓ ምኽዳንኩም ብኸመይ እዩ ዘርኢ?`