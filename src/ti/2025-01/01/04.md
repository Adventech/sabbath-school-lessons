---
title:  ብነፃ ዝተወሃበ ፍቕሪ
date:   31/12/2024
---

እግዚኣብሄር ነቶም ብተደጋጋሚ ዝፅምፁን ዘይእዘዙን ዝነበሩ ደቂ እስራኤል ጥራይ ዘይኮነስ፡ ንዓና እውን ሓጢኣተኛታት ከሎና እዩ ፍቕሩን ርሕራሔኡን ዘርኣየና፡፡ ፍቕሪ እግዚኣብሄር ንዓና ዘይግብኣናን ብተግባርና ክንረኽቦ ዘይንኽእልን እዩ፡፡ በንፃሩ እውን እግዚኣብሄር ብርግፅ ንዓና ኣይደልየናን እዩ፡፡ እቲ ናይ መፅሓፍ ቅዱስ እግዚኣብሄር ካባና ዋላ ሓንቲ ኣይደልን እዩ፡፡ (ግብሪ ሃዋርያት 17:25). ፍቕሪ እግዚኣብሄር ንዓኹምን ንዓይን ንኹሉ ሰብን ብዝይ ግዴታ ብፍቓዱ እዩ ዝገልፆ፡፡

`ንራእይ 4:11 ኣንቢብኩም ምስ መዝሙር 33:6. ኣነፃፅሩ፡፡ እዘን ጥቕስታት ብዛዕባ ነፃነት እግዚኣብሄር ንፍጥረታት እንታይ እየን ዝብላና?`

እግዚኣብሄር ንዓለም ብነፃነት እዩ ዝፈጠራ፡፡ ስለዚ ድማ ንእግዚኣብሄር ኩሉ ክብርን፡ ስልጣንን ውዳሴን ይግብኦ እዩ፡፡ እግዚኣብሄር ንዓለም ክፈጥራ ግድነት ኣይነበሮን፡፡ ቅድሚ ምስራት ዓለም እግዚኣብሄር ነቲ ምስ ወድን መንፈስ ቅዱስን ዝነበሮ ፍቕርን ሓድነትን ዕጉብ እዩ ዝነበረ፡፡

`ዮሃንስ 17:24 ኣንብቡ፡፡ ብዛዕባ እቲ እግዚኣብሄር ቅድሚ ንዓለም ምፍትሩ ዝነበሮ ፍቅሪ እንታይ እዩ ዝብለና?`

ንእግዚኣብሄር ከም ኣካላት ፍቕሩ ፍጡራት ክህልውዎ ናይ ግድን ኣይነበረን፡፡ እንተኾነ ግና ከም ባህርይ ፍቕሪ፤ እግዚኣብሄር ንዓለም ክፈጥራን ምስ ፍጡራት ድማ ናይ ፍቕሪ ዝምድና ክህልዎ ገበረ፡፡

እግዚኣብሄር ነዛ ዓለም ከም ህያብ መርኣያ ፍቕሩ ጥራይ ዘይኮነ ፈጢርዋስ ገና እውን ንደቂ-ሰባት ብሰንኪ ሓጢኣቶም ካብ ኤደን ገነት ተባሪሮም ከለውን፡ ንዓና እውን ምስ ሓጢኣትና ከለና እዩ ብወለንታዊ ፍቕሩ ዝኣልየና ዘሎ፡፡

ብድሕሪ እቲ ናይ ኤደን ገነት ውድቀት ኣዳምን ሄዋንን ክነብሩን ፍቕሪ እግዚኣብሄር ክርኸቡን መሰል ኣይነበሮምን፡፡ ኮይኑ ግና እቲ “ንኹሉ ነገር ብሓይሉ ዝፆረ እግዚኣብሄር” (እብራውያን 1:3), በቲ ዓብዪ ፍቕሩን ምሕረቱን ፀግኡን ንህይወቶም ዓቂቡ፤ እንደገና ብፍቅሩ ተዓረቖም፡፡ እቲ ምትዕራቕ ንዓና እውን ዘጠቓልል እዩ፡፡

`እቲ ናይ ዓለም እከይነትን ዕልወትን ከም ዘለዎ ከሎ፡ እግዚኣብሄር ግና ንምሕረቱን ፍቕሩን ዘይምቁራፁ ብዛዕባ ፍቕርን ባህርይን እግዚኣብሄር እንታይ እዩ ዘርእየኩም? እዚ ሓቂኸ ብኸመይ እዩ ብዝበለፀ ንእግዚአብሄር ከነፍቅሮ ዝሕግዘና?`