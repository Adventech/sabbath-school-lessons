---
title:  ምእንታና ተሰቕለ
date:   02/01/2025
---

እግዚኣብሄር ንኹሉ ሰብ እዩ ናብቲ ምስኡ ዝህሉ ናይ ፍቕሪ ዝምድና ዝዕድሞም፤ እቶም ነቲ ዕድመ ብፍቓዶም ዝቕበልዎ ጥራይ እዮም ከዓ ነቲ ዘለኣለማዊ ሳዕቤን ዝረኽብዎ፡፡ ኣብቲ ምስላ ከም ዝረኣናዮ ካብቶም ነቲ መርዓ ዝተዓደሙ ብዙሓት “ ‘ግናኸ ምምጻእ ኣበዩ። ’” (ማቴዎስ. 22:3).

ክርስቶስ ቀቅድሚ ምስቃሉ ከምዚ ኢሉ እዩ ዘልቀሰ፤ “ ‘የሩሳሌም፡ የሩሳሌም፡ ኣቲ ንነብያት እትቐትሊ፡ ነቶም ናባኺ እተላእኩ ብእምኒ እትጭፍልቒ፡ ከምቲ ደርሆ ንጨጨውታ ኣብ ትሕቲ ኣኽናፋ እትእክቦም፡ ክንደይ ሳዕከ ንደቅኺ ኽእክቦም ዘይደሌኹ እሞ ኣቤኹም።’ ” (ማቴዎስ. 23:37). ክርስቶስ ክእክቦም ደለየ፡ ንሳቶም ግና ፍቓደኛታት ኣይነበሩን፡፡ እቲ “ምፍቃድ” (thelo) ተተርጐሙ ዘሎ ናይ ግሪኽ ቃል እየሱስ ከድሕኖም ፍቓደኛ ከም ዝኾነን፤ ንሳቶም ግና ፍቓደኛታት ከም ዘይኮኑን እዩ ዘመልክት፡፡ (እቲ ቃል ድማ ኣብ ማቴዎስ 22:3 ተገሊፁ ዘሎ እዩ).

ብዝኾነ ግና ክርስቶስ ምእንቲ እዞም ሰባትን ምእንታናን እዩ ናብ መስቀል ዝኸደ፡፡ ዘገርም ፍቕሪ! ንሓጢኣት ደቂ-ሰብ ሞት ዝግብኦ እኳ እንተኾነ፤ እግዚኣብሄር ባዕሉ፤ ኣብ ክርስቶስ ኮይኑ እዩ ነቲ ናይ ሞት ዕዳ ዝኸፈሎን ነቲ ኣብ መንጎ ሰማይን ምድርን ዝነበረ ዝተበላሸወ ዝምድና እውን ዝፀገኖ፡፡ ስለዚ ድማ ብዘይካ ብፍቕሩ ምልዕዓል ካልእ ግዴታ እኳ እንተ ዘይብሉ ፍቕሩ ግና ናባና ገና የውሕዞ እዩ ዘሎ፡፡

`ዮሃንስ 10:17-18. ኣንቢብኩም ምስ ገላትያ 2:20. ኣነፃፅሩ፡፡ እቲ ኣብዘን ጥቕስታት ዘሎ መልእኽቲ ንዓና እንታይ እዩ?`

ኣብቲ ናይ መወዳእታ መግለፂ ፍቕሪ እግዚኣብሄር ዝኾነ መስቀል፤ እየሱስ ብፍቓዱ እዩ ንህይወቱ ኣብ ክንዳና ኣሕሊፉ ዝሃበ፡፡ ክርስቶስ ኣብቲ መስቀል “ብገዛእ ፍቓዱ” እዩ በቲ ቅድሚ ምስራት ዓለም ዝተገበረ ስምምዕ መሰረት ኣሕሊፉ ዝሃበ እምበር ዋላ ሓደ እኳ ኣገዲዱ ዝወሰዶ የሎን፡፡ .

“እቲ ናይ ምድሓንና መደብ ብሃንደበት ድሓሪ ውድቀት ኣዳም ዝመፀ ነገር ዘይኮነስ፤ ናይቲ ‘እቲ ኻብ ዘለኣለም ተሰዊሩ ዝነበረ ሕጂ ግና እተገልጸ ምስጢር፡’ ሮሜ 16:25 ምግሃድ እዩ፡፡ እዚ ድማ ምግሃድ ናይቲ ንዘበናት መሰረት መንግስቲ እግዚኣብሄር ናይ ዝነበሩ መትከላት እዩ፡፡ እግዚኣብሄር ኣቦን ወድን ነቲ ሽጣራታት ናይቲ መታለሊ ሰይጣንን በዚ ምትላል ውድቀት ኣዳምን ካብ ቅድም ይፈልጥዎ እዮም ዝነበሩ፡፡ እግዚኣብሄር ሓጢኣት ክህሉ ድሌቱ ኣይነበረን፤ ክህሉ ከም ዝኽእል ኣቐዲሙ ብምርኣዩ ግና ነቲ ሳዕቤኑ ንምፅዋር ዘኽእል መደብ ኣዳለወ፡፡ ፍቕሩ ንዓለም ኣዝዩ ልዑል ስለ ዝኾነ ድማ ‘በቲ ሓደ ወዱ ዝኣመነ ዅሉ ናይ ዘለኣለም ሕይወት ምእንቲ ኺረክብ እምበር፡ ከይጠፍእሲ’ ዮሃንስ 3:16 ነቲ ሓደ ወዱ ኣሕሊፉ ክህብ ቃል ኣተወ፡፡”—Ellen G. White, The Desire of Ages, p. 22.