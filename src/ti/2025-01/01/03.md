---
title:  ዘይቅዱይ ፍቅሪ
date:   30/12/2024
---

እቲ ሰፊሕ ናይ እግዚኣብሄር ነቶም ዝወደቑ ሰባት ዘርእዮ ፍቕሪ በቲ ናይ ሆሴእ ናይ ሓዳር ዛንታ ብዝግባእ እዩ ተገሊፁ ዘሎ፡፡ እግዚኣብሄር ንነብዪ ሆሴእ፤ “ ‘እታ ሃገር ካብ እግዚኣብሄር ርሒቓ ዓብዪ ምንዝርና ትምንዝር ኣላ እሞ፣ ኪድ፣ ውሉድ ምንዝርና ዘለውዋ ሰበይቲ ምንዝርና ኣእቱ፣ በሎ።’ ” (ሆሴእ 1:2) ክብል ኣዘዞ፡፡ ሆሴእን ሰበይቱን ነቲ ናይ ኣብ መንጎ ህዝቡን እግዚኣብሄርን ዝነበረ ዘይቅዱይን መንፈሳዊ ምንዝርና ዝዓበለሎን ፍቕሪ ዝውክል ህያው ኣብነት እዩ ዝነበረ፡፡ እዚ ድማ ነቲ እግዚኣብሄር ነቶም ዘይግብኦም ሰባት እውን ከይተረፈ ዘርእዮ ሕያዋይ ፍቕሩ መርኣያ እዩ፡፡

ኣብ ክንዲ እቲ ተኣማንነትን ፍቕርን እግዚኣብሄር እቶም ህዝቢ ደጋጊሞም እዮም ኣብ ልዕሊ እግዚኣብሄር ዝዓመፁን ዝሓንገዱን፡፡ በዚ መሰረት ድማ ቅዱሳት ፅሑፋት ንእግዚኣብሄር ነታ ዘይእምንቲ ሰበይቲ እውን ከም እሙን በዓልቤት ገይሩ እዮም ዘቕርብዎ፡፡ ንህዝቡ እግዚኣብሄር ዋላ ንሳቶም ዘይእሙናትን ጠለምትን ንጣኦት ዘምልኹን ንእግዚኣብሄር ዘጉህዩን ዘሕዝኑን እውን እኳ እንተኾኑ ንሱ ግና ንፍቕሩ እሙንን ፍፁምን እዩ፡፡

`ሆሴእ 14:1–4. ኣንብቡ፡፡ እዞም ጥቕስታት ብዛዕባ እቲ ፅኑዕ ፍቕሪ እግዚኣብሄር ንህዝቡ እንታይ እዮም ዝብሉ?`

ብድሕሪ እቲ ተደጋገሚ ዓመፅ ህዝቡ እግዚአብሄር ከምዚ ኢሉ እዩ ዝኣወጀ፤ “ ‘ኵራይ ካብኡ ተመሊሱ እዩ እሞ፣ ኣነ ንጥልመቶም ከሕዊ እየ፣’ ” እቲ ኣብዚ “ብልቢ” ተባሂሉ ዘሎ ናይ እብራይስጥ ኔዳባህ (nedabah), ቃል “ ‘ኣነ ብልቢ ኸፍቅሮም እየ’ ” ኣብ ዝብል ብወለንታይ ዝብል ትርጉም እውን ዘለዎ እዩ፡፡ እዚ ድማ ነቲ ኣብቲ ናይ ቤተ-መቕደስ ኣገልግሎት ናይ ፍቓድ ህያብ ተባሂሉ ዘሎ እዩ፡፡

አብ ብምልኡ መፅሓፍ ሆሴእን፡ ቅዱሳት ፅሑፋትን እግዚአብሄር ዋላ እኳ ነቲ ኪዳን ክንየው ምፅጋን ኣፍሪሶም ደድሕሪ ካልኦት ኣፍቀርቲ እንተ ኮብለሉ፡ ብናይ ዓርሱ ተበግሶ፡ ንህዝቡ ደረት-ኣልቦ ርሕራሔን ሓልዮትን እዩ ዘርኢ፡፡ እዞም ህዝቢ ደጋጊሞም ስለ ዝነፀግዎን ዘናደድዎን ፍቕሪ እግዚአብሄር ዝግብኦም ኣይኮኑን፤ እግዚአብሄር ግና ሞራለዊ ወይ ዝኾነ ካልእ ግዴታ እኳ እንተ ዘይብሉ፤ ንሱ ግና ኩሉ ሳዕ ምስ ኣፍቀሮም እዩ፡፡ ኣብዝን ኣብ ካልእ ክፋለትን ድማ ቅዱሳት ፅሑፋት ንፍቕሪ እግዚአብሄር ወለንታውን ብዘይ ገደብን ከም ዝኾነ እዮም ዝገልፁ፡፡

`ብዙሓት ሰባት ንእግዚኣብሄር ርሑቕ ከም ዘሎን ጨካን ፈራድን ጌሮም እዮም ዝግምትዎ፡፡ እቲ ንእግዚኣብሄር ከም ንዑቕን ዘይብቁዕ በዓል ሓዳርን ናይ ዘይእምንቲ ሰበይቲ ኮይኑ ምቕራቡ ብኸመይ እዩ ንእግዚአብሄር ከም ፍሉይ ገይሩ ዘርእየኩም? እዚኸ ብኸመይ እዩ ነቲ ብውልቅኹም ምስ እግዚእብሄር ንዝህልወኩም ዝምድና ዝፀልዎ?`