---
title:  ክንየው ኩሉ ትፅቢታት
date:   29/12/2024
---

እግዚኣብሄር “ተፍቅሩኒ ዲኹም” ኢሉ ጥራይ ዘይኮነ ዝሓተናስ፡ ንሱ እውን ብዘይ ደረት እዩ ዘፍቅረና፡፡ ስለዚ ድማ ንዓይን ንዓኹምን ንኹሉ ካልእ ሰብ እውን ካብ እንግምቶ ንላዕሊ እዩ ዘፍቅረና፡፡ ነዚ ድማ በቲ ኣብ ታሪኽ ዘርኣዮ ህዝቡ ናይ ምፍቃር ተግባራቱ እዩ ዘርኣየና፡፡

`ዘፀኣት 33:15–22 ኣንቢብኩም፡ ነቲ እዞም ጥቕስታት ዝተፃሕፍሉ ኩነታትን ዛንታን ኣስተብህልሉ፡፡ እዚ ዛንታ ብፍላይ ድማ ፍቕዲ 19 ፍቓድ እግዚኣብሄርን ፍቅሩን እንታይ እዩ ዝብሉና?`

ካብቲ ናይ ባርነት ግብፂ ካብ ዝወፁ ብዙሕ ግዜ ከይገበሩ፤ ህዝቢ እግዚኣብሄር ንዕኡ ክሒዶም ምራኽ ፍሲ ወርቂ ገይሮም ብምስጋድ ፈፂሞም ዓለዉ፡፡ ሙሴ ካብቲ ከረን ወሪዱ ነዚ ተግባራቶም ምስ ረኣየ ብዙሕ ተናዲዱ ነተን ሒዝወን ዝወረደ ነተን ዓሰርተ ትእዛዛት ሒዘን ዝነበራ ክልት ፅላት ናብቲ ምስሊ ምራኽ ብመንስንዳው ሰበረን፡፡ ሽሕ እኳ ደቂ-ሰባት ነቲ ናይቲ ኪዳን ህያባትን በረኸትን ገዲፎም እንተ ዘንበሉን፤ ዋላ እኳ ዘይግብኦም እንተኾነ፡ እግዚኣብሄር ግና ምሳታቶም ዝትግብሮ ናይ ኪዳን በረኸቱ ኣየቋረፀን፡፡

እቶም ኣብ ዘፀኣት 33:19, “ ‘ነቲ ኽምጕሶ ዝደሌኹ ኽምጕሶ እየ፡ ነቲ ኽምሕሮ ዝደሌኹ ድማ ክምሕሮ እየ፡ በለ።’ ” ዝብሉ ተፃሒፎም ዘለዉ ቃላት፡ መብዝሕትኡ ግዜ እግዚኣብሄር ንገሊኣቶም ዝምሕር ንኻልኦት ግና ከም ዝኹንን ብዝብል ዘይቅኑዕ መንገዲ ይትርጎሙ እዮም፡፡ ካብቲ ትሕዝቶኡ ከም እንግዘዘቦ ግና እግዚኣብሄር ንገለ ዝምሕር ንኻልኦት ድማ ብስምዒት ዝኹንን ኣዳላዊ ከም ዘይኮነ ኢና እንግንዘብ፡፡ እዚ ድማ ምስቲ ሓድሓደ ኣብያተ-ክርስትያናት እግዚኣብሄር ኣቐዲሙ ንገለ ሰባት ንጥፍኣት ኮኒንዎም እዩ ክብላ ዘምህርኦ ትምህርቲ ዘይቃዶ እዩ፡፡

ኣብዚ ደኣ እሞ እግዚኣብሄር እንታይ እዩ ዝእውጅ ዘሎ? እግዚኣብሄር ዝእውጆ ዘሎ፤ ንሱ ከም ናይ ኩሉ ፈጣሪ ዋላ ነቶም ኣይግብኦምን እዩ እንብሎም ሰባት ሓዊሱ፤ ንኹሉ ፀግኡ ክዝርግሕን ለውሃቱ ከርእን ምሉእ መሰልን ስልጣንን ከም ዘለዎ እዩ፡፡ ዋላ እቲ ብድሕሪ ናይቲ ፍሲ ወርቂ ምራኽ ኣምልኾን ክሕደትን እውን ዘይግብኦም እንተኾነ ንህዝቢ እስራኤል ልክዕ ከምኡ እዩ ዝገበረሎም፡፡

እዚ ሓደ ካብቲ ብዙሕ እግዚአብሄር ንዓና ክንየው እቲ እንግመቶ ኩሉ፡ ፍቕሩ ዝገልፀሉ መንገድታት እዩ፡፡ ጥዑም ብስራት ድማ እዩ፡ ኣይኮነንዶ?

`ብኣየናይ መንገዲ እዩ እግዚአብሄር ክንየው ኩሉ ትፅቢትኩም ብዝኾነ መንገዲ ፍቕሩ ዝገለፀልኩም?`