---
title:  ካብዚ ዝበለፀ እንታይ ክገብር እኽእል?
date:   08/03/2025
---

### ነዚ ሰሙን ዝንበቡ ጥቕስታት

ዮሃንስ 18:37, ሮሜ. 3:23–26, ሮሜ. 5:8, ኢሳያስ. 5:1–4, ማቴዎስ. 21:33–39, ኢሳያስ. 53:4, ሮሜ. 3:1–4.

> <p>ዝፅናዕ ጥቕሲ</p>
> “ጲላጦስ ድማ፥ እምብኣርከስ ንስኻ ንጉስ ኢኻ፡ በሎ። የሱስ ከኣ፥ ንጉስ ምዃነይሲ ንስኻ እኳ ትብል አሎኻ። ኣነ ንሓቂ ኽምስክር፡ ምእንትዚ ተወለድኩ፡ ምእንትዚውን እየ ናብ ዓለም ዝመጻእኩ። ካብ ሓቂ ዝኰነ ኵሉ ኸኣ ድምጸይ ይሰምዕ እዩ፡ ኢሉ መለሰ።” (ዮሃንስ 18:37).

ቅድሚ ገለ ዓመታት ኣብቲ ጋይድ(Guide) ዝተባህለ መፅሔት ዘገርም ናይ ሓደ ህፃን ዛንታ ቀሪቡ ነይሩ እዩ፡፡ እዚ ዛንታ ድማ ናይ ሓደ ዴኒስ ዝተባህለ ዘኽታም ኣብቲ ማእከላይ ዘበን ምስ ሓደ ቤተ-ሰብ ተፀጊዑ ዝዓቢ ዝነበረ ሕፃን እዩ፡፡ ዴኒስ ነቲ ኣብቲ እዋን ዝነበረ ንጉስ ይፀልኦ ነበረ፤ ከመይሲ ስድረኡ ሓሚሞም ከለዉ ወተሃደራቱ ካብ ስድረኡ ፈልዮም ስለ ዝወሰድዎን፡ ብድሕሪኡ ድማ ደሃይ ወለዱ ስለ ዘይነበሮን እዩ፡፡ ድሒሩ ግና እቲ ንጉስ ነቲ ሕፃን ሓዊሱ ነቶም ዝተረፉ ሰባት በቲ ናይ ፀሊም ለበዳ ዝተባህለ ቀዛፊ ሕማም ተላገብ መታን ከይጉድኡ ፈልዩ ከም ዘምፅኦም ፈሊጡ፡፡ እዚ ሓቂ ድማ ንዴኒስ ካብቲ ኣብ ውሽጡ ንመዋእሉ ቋፂሩዎ ዝነበረ ቂም ከም ዝገላገል ገበሮ፡፡ እቲ ንጉስ ኩሉ ግዜ ብፍቕሪ እዩ ንድሕነትን ፅቡቕን ህዝቡ ዘገልግል፡፡

ብዙሓት ሰባት ድማ ሎሚ ንእግዚአብሄር ከምቲ ዴኒስ ነቲ ንጉስ ዝርእዮ ዝነበረ እዮም ዝርእይዎ፡፡ እቲ ዘጋጠሞም ሽግር ወይ እከይ ካብ እግዚኣብሄር ከም ዝርሕቑን ከም ዝፀልእዎን ድማ ይገብሮም፡፡ ኣብቲ እዋን ስቓይ እግዚኣብሄር ኣበይ እዩ ዘሎ? እግዚኣብሄር ሰናይ እንተኮይኑ፡ እዚ ኩሉ እከይ ደኣ ካበይ መፂኡ? እቲ ናይቲ ኮስሞሳዊ ግጭት ትምህርቲ ንመብዝሕትኡ እቲ ሽግር ዝፈትሖ እኳ እንተኾነ፤ ብዙሓት ዘይተመለሱ ሕቶታት ግና ድማ ኣለዉ እዮም፡፡ ብዝኾነ ግና እቲ ንኹሉ ሕቶታትና ናይ ምምላሽ ፃዕሪ ምስ አብቅዐ ናብቲ መስቀል ክርስቶስ ብምጥማት እግዚአብሄር ንሕቶታትና ኣብ ግዚኡ ከም ዝምልሶ ብምእማን ሃዲእና ክንነብር ንኽእል ኢና፡፡