---
title:  ብፍስሃ ምሕጓስ
date:   13/01/2025
---

ንምርድኡ እኳ ንዓና ዘፀግመና እንተኾነ፤ እግዚአብሄር ግና ንነፍሲ ወከፍ ሰብ ብኣዝዩ ልዑል ጥንቃቐን ሓልዮትን እዩ ዝምልከቶ፡፡ ስለዚ ድማ እዩ ብናይ ሓደ ብንስሓ ዝምለስ ሰብ ኣዝዩ ደስ ዝብሎ፡፡

`ፀፎንያስ 3:17 ኣንብቡ፡፡ እዚ ጥቕሲ ብኸመይ እዩ ነቲ ናይቲ ዝኾብለለ ወዲ ኩነታት ዘብርሆ?`

ፀፎንያስ 3:17 እግዚኣብሄር በቲ ናይ ህዝቡ ምድሓን ኣዝዩ ከም ዝሕጎስ እዩ ዝነግረና፡፡ ኣብዛ ሓንቲ ጥቕሲ ድማ እቲ ናይ እግዚኣብሄር ብምድሓን ህዝቡ ንዘለዎ ፍስሃን ደስታ ዝገልፅ ኣብ ቋንቋ እብራይስጥ ዝርከብ ኩሉ ሓሳብ ብምልኡ ተጠቓሊሉ እዩ ዝርከብ፡፡ እዚ ድማ ነቲ ባህታ እግዚኣብሄር ኣብታ መዓልቲ ብልዑል ኣገላልፃ እዩ ገሊፅዎ ዘሎ፡፡

ኣብዚ ድማ ነቲ እግዚኣብሄር ዝተረኽበሉ ቦታ “ኣብ ማእከል” ህዝቡ ዝብል ኣስተብህልሉ፡፡ እቲ ካብ ርሕራሐ እግዚኣብሄር ዝርከብ ዕርቂ ድማ በቲ ሽዕኡ እግዚአብሄር ኣብ ማእከሎም ብምርካቡ እዩ ዝግለፅ፤ እዚ ድማ ከምቲ ኣብቲ ምሳሌ፡ እቲ ኣቦ ጎይዩ ነቲ ካብ ጥፍኣት ዝተመለሰ ወዱ ሓቚፉ ምስ ምስዓሙ ዝመሳሰል እዩ፡፡

ኣብ ኢሳያስ 62:4, ድማ ምስቲ ናይ መርዓ ምሳሌ እንደገና ክበርህ ክኢሉ ኣሎ፡፡ ብመሰረት ኢሳያስ 62:4፡ እግዚአብሄር ንህዝቡ “ሕድግቲ ኣይክትብሃልን ኢኺ” እዚ ማለት ድማ፤“ደስታይ ኣብኣ እዩ ክትስመዪ ኢኺ” እታ ምድሪ ድማ፡ ሃገር እውን ሔማ” ማለት “ፈላመይቲ መርዓት” ስለምንታይ? ከመይሲ እቲ ጥቕሲ፤ “እግዚኣብሄር ባህ ኢሉልኪ እዩ እሞ መሬትኪ ድማ ክምርዖ እዩ፤” እዩ ዝብል፡፡ መዕረጊ ናይቲ ዛንታ ድማ፡ ልክዕ ከምቲ እቲ ኣቦ ብምምላስ እቲ ጥፉእ ወዱ ዝተሓጎሶ እግዚአብሄር ድማ ብኣና ደስ ክብሎ እዩ፡፡

`ኤፌሶን 5:25–28 ኣንብቡ፡፡ እዚ ጥቕሲ ብዛዕባ እቲ ንሕና እውን ከነርእዮ ዝግብኣና ፍቕሪ እንታይ እዩ ዘምህረና?`

እዚ መልእኽቲ ንሰብኡት ንኣንስቶም ከፍቅሩ እዩ ዝምዕዶም፡፡ “ከምቲ ክርስቶስ ንማሕበሩ ዘፍቀራ፡ ኣቱም ሰብኡት፡ ኣንስትኹም ኣፍቅሩ። ሰብኡትውን ከምኡ፡ ነተን ኣንስቶም ከም ስጋኦም ገይሮም ኬፍቅርወን ይግባኦም እዩ።” (ኤፌሶን 5:25, 28). እዞም ጥቕስታት ብዛዕባ እቲ ዘይስሱዕን ልባዊ ፍቕሪ ሰብኣይ ንሰብይቱ ዝህልዎ ጥራይ ዘይኮነስ፡ እየሱስ እውን ንማሕበሩ (ቤተ-ክርስትያኑ) ከም ኣካሉ ከም ዝፍቅራ እዩ ዘርድኣና፡፡