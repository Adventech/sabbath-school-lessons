---
title:  ውሽጣዊ ጸላኢ
date:   01/11/2025
---

### ናይዚ ሰሙን ፅንዓት ዝንበቡ

1 ጴጥ. 1:4, ኢያ 7, መዝ 139:1–16, እዝ 10:11, ሉቃ 12:15, ኢያ 8:1–29።

> <p>ዝፅናዕ ጥቕሲ</p>
> “ኣነ እግዚኣብሄር ንነፍሲ ወከፍ ከከም መገዱ፡ ከከም ፍረ ግብሩ ምእንቲ ኽህቦ፡ ንልቢ እምርምሮ፡ ንዀላሊት ከኣ እፍትኖ።” (ኤር 17:10)።

እያሱ 7 ህዝቢ እስራኤል ብዘሕዝን ተመክሮ ኣቢሉ ነቲ ርሑቕ ዝኸይድ ሳዕቤን ናይቲ ኪዳንን ዓሚቝ ትርጉሙን ዝተማህረሉ ቀዳማይ ኣጋጣሚ እዩ። ንሕጊ ኪዳን ምእዛዝ ዓወት ዘውሕስ ክኸውን ከሎ፡ ንውዕላት ናይቲ ኪዳን ዕሽሽ ምባል ግን ስዕረት ኣምጽአ። ወተሃደራዊ ዓወት እስራኤል ኣብ ቁጽሮም፡ ስትራተጂ ውግእ ወይ ውሕሉል ሜላታቶም ዘይኮነስ ኣብ ህላወ መለኮታዊ ተዋጋኢ ምስኦም’ዩ ዝምርኮስ ነይሩ።

እስራኤል ኣብ እዋን ምምንዛዕ ምድሪ ተስፋ፡ እቲ ኣዝዩ ሓደገኛ ጸላኢኦም ካብ ደምበኦም ወጻኢ ዘይኮነስ ኣብ ውሽጢ መሳርዖም ምዃኑ ዝገልጽ ከቢድ ትምህርቲ ክመሃሩ ነበሮም። እቲ ዝዓበየ ብድሆ ኣብ ቅድሚኦም ደው ኢሉ ዝነበረ ዕርዲ መናድቕ ከተማታት ከነኣና ይኹን ምዕቡል ወተሃደራዊ ቴክኖሎጅ ዘይኮነስ ኣብ ውሽጢ ደምበኦም ዝነበሩ ውልቀሰባት ንመምርሒታት እግዚኣብሄር ብፍቓዶም ዕሽሽ ክብሉ ዝነበሮም ትሪ ድሌት እዩ።

ሰማያዊ ርስትና እናተጸበና (1ጴጥ 1፡4፡ ቆላ 3፡24)፡ ተመሳሳሊ ብድሆታት የጋጥመና እዩ። ኣብ ዶብ ምድሪ ተስፋ ኣብ ዘለናሉ እዋን፡ ተኣማንነትና ይፍተን፡ ንእየሱስ ክርስቶስ ኢድና ብምሃብ ጥራይ ኢና ክንዕወት እንኽእል።