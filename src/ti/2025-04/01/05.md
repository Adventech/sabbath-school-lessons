---
title:  ፅናዕ!
date:   01/10/2025
---

`ኢያሱ 1:7–9 ኣንብቡ። ስለምንታይ እዩ ጐይታ ንኢያሱ ፀንዕን ክተባዕን ከም ዘለዎ ክልተ ግዜ ከጕልሖ ዘድለዮ?`

እቲ ኣብ ቅድሚ እያሱ እተቐመጠ ዕማም፡ ኣዝዩ ብዙሕ ብድሆታት ዘጠቓልል እዩ ዚመስል ነይሩ። መናድቕ ኸተማታት ከነኣናውያን ዘይጠሓስ፣ ህዝቢ እታ ሃገር ድማ ንውግእ ዝሰልጠነ ይመስል ነበረ። ብኣንጻሩ፡ እቶም ተራ ዘላን ዝዀኑ እስራኤላውያን፡ ነቲ ዕርዲ ዘለዎ መናድቕ ዚቆፃፀርሉ ኣዝየን ጥንታውያን ማሽናት ውግእ እውን ከይተረፈ ኣይነበሮምን። ታሪኽ ከም ዝሕብሮ፡ እታ ኣብቲ ግዜ እቲ ዝነበረት ልዕለ ሓያል ሃገር ዝነበረት ግብጺ እኳ ኣብ ከነኣን ጽኑዕ መርገጺ ክትረክብ ኣይከኣለትን።

ምስናይዚ ግን እቲ ንምፅናዕን ምትባዕን ዝተገብረ ጻውዒት ምስ ሞራል ውግእ ወይ ምስ ስትራተጂታት ውግእ ጥራይ ዝተኣሳሰር ኣይኮነን። ነቲ እስራኤል ምስ ያህዌ ዝኣተወቶ ቃል ኪዳን ዝገለጸ ኦሪትን ፍሉይ ጠለባቱን እሙን ኮይንካ ክትጸንሕ ትብዓትን ሓይልን የድሊ።

`ኤፌ 6:10–18 ኣንብቡ። ሎሚ ኣብ ወተሃደራዊ ውግእ ክንሳተፍ እኳ እንተዘይተገደድና፡ ነቲ ንእያሱ ዝተዋህበ ናይ ምትብባዕ ቃላት ኣብ መዓልታዊ መንፈሳዊ ቃልስና ብኸመይ ክንጥቀመሉ ንኽእል?`

ሎሚ ክርስትያናት ነቲ ብክርስቶስ ብሓላፍነት ዝተዋህቦም ተልእኾ ኣብ ምፍጻም ምስ ናይ እያሱ ዝመሳሰል ብድሆታት የጋጥሞም፤ ማለት ኣንጻር ናይ ገዛእ ርእሶም ሓጢኣታዊ ዝንባለታት፡ ኣንጻር እቶም ናይዚ ዘመን ናይ ጸልማት ስልጣናትን ሓይልታትን ገዛእትን፡ ከምኡ’ውን ኣንጻር ሰራዊት ክፍኣት ክዋግኡ ይግደዱ። ከም እያሱ፡ “ክሳዕ መወዳእታ ዘመን ኵሉ ሳዕ ምሳኻትኩም እየ” (ማቴ 28፡20) ዝብል ዘረጋግእ መብጽዓ ህላወ ክርስቶስ’ውን ኣለዎም። ከምቲ ደጋፊ ህላወ ጎይታ ንፍርሒ እያሱ ንምውጋድ እኹል ዝነበረ፡ ሎሚ እውን ጥርጣረናን ጭንቀትናን ንምውጋድ እኹል ክኸውን ይግባእ።

እቲ ብድሆ ንዓና ንጐይታ ኣጸቢቕና ምፍላጥ ኣብኡን ኣብ መብጽዓታቱን ክንኣምን እዩ። ስለዚ ድማ ኢና ልዕሊ ዝኾነ ነገር እቲ ምስኡ ውልቃዊ ዝምድና ዘድልየና።

`ሎሚ ንዓና ወሳኒ ሕቶ ካብቲ ንኢያሱ ዘጋጠሞ ዝተፈልየ ኣይኮነን። ነቲ ቃል ኣምላኽ ዚብሎ ዘይፍቱው ወይ ዘይምቹእ ኣብ ዝዀነሉ እዋን እውን ከይተረፈ ከመይ ጌርና ኢና ክንጸንዕእንኽእል?`