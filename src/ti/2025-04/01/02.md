---
title:  ሓድሽ ሙሴ
date:   28/09/2025
---

`ዘዳ 18:15–22 ን ኢያ 1:1–9ኣንብቡ። መጽሓፍ እያሱ ምስቲ ድሕሪ ሞት ሙሴ ዚፍጸም ነገራት ዚተሓሓዝ መብጽዓ ብምቅላሕ ምጅማራ ኣገዳሲ ዝዀነ ስለምንታይ እዩ?`

ሙሴ ሞይቱ፡ እያሱ ዝበሃል ሓድሽ መራሒ ብኣምላኽ እኳ እንተ ተመዘዘ፡ ኣብ መንጎኦም ግን ምምስሳል ኣሎ። ክልቲኦም ንህዝቦም ናብታ ንኣቦታቶም ዝተመባጽዑላ ምድሪ ከም ዝመርሕዎም ብኣምላኽ ተነጊርዎም ነበረ። ከምቲ እግዚኣብሄር ንእያሱ ዝበሎ፤: “ከምቲ ንሙሴ እተዛረብክዎ፡ ከብዲ እግርኹም ዝረገጸታ ዘበለት ቦታ ንኣኻትኩም ሂበኩም ኣሎኹ።” (ኢያ 1:3)። እያሱ ነቲ ፈለማ ንሙሴ እተዋህበ ዕዮ ክውድኦ እዩ። ንሱ፡ ብሓቂ፡ ሓድሽ ሙሴ እዩ ነይሩ።

`ዘጸ 33:11; ዘሁ 14:6, 30, 38; ዘሁ 27:18; ዘሁ 32:12; ዘዳ 1:38; ዘዳ 31:23; ን ዘዳ 34:9 ኣንብቡ። እዘን ጥቕስታት ብዛዕባ እያሱ እንታይ ይነግራና??`

ኣብዚ ደረጃ እዚ እግዚኣብሄር ምስ ሙሴ ዝመሳሰል ነብዪ “ከተንስእ” እዩ ዝብል መብጽዓ (ዘዳ 18፡15) ዝተፈጸመ ክውንነት ዘይኮነስ ተኽእሎ ጥራይ እዩ። መኽፈቲ ቃላት መጽሓፍ እያሱ ንኣንባቢ ነዚ መብጽዓ እዚ የዘኻኽርዎ፡ ማዕረ ማዕሪኡ ድማ ክፍጸም ክርኢ ትጽቢት ይፈጥር።

ሙሴ ዋላ እኳ ሞይቱ እንተ ዀነ፡ ኣብታ ቐዳመይቲ ምዕራፍ ግን ክሳዕ ሕጂ ይዕብለል ኣሎ። ስሙ ዓሰርተ ግዜ ተጠቒሱ ኣሎ፡ ናይ እያሱ ኣርባዕተ ግዜ ጥራይ። ሙሴ “ባርያ እግዚኣብሄር” ክበሃል ከሎ እያሱ ድማ “ተሓጋጋዚ ሙሴ” ተባሂሉ ይጽዋዕ (ኢያ 1፡1)። እያሱ “ኣገልጋሊ እግዚኣብሄር” ዝብል መዓርግ ንኽቕበል ዕድመ ምሉእ እሙን ኣገልግሎትን ተኣዛዝነትን ክሓትት እዩ (ኢያ 24፡29)።

ዋላ እኳ ኣብ ቀዳማይ ምዕራፍ እያሱ ኣብ መንጎ ክልተ ዓበይቲ መራሕቲ እስራኤል ዝነበረ ምስግጋር እንተሓዘት፡ እቲ ኣገዳሲ ገጸ ባህሪ ግና ባዕሉ እቲ ቃላቱ ነቲ መጽሓፍ ዝኸፍትን መሪሕነቱ ዝዓብለሎን ጎይታ እዩ። ሓቀኛ መራሒ እስራኤል መን እዩ ዝብል ሕቶ የለን።

`ኣብ ዘመናት እግዚኣብሄር ንህዝቡ ክመርሑ ሰባት ጸዊዑ እዩ። እቲ ሓቀኛን ዘይርአን መራሒ ቤተ ክርስቲያን መን ምዃኑ ምዝካር ስለምንታይ ወሳኒ ዝኸውን?`