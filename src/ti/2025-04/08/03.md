---
title:  እዛ ጎቦ ሃገር ሃበኒ
date:   17/11/2025
---

`እያሱ 14፡6-14፡ ዘሁ 14፡24፡ ዘሁ 32፡12፡ ዘዳግም 1፡36፡ ከምኡውን ሉቃስ 6፡45 ኣንብቡ። ንኣተሓሳስባ ካሌብን እያሱን ብኸመይ ምገለጽካዮ? ንጐይታ ምሉእ ብምሉእ ምስዓብ እንታይ ማለት እዩ?`

ካሌብ ነቲ እግዚኣብሄር ብሙሴ ኣቢሉ ዝሃቦ ተስፋ ፈጺሙ ኣይረሰዖን: ናብታ ኣእጋሩ ዝረገጸላ ምድሪ ክኣቱ እዩ (ዘሁ 14፡24)። ድሕሪ ኣርብዓ ዓመት ነቲ ብዛዕባ እታ ምድሪ ዝሃቦ ጸብጻብ “ከምቲ ኣብ ልበይ ዝነበረ” (ኢያ 14፡7) ኢሉ ይጠቅሶ። እቲ ጸብጻቡ፡ እስራኤል ብመምርሕን ሓገዝን ኣምላኽ ነታ ምድሪ ክወርሳ ኸም ዚኽእላ ኣብ ዝነበሮ እምነት እተመርኰሰ እዩ።

ብኣንጻር ናይቶም ዓሰርተ ሰለይቲ ኣብ መንጎ እስራኤላውያን ፍርሒ ዘስዓበ ጸብጻብ፡ ካሌብ ንመብጽዓ እግዚኣብሄር ብምሉእ ልቡ እምነትን ተወፋይነትን ኣርኣየ። እቲ ቃል ብቓሉ “ንእግዚኣብሄር ኣምላኸይ ፈጺመ ሰዐብክዎ ” (ኢያ 14፡8) ዝብል ትርጉም ዘለዎ ናይ እብራይስጢ ሓረግ፡ ምናልባት ሓጺር መልክዕ ናይ ነዊሕ ኣዘራርባ ክኸውን ይኽእል እዩ፡ “ልበይ ምሉእ ብምሉእ ንእግዚኣብሄር ይስዕብ ነበረ” ወይ “ብድሕሪ/ደድሕሪ እግዚኣብሄር ክመላለስ ልበይ መሊአዮ።” ብኣንጻር ካልኦት ደድሕሪ ባዕዳውያን ኣማልኽቲ ዝመላለሱን ንጐይታ ምሉእ ብምሉእ ዘይስዕቡን፡ ልቢ ካሌብ ምሉእ ብምሉእ ንጐይታ ዝተወፈየ’ዩ ነይሩ።

ድሒሩ ንተኣማንነት ካሌብ ዘጉልሕ ተመሳሳሊ ኣገላልጻ ክልተ ግዜ ተደጋጊሙ እዩ(ኢያ 14፡9, 14)። ናይ ገዛእ ርእሱ ባህርያቱ ምስቲ ጎይታ ባዕሉ “ፍልይ ዝበለ መንፈስ” (ዘሁ 14፡24) ዝበሎ ዝሰማማዕ ኮይኑ፡ ንካሌብ ካብቶም ካልኦት ዓሰርተ ሰለይቲ ዝፈልዮ እዩ። ኣብ መበል 85 ዓመቱ እውን እንተኾነ ጐይታ ብፍጹም ልቦም ንዕኡን ንዕላማኡን ዝተወፈዩ ሰባት ኣቢሉ እንታይ ክበጽሖ ከም ዝኽእል ኣብነት ኮይኑ ቀጺሉ።

ካሌብ ነፍሲ ወከፍ ነገድ ኣብ መወዳእታ ዝውንኖ መሬት ምስቲ መብጽዓታት ጐይታ ክሓቱ ዝደፈሩሉን ብእምነት ክረግጽዎ ፍቓደኛታት ዝኾኑሉ መሬትን ብቐጥታ ዝመጣጠን ምዃኑ ተረድአ። መብጽዓታት ኣምላኽ ፍቓድና ብዘየገድስ ዝፍጸም ብዝብል ትርጉም፡ ንርእሱ ዝፍጸም ኣይኮነን። የግዳስ፡ ብቈራጽ ስጕምቲ እተሰነየ እምነት እዩ ዝሓትት። እቲ ናይ እብራይስጢ ቃል ’ ulay ፡ “ምናልባት” (ኢያ 14፡12)፡ ፍርሕን ጥርጣረን ክገልጽ ይኽእል እዩ፡ መብዛሕትኡ ግዜ ግን ተስፋን ኣወንታዊ ነገር ከም ዝፍጸም ትጽቢትን ዘመልክት እዩ (ዘፍ 16፡2፤ ዘሁ 22፡6, 11፤ ዘሁ 23፡3)።

`እንታይ ዓይነት ምስምሳት፡ “ንኣሽቱ” ምስምሳት፡ ንጐይታ ምሉእ ብምሉእ ከይንስዕብ ክዓግቱና ዝኽእሉ ዓይነታት ነገራት እዮም?`