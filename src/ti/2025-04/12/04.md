---
title:  ንጹር ዶባት
date:   16/12/2025
---

እያሱ፡ ነተን ኣብ መጀመርታ እታ መጽሓፍ ዝተጻሕፈትሉ ቃላት (ኢያ 1፡7, 8) ተጠቒሙ፡ እቲ ኣብ ቅድሚ እስራኤል ዝነበረ ዕማም ብቐንዱ ብባህሪኡ ወተሃደራዊ ከምዘይኮነ ይገልጽ። መንፈሳዊ እዩ። ምስቲ ኣብ ኦሪት ንዝተገልጸ ፍቓድ ኣምላኽ ምእዛዝ ድማ ዝተኣሳሰር እዩ።

`እያሱ ብዛዕባ ርክብ እስራኤል ምስቶም ኣብ ከባቢኣ ዝነበሩ ኣህዛብ ከምዚ ዝኣመሰለ ጽኑዕ መርገጺ ዝሓዘ ስለምንታይ ይመስለካ ?(ኢያ 23፡6-8, 12, 13)።`

እስራኤል ዘጋጥማ ዘሎ ሓደጋ ጽልኢ ናይቶም ዝተረፉ ኣህዛብ ዘይኮነስ ሓደጋ ምሕዝነቶም እዩ። ኣጽዋሮም ንእስራኤል ዝኾነ ብድሆ ዘይየስዕብ ክኸውን ይኽእል እዩ፤ እንተኾነ ግን ስነ-ሓሳባቶምን ክብርታቶምን (ወይ ጸረ-ክብርታቶም) ካብ ዝኾነ ወተሃደራዊ ሓይሊ ንላዕሊ ጎዳኢ ክኸውን ይኽእል እዩ። እያሱ ንኣቓልቦ እቶም መራሕቲ እቲ ዘለዉሉ ግርጭት ብቕንዱ መንፈሳዊ ምዃኑ እዩ ከርእዮም ዝጽዕር። ስለዚ እስራኤል ፍሉይ መንነታ ክትሕሉ ኣለዋ።

ስም ሓደ ጣኦት ምጽዋዕ፡ ብእኡ ምምሓል፡ ንዕኡ ምግልጋል ወይ ምስጋድ ዝብል ምኽልካል ምስ ኣምልኾ ጣኦት ዝተኣሳሰር እዩ። ኣብ ጥንታዊ ቀረባ ምብራቕ( Near East)፡ ስም ሓደ ኣምላኽ ንህላወኡን ሓይሉን ይውክል ነበረ። ኣብ መዓልታዊ ሰላምታ ወይ ንግዳዊ ልውውጥ ኣስማት ባዕዳውያን ኣማልኽቲ ምጽዋዕ ወይ ምጥቃስ ማለት ስልጣኖም ምፍላጥ ማለት ኮይኑ ንእስራኤላውያን ኣብ እዋን ጸገም ሓይሎም ንኽደልዩ ክመርሖም ይሕግዞም (ምስ መሳ. 2፡1-3, 11-13 ኣነጻጽሮ)።

ምስቶም ዝተረፉ ከነኣናውያን ምውሳብ ሓደጋ፡ መንፈሳዊ ንጽህና እስራኤል ምጥፋእ ዘስዕብ እዩ። ዕላማ ናይቲ እያሱ ዝሃቦ ምኽሪ፡ ዓሌታዊ ወይ ብሄራዊ ንጽህና ንምድንፋዕ ዘይኮነስ፡ ካብቲ ናብ መንፈሳዊ ውድቀት እስራኤል ክመርሕ ዝኽእል ኣምልኾ ጣኦት ንምርሓቕ እዩ። ጉዳይ ሰሎሞን ድራማዊ ኣብነት ናይቲ ዘሕዝን መንፈሳዊ ሳዕቤን መውስቦ እዩ (1 ነገ 3፡1, 1 ነገ 11፡1–8)፤ ኣብ ሓድሽ ኪዳን ክርስትያናት ምስ ዘይኣመንቲ ርክብ ሓዳር ከይደልዩ ብግልጺ መጠንቀቕታ ተዋሂብዎም ኣሎ (2ቆሮ 6፡14)፡ ዋላ እኳ፡ ኣብ ጉዳይ ዝጸንሐ ሓዳር፡ ጳውሎስ ካብቲ ዘይኣማኒ መጻምድቲ ፍትሕ ዘይመክር እንተኾነ፡ ነቲ መጻምድቲ ናብ ጐይታ ክመልስዎ ተስፋ ብምግባር ኣብነታዊ ክርስትያናዊ ህይወት ክነብሩ ይጽውዖም (1ቆሮ. 7፡12–16)።

`እያሱ ካብ ጐዳኢ ዝምድናታት/ርክባት ዝሃቦ መጠንቀቕታ፡ እቲ ክርስትያን ምስ “ዓለም” ዘለዎ ርክብ ናብ ሕቶ ምምራሕ ዘይተርፍ እዩ። ከመይ ጌርና ምስቲ ኣብ ከባቢና ዘሎ ሕብረተሰብ ሚዛናዊ ዝምድና ክንገብር ንኽእል?`