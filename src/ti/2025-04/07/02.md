---
title:  ፈለማ ኪዳን
date:   09/11/2025
---

`እያሱ 5፡1-7 ኣንብቡ። ስለምንታይ እዩ እግዚኣብሄር ንእያሱ ኣብዚ ፍሉይ ናይ ስዕረት ግዜ ንኻልኣይ ወለዶ እስራኤላውያን ክገዝር ዝኣዘዞ?`

እታ ሃገር ድሕሪ ምድህሳሳ፡ ዘተባብዕ ጸብጻብ ሰለይትን፡ ከምኡ’ውን ተኣምራዊ ምስጋር ሩባ ዮርዳኖስ፡ ቅልጡፍ ውግእ ምስ ጸላኢ ምተጸበና። እንተኾነ ግን ካብቲ ወተሃደራዊ ስዕረት ንላዕሊ ኣገዳሲ ነገር ኣሎ፡ ንሱ ድማ እስራኤል ምስ ኣምላኽ ዝኣተወቶ ቃል ኪዳን እዩ።

እቲ ሓድሽ ወለዶ ነቲ መሬት ኣብ ምውሳድ ቅድሚ ምጽማዱ፡ ምስቲ ዋና መሬት ዘለዎም ፍሉይ ርክብ ምሉእ ብምሉእ ክፈልጡ ነይርዎም። ምሕዳስ ምልክት ኪዳን፡ ነቲ ኣምላኽ ንእስራኤል ብሰላም ንዮርዳኖስ ንምስጋር ዝገበሮ ጸጋን ተኣምራውን ተግባር ምላሽ ኮይኑ ዝመጽእ እዩ።

ምስ እግዚኣብሔር ዝኣተናዮ ቃል ኪዳን ኩሉ ግዜ ነቲ ድሮ ዝፈጸመልና ናይ ምስጋና መልሲ ክኸውን ኣለዎ፣ ፈጺሙ ምስ ጠለባቱ ብሕጋዊ መንገዲ ብምስምማዕ ገለ ረብሓ ንምርካብ ናይ ምፍታን ተግባር ክኸውን የብሉን። (እዚ ተመሳሳሊ ኣምር’ዚ፡ ከምቲ ኣብታ ናብ ሰብ ገላትያ ዝጸሓፋ መልእኽቲ ብዝያዳ ብንጹር ዝርአ፡ ምስቶም ዝተለወጡ ኣህዛብ ደቂ ተባዕትዮ ንክግዘሩ ዝጽዕሩ ዝነበሩ ሰባት ኣብ ዝገበሮ ቃልሲ ወሳኒ ምንባሩ ዘጠራጥር ኣይኮነን።)

እስራኤል ኣብ ኣፍደገ እቲ ዝዓበየ ወተሃደራዊ ወፍሪ ታሪኻ ስለ ዝነበረት፡ ምሉእ ደምበ ኣብ ምድላዋት ውግእ ክጽመድ ኢና እንጽበ። ከምኡ እዩ ነይሩ፡ ግን በቲ ልሙድ መገዲ ኣይነበረን። ኣብ ክንዲ ነቶም ኣፍራስ ኣሲሮም ኣስያፍ ዝስሕሉ፡ ንመብዛሕትኡ ናይ ውግእ ሓይሊ ብውሑዱ ንሰለስተ መዓልታት ተቓላዕቲ ዝገብሮ ስርዓት ተጸምዱ።

እዚ ዝገበሩ ድማ ምስቲ ካብ ግብጺ ዘናገፎም ኣምላኾም ዝነበሮም ርክብ ንምጽንባል እዩ። ንምንታይ? ምኽንያቱ እቲ ውግእ ናይ እግዚኣብሄር ምዃኑ ስለ ዝተረድኡ። ዓወትን ዲልን ዝህቦም ንሱ እዩ። እየሱስ ነዚ መትከል ብቁሩብ ዝተፈላለየ ቃላት ሓንጺጹ “ቅድም ንመንግስቲ ኣምላኽን ጽድቁን ድለዩ፡ እዚ ዅሉ ድማ ክውሰኸልኩም እዩ”(ማቴ 6፡33)። መብዛሕትኡ ግዜ መዓልታዊ ህይወት ብህጹጽነት ብዙሓት ኣገደስቲ ነገራት ጸቕጢ ዝገብረና ይመስል እሞ ነቲ ኣብ ህይወትና ኣገዳሲ ዝኾነ ነገር ቀዳምነት ክንህቦ ንርስዕ፡ ማለት መዓልታዊ ምሕዳስ ተወፋይነትና ንክርስቶስ።

`ብዛዕባ እቲ ብዝያዳ “ኣገዳሲ” ጕዳያት ምስ ኣምላኽ ዝነበረካ ግዜ ሸለል ዝበልካሉ እዋናት ሕሰብ። እዚ ንምግባር ኣዝዩ ቀሊል ዝዀነ ስለምንታይ እዩ: ብኸመይከ ክንቃለሶ ንኽእል?`