---
title:  እታ መሬት ከም ህያብ
date:   24/11/2025
---

`ዘጸኣት 3፡8 ፤ ዘሌዋውያን 20፡22፤ ዘሌዋውያን 25፡23፤ ዘሁ 13፡27፤ ዘዳግም 4:1, 25, 26፤ ዘዳግም 6፡3፤ ከምኡውን መዝሙር 24:1 ኣንብቡ። ኣብ መንጎ ኣምላኽን እስራኤልን ምድሪ ተስፋን ዝነበረ ፍሉይ ርክብ እንታይ እዩ ነይሩ?`

ብኣዝዩ መሰረታዊ ደረጃ መሬት ንሓደ ህዝቢ ኣካላዊ መንነት ይህብ። ነቲ ሃገር ብምንጻር፡ ንሞያን ኣነባብራን ናይቲ ህዝቢ እውን ይውስን። ባሮት መበቆል ዘይብሎምን ናይ ዝኾነ ቦታ ዘይብሎምን እዮም ነይሮም፤ ብውጽኢት ስርሖም ድማ ካልእ ሰብ ይሕጎስ ነበረ። መሬት ምህላው ማለት ናጽነት ማለት እዩ። መንነት ናይቲ ዝተመርጸ ህዝቢ ምስቲ ኣብታ መሬት ዝነበሮም መንበሪ ኣጸቢቑ ዝተኣሳሰር እዩ ነይሩ።

ኣብ መንጎ ኣምላኽን እስራኤልን እታ ሃገርን ፍሉይ ርክብ ነይሩ። እስራኤል ነታ ምድሪ ካብ ኣምላኽ ከም ህያብ እምበር ከም ዘይምንዛዕ መሰል ኣይተቐበላን። እቶም ሕሩያት ህዝቢ ምስ ያህዌ ኣብ ኪዳን ዝምድና ክሳብ ዘለዉን ትእዛዛት ኪዳን ዘኽብሩን ነታ ምድሪ ክውንንዋ ይኽእሉ ነይሮም። ብኻልእ ኣዘራርባ ብዘይ በረኸት እግዚኣብሄር እታ ምድርን በረኸታን ክረኽቡ ኣይከኣሉን።

ማዕረ ማዕሪኡ ድማ እታ ምድሪ እስራኤል ንኣምላኽ ብዝበለጸ ክትርድኦ እትኽእለሉ መነጽር ከም ዝሃበት ሓቂ እዩ። ኣብታ ሃገር ምንባር ወትሩ እሙንን መብጽዓ ዝሕሉን ክእምነ ዝግብኦን ኣምላኽ መዘኻኸሮም። መሬት ይኹን እስራኤል ብዘይ ተበግሶ እቲ ምንጪን መሰረትን ህላወኦም ዝኾነ እግዚኣብሄር ኣይምሃለወን። እስራኤላውያን ኣብ ግብጺ ኣብ ዝነበሩሉ እዋን፡ ኣባይን ስርዓተ መስኖን ምስ ጻዕሪ ተደሚሩ፡ ንመነባብሮኦም ዘድልዮም ኣእካል ኣቕረበሎም። ከነኣን ዝተፈልየ እዩ ነይሩ። ንብዝሒ ቀውዒኦም ኣብ ዝናብ ይምርኮሱ ነበሩ፣ ነቲ ኩነታት ኣየር ክቆጻጸሮ ዝኽእል ድማ ኣምላኽ ጥራይ እዩ። በዚ ኸምዚ፡ እታ ምድሪ ንእስራኤል ብዛዕባ እቲ ወትሩ ኣብ ኣምላኽ ከም ዚጽጋዕ ኣዘኻኸረቶም።

እስራኤል ነታ መሬት ከም ህያብ ካብ ያህዌ እኳ እንተ ተቐበለቶ፡ ብናይ መወዳእታ ትርጉሙ፡ ኣምላኽ ባዕሉ ዋና ኮይኑ ጸንሐ። ያህዌ ከም ሓቀኛ ዋና ምድሪ ብምልእታ (መዝ 24፡1) ነታ መሬት ንእስራኤል ክምድባ ወይ ክወስዳ መሰል ኣለዎ። እግዚኣብሄር ወናኒ እታ ምድሪ እንተኾይኑ እስራኤላውያንን ብኣንጻሩ ኩሎም ደቂ ሰባት ጓኖትን ስደተኛታትን እንተኾይኖም ወይ ብዘመናዊ ኣገላልጻ ኩላትና ኣብ ምድሩ ናይ ነዊሕ ግዜ ኣጋይሽ ኣምላኽ ኢና።

`ብመንጽር 1ጴጥሮስ 2፡11ን እብራውያን 11፡9–13ን፡ ነታ ሃንዳስን ሃናጺኣን ኣምላኽ ባዕሉ ዝኾነት ከተማ ብሃንቀውታ ክትጥምታ ከም ጓናን ስደተኛን ኮይንካ ምንባር ብውልቅኻ እንታይ ትርጉም ኣለዎ?`