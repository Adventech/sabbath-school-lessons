---
title:  ብዛዕባ እዚ ነገራት እዚ ሕሰብ
date:   11/02/2026
---

እግዚኣብሄር ክንርድኦ ካብ እንኽእል ነገር ንላዕሊ እዩ ሰላም ዝህበና። እዚ ሰላም እዚ እውን “ንልብኹምን ሓሳብኩምን ብክርስቶስ የሱስ ኪሕልዎ እዩ።” (ፊልጲ 4፡7)። መንፈሳዊ ህይወትና ክንሕሉ ይግባእ። እታ ኣብ ፊልጲ 4:7 እትርከብ “ሓልዉ” እትብል ቃል፡ ካብታ “phroureō” እትብል ናይ ግሪኽ ቓል ዝመፀት እያ። ብቋንቋ ግሪኽ እዚ ቃል እዚ ንሓንቲ ከተማ ካብ ፀላእቲ ዝሕልዉ ጉጅለ ወተሃደራት ማለት እዩ (2ቆሮ 11፡32፤ ምስ ግብ ሃዋ 9፡24 ኣነፃፅር)።

ካልእ ኣዝዩ ኣገዳሲ ክፋል ኣብ ልብና ሰላም ምህላው ንሕጊ ኣምላኽ ምእዛዝ የጠቓልል። "እቶም ሕግኻ ዜፍቅሩ ብዙሕ ሰላም ኣለዎም፣ ዜዐንቅፎም ከኣ የልቦን።" (መዝ 119፡165)።

`ፊልጲ 4:8, 9 ኣንብብ።ጳውሎስ ኣብዘን ጥቕስታት እዚኣተን ንኣንበብቱ እንታይ ምኽሪ እዩ ዝህብ?`

ኣብ ፊልጲ 4፡8,9 ጳውሎስ ንኣእምሮና ክንመልኦም ዝግበኣና ሽዱሽተ ኣገደስቲ ነገራት ዝርዝር ሂብና ኣሎ። ጳውሎስ ኣብነቱ ክንስዕብ የተባብዓና እዩ። ጳውሎስ ብዛዕባ ነፍሲ ወከፍ ኣብ ዝርዝሩ ዘሎ ነገራት እውን ይዛረበሉ እዩ። ብዛዕባ ክንሓስቦም ዝግብኣና ነገራት ድማ የተባብዓና:

1. **ሓቂ።** እየሱስ ብዙሕ ግዜ ንትምህርቱ “ሓቂ እብለኩም ኣለኹ” ኢሉ እዩ ዝጅምሮ። ምሉእ ሓድሽ ኪዳን ሓቂ ንኣምላኽ ኣዝዩ ኣገዳሲ ምዃኑ ይነግረና (ግብ ሃዋ 26፡25፣ ሮሜ 1፡18፤ 1ቆሮ 13፡6፤ 2ቆሮ 4፡2፤ ኤፌሶን 4፡15፤ 1ጢሞ 3፡15፤ ያእቆብ 1፡18፤ 1ጴጥ 1፡22፤ ከምኡውን 1ዮሃ 2፡21 ኣንብብ)።
2. **ሓቀኛ።** ንእየሱስ ስለ እነፍቅሮ፡ ንሱ ድማ ሓቂ ስለ ዝኾነ፡ ኩሉ ግዜ ሓቀኛታት ክንከውን ይግባእ። እዛ ቃል እዚኣ ኣብ ካልኦት ጥቕስታት እውን “ክቡር” ተባሂላ ተፃሒፋ ኣላ። (ምስ 1 ጢሞ 3:8, 11፣ ቲቶስ 2:2 ኣነፃፅሮ።)
3. **ቅኑዕ።** እግዚኣብሄር ኩሉ ግዜ ቅኑዕ ስለ ዝገብር ቅዱስ እዩ። (እዛ ቃል እዚኣ ኣብ ፊልጲ 1፡7 ብኸመይ ከም እተጠቕመት ኣነፃፅር።)
4. **ንፁህ።** ኣተሓሳስባናን ኣካይዳናን ንፁህ ክኸውን ይግባእ። ነቲ ቅዱስ ህይወት ኣምላኽ ብእምነት ንቕበሎ። ህይወቱ ንፅፁሃት እዩ ዝገብረና (1ዮሃ 3፡3 ኣንብብ)።
5. **ተፈታዊ።** እዛ ቃል እዚኣ ብዛዕባ እቲ ኣብ ተፈጥሮ እንርእዮ ፅባቐ እያ እትዛረብ። ኣምላኽ ኣብ ምድሪ ብዙሕ ፅቡቕ ነገራት ሰሪሑ እዩ።
6. **ፅቡቕ፦** ሕያዋይ ሰብ ሕያዋይን ሓላዪን ፈቃርን እዩ። ብዘይካዚ፡ ወትሩ ብዛዕባ ከነመስግኖም ዝግበኣና ነገራት ሕሰብ።