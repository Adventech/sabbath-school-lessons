---
title:  መንፈሳዊ ፍልጠትን ግንዛበን
date:   06/01/2026
---

ሰብ ፊልጲ ጳውሎስ ኣብ ቤት ማእሰርቲ ከም ዘሎ ምስ ሰምዑ ተረበሹ። እዚ ዜና እዚ ስለምንታይ ከም ዘሕረቖም ክንርዳእ ንኽእል ኢና። ሕጂ ዕዮ ጳውሎስ ተደሪቱ ነበረ። ክጐዓዝን ክሰብኽን ኣይክእልን እዩ። ድሕሪ ደጊም ንህዝቢ እየሱስ መድሓኒ ምዃኑ ንምምሃር ናብ ኣብያተ ክርስቲያናት ኣይሁድ ክኸይድ ኣይክእልን እዩ። ኣብያተ ክርስቲያናት ክምስርት ኣይክእልን። ሰብ ፊልጲ ንኤጳፍሮዲጦስ ንጳውሎስ ንኽበፅሖን ኸተባብዖን ለኣኽዎ።

`ጳውሎስ ኣብ ቤት ማእሰርቲ ብምህላዉ እንታይ ተሰምዖ? ካብ ሓሳባቱን ስምዒታቱን ብዛዕባ ተመክሮኡ እንታይ ትምህርቲ ኽንረክብ ንኽእል? መልሲ ንምርካብ ፊልጲ 1፡12−18 ኣንብብ።`

እቲ ጳውሎስ ናብ ሰብ ፊልጲ ዝለኣኾ መልእኽቲ ኣገሪምዎም ኪኸውን ኣለዎ። መንፈሳዊ ርድኢት ጳውሎስ ኣብ ቤት ማእሰርቲ ዘሕለፎ ግዜ ከም በረኸት ንኺርእዮ ሓጊዝዎ እዩ። ቤት ማእሰርቲ ንስራሕ ጳውሎስ ፈፂሙ ደው ኣየበሎን። ስለዚ ድማ’ዩ ጳውሎስ “ግናኸ፡ ኣሕዋተየ፡ እቲ ዝበጽሓኒ መከራ ንምስፋሕ ወንጌል ኣዝዩ ኸም ዝጠቐመ፡ ክትፈልጡ እደሊ ኣሎኹ።” (ፊሊጲ 1፡12) ዝብል። ጳውሎስ ነቶም ሮማውያን ሓለውቱ ንመንግስቲ ኣምላኽ ዜጋታት ኪዀኑ ኸም ዚኽእሉ ገይሩ እዩ ዚርእዮም ነይሩ።

ጳውሎስ ኣብ ቤት ማእሰርቲ ምህላዉ ንኻልኦት ሰባት ንጐይታ ብዝያዳ ክፅዕሩ ከም ዘተባብዖም ይርዳእ ነበረ።

እቲ ዘሕዝን ግን ገለ መራሕቲ ቤተ ክርስቲያን ሕጂ ጳውሎስ ኣብ ቤት ማእሰርቲ ስለ ዝነበረ ዝያዳ ተፈተውቲን ህቡባትን ክኾኑ ይኽእሉ እዮም ኢሎም ምሕሳቦም እዩ። ጳውሎስ ስለ ዝተኣልየ፡ እዞም መራሕቲ እዚኣቶም፡ እቶም ህዝቢ ንስብከቶም ዝያዳ ኣቓልቦ ክህቦ እዩ ኢሎም ሓሰቡ። እቲ ንርእሶም ጥራይ ናይ ምሕሳብ ኣብነቶም ኣዝዩ ዘሕዝን እዩ። ዝገደደ ድማ እዞም ሰባት ናይ ቤተ ክርስቲያን ሰባት ምዃኖም እዩ! ነዊሕ እዋን ቅድሚ ጳውሎስ ኤርምያስ ከምዚ ኢሉ ኣጠንቂቑና ነይሩ፡ “ልቢ ኻብ ኲሉ ጐራሕን ኣዝዩ ሕሱምን እዩ፡ መንከ የስተውዕሎ”(ኤር 17፡9)።

ኩሉ ሰብ ክፉእ ኣይነበረን። ገለ ክርስትያናት እውን ንጐይታ ዝያዳ ይፅዕሩ ነበሩ። እዞም ዓየይቲ እዚኣቶም ንጳውሎስ ኣዝዮም ስለ ዘፍቅርዎ፡ ብሰንኪ ንእምነቱ ዘሕለፎ መከራ፡ ንእየሱስ ዝያዳ ከም ዚኣምንዎ ገበሮም። ሕጂ ብሰንኪ ጳውሎስ፡ እዞም ዓየይቲ እዚኣቶም ቅድሚ ሕጂ ናብ ዝፈርሕዎ ዝነበሩ ቦታ ከዱ። ቀደም፡ ምዝራብ ወይ ምስባኽ ይፈርሑ ነበሩ። ሕጂ ግን ፍርሒ ኣይተሰምዖምን። ብሰንኪ እዞም ተባዓት ዓየይቲ፡ ዝያዳ ሰባት ንእየሱስን ነቲ ብስራትን ተቐበልዎ።

`ኣብ ሕሉፍ ታሪኽካ ንእምነትካ ድልዱል ዝገበሩ ሕማቕ ተመክሮታት እንታይ እዮም? እዚ ተመክሮታት እዚ ብካልእ ብኸመይ ንኽትዓቢ ሓጊዙካ? ንኣምላኽ ብዝያዳ ንኽትኣምን ብኸመይ ሓጊዞምካ?`