---
title:  ሕብረት ኣብ ቤተ ክርስቲያን
date:   04/01/2026
---

`ፊልጲ 1፡3−8 ኣንብብ። ድሕሪኡ ነዞም ዝስዕቡ ሕቶታት መልሱ። ጳውሎስ ብዛዕባ እንታይ እዩ ዘመስግን? ጳውሎስ ነቶም ኣብ ፊልጲ ዝነበሩ ክርስትያናት ተስፋ ንምሃብ እንታይ በሎም? ሎሚ ዘረባ ጳውሎስ ኣዝዩ ኣገዳሲ ዝዀነ ስለምንታይ እዩ?`

ጳውሎስ እሱር እዩ። ኣማኢት ኪሎ ሜተራት ንጳውሎስ ካብቶም ኣብ ፊልጲ ዝነበሩ ክርስትያናት ይፈልዮ። ጳውሎስ ግና ብዕምቈት ብዛዕባኦም ምሕላይ ይቕፅል ኣሎ። ቤተ ክርስቲያን ፊልጲ ጳውሎስ እዩ ጀሚርዋ። ስለዚ፡ ልቢ ጳውሎስ ነቶም ኣብኡ ዘለዉ ክርስትያናት ብፍቕሪ ዝተመልአ እዩ። ስለዚ ድማ’ዩ ዝብሎም፡ "ብለውሃት ክርስቶስ የሱስ ንዅላትኩም ከመይ ገይረ ኸም ዝናፍቐኩም፡ ኣምላኽ ምስክረይ እዩ።" (ፊልጲ 1፡8፡)። ጳውሎስ ብዛዕባኦም ንኣምላኽ ኣመስገነ። ጳውሎስ ዘቕረቦ ናይ ምስጋና ፀሎት፡ ነቲ እየሱስ ኣብ ሰማይ ዝሰርሖ ስራሕ ንኽንርዳእና ይሕግዝ። እየሱስ ሊቀ ካህናትና ወይ ላዕለዋይ መራሒ እምነትና እዩ።

ብግዜ መፅሓፍ ቅዱስ፡ እቲ ሊቀ ኻህናት መሸፈኒ ኣፍልቢ ይገብር ነበረ። ኣብዚ መሸፈኒ ኣፍልቢ 12 ኣእማን ነበሩ። ንነፍሲ ወከፍ ስም ናይተን ኣብ እስራኤል ዝነበራ 12 ጕጅለ ስድራ ቤት ሓደ እምኒ ነበረ። ስለዚ፡ እቲ ሊቀ ካህናት ነቲ ናይ ኣፍልቢ መሸፈኒ ክለብስ ከሎ፡ እዚ ምስቲ ስሞም “ኣብ ልቡ” ምልባስ ሓደ እዩ ነይሩ (ዘጸ 28፡29)። ብድሕሪኡ ሓገዝ ክረኽበሎም ናብ ኣምላኽ ይኣቱ ነበረ። እየሱስ ከም ሊቀ ካህናትና መጠን ኣስማት ህዝቡ እውን ኣብ ልቡ እዩ ዝስከም።

ሽዑ ንዓና ንምሕጋዝ ናብ ኣቦ ይቐርብ። ኣብ ፊልጲ 1፡3 ጳውሎስ ከምዚ ይብል፡ “ብዝዘከርኩኹም ዘበለ ጊዜ…..ኵሉ ሳዕ ንኣምላኸይ ኤመስግን ኣሎኹ።”። እዛ ጥቕሲ እዚኣ፡ ነቲ ጳውሎስ ምስቶም ኣብ ፊልጲ ዝነበሩ ክርስትያናት ዝነበሮ ጥቡቕ ሕብረት እያ እተርእየና። ጳውሎስ ምስ እየሱስ ተሰቅዩ እዩ (ፊሊጲ 3፡10)። ብተመሳሳሊ መንገዲ’ውን፡ ሰብ ፊልጲ ምስ ጳውሎስ ተሰቀዩ። ሰብ ፊልጲ ነቲ ጳውሎስ ንኣምላኽ ዝሰርሖ ስራሕ ይድግፍዎ ነይሮም (ፊሊጲ 4፡14, 15)። ሰብ ፊልጲ “ንምስፋሕ ወንጌል ካብታ ቐዳመይቲ መዓልቲ ኽሳዕ ሕጂ፡” ደጊፎሞ እዮም(ፊልጲ 1፡5)። ስለዚ’ዩ ድማ ጳውሎስ ብዛዕባኦም ንኣምላኽ ዘመስግን። ጳውሎስ ምእንታኦም “ብሓጐስ” እዩ ዝጽሊ (ፊሊጲ 1፡4)።

ጳውሎስ ኣብ ቤት ማእሰርቲ ንነብሱ ኣይድንግጸላን’ዩ። ጳውሎስ ብዛዕባ እቲ ኣብ ቤት ማእሰርቲ ዘጋጠሞ ተመክሮ ንኣምላኽ ዘመስግነሉ ግዜ ምዃኑ ይዛረብ። ጳውሎስ ከም እሱር መጠን፡ ብዛዕባ እየሱስ ኣብ ቤት ማእሰርቲ ብስራት ኣካፈለ። ጳውሎስ ብስራት ናይ መፅሓፍ ቅዱስ ሓቂ ምዃኑ እውን ኣረጋጊፁ እዩ። ጳውሎስ ኣብ ቀረባ እዋን ናብ ቤት ፍርዲ ክቐርብ እዩ። ጳውሎስ ግን ካብ ቤት ማእሰርቲ ካብ ምውጻእ ንላዕሊ ነቶም ወተሃደራትን በፃሕትን ምድሓን እዩ ዝግደስ። ጳውሎስ ክነብር ድዩ ክመውት ኣይተጨነቐን። ጳውሎስ ኣምላኽ ነቲ ኣብ ኩሉ ዝውከል ሰብ ዝጀመሮ “ፅቡቕ ስራሕ” ከም ዝውድኦ ይኣምን (ፊሊጲ 1፡6)።