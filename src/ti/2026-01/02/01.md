---
title:  ምኽንያታት ምስጋናን ጸሎትን
date:   03/01/2026
---

### ናይዚ ሰሙን ፅንዓት ዝንበቡ
ፊልጲ 1፡3−8፤ ፊልጲ1፡9−11፤ ፊልጲ 1፡12−18፤ ቆሎሴ 1፡3−8፤ ቈሎሴ 1፡9−12።

> <p>ዝፅናዕ ጥቕሲ</p>
> “እቲ ኣባኻትኩም ሰናይ ግብሪ ዝጀመረ ኸኣ፡ ንሱ ኽሳዕ እታ መዓልቲ የሱስ ክርስቶስ ከም ዚፍጽሞ፡ እዚ ተረዲኤዮ ኣሎኹ።” ፊሊጲ 1፡6

ጳውሎስ ደብዳቤታቱ ብናይ ሰላምታን ምስጋናን ቃላት እዩ ዝጅምሮ። “ነቶም ኣብ ቈሎሴ ዘለዉ ቅዱሳንን ብክርስቶስ ኣመንቲ ኣሕዋትን፡ ካብ እግዚኣብሄር ኣቦናን ካብ ጐይታና የሱስ ክርስቶስን ጸጋን ሰላምን ይውረድኩም። እታ ብክርስቶስ የሱስ እምነትኩምን ንዅሎም ቅዱሳን ዘላትኩም ፍቕርን ምስ ሰማዕና፡ ኵሉ ሳዕ ምእንታኻትኩም እናጸሌና፡” (ቈሎሴ 1፡2, 3)።

ንሕና እውን ብዙሕ ከነመስግኖ ዝግበኣና ኣሎና። ብምሕረት ኣምላኽ ነመስግን። ኣብ ሰማይ ዘለዉ መላእኽቲ ነቲ ዘገርም ተመክሮ ምሕረት ኣምላኽ ክርድእዎ ኣይክእሉን እዮም። በቲ ኣምላኽ ዝሃበና ህያባት ሰላምን ተስፋን ፍቕርን እውን ነመስግን። ከም ደቂ ሰባት መጠን፡ ንኻልኦት ሰባት በቲ ዝገብሩልና ነገራት ከም እነመስግኖም ከነርኢ ንኽእል ኢና። ንሳቶም እውን በቲ ንሕና እንገብረሎም ነገራት ከመስግኑ ተስፋ ንገብር። ወለዲ ደቆም ንኣምላኽ ከፍቅርዎ ይጽልዩ። ወለዲ’ውን ደቆም ሓደ መዓልቲ ዝገበርዎ ኩሉ ንሓጎሶም ምዃኑ ተረዲኦም መመስገንቲ ክኾኑ ይፅልዩ።

ኣብዚ ሰሙን’ዚ ጳውሎስ ኣብ ፊልጲን ኣብ ቈሎሴን ንዝርከባ ኣብያተ ክርስቲያናት ኣብ ዝፀሓፎ መልእኽትታት መኽፈቲ ቃላት ከነፅንዕ ኢና። እዘን ቃላት እዚኣተን ምስጋናን ፀሎትን ዝመልኣ እየን። እዘን ቃላት ናይ ገዛእ ርእስና ናይ ፀሎት ህይወት ክሕይል ዝገብራ አየን።