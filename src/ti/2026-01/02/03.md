---
title:  ፀሎት ጳውሎስ
date:   05/01/2026
---

`ፀሎት ጳውሎስ ኣብ ፊልጲ 1፡9−11 ኣንብብ። ጳውሎስ ብዛዕባ እንታይ እዩ ፀልዩ? እንታይ ዓበይቲ ነገራት እዩ ንኣምላኽ ዝልምኖ? መልስታትካ ብዛዕባ ፀሎት እንታይ ይነግረካ?`

ፀሎት ጳውሎስ ብቋንቋ ግሪኽ 43 ቃላት ዝሓዘ እዩ። በዚ ውሑድ ቁፀሪ ቃላት ግን ጳውሎስ ንኹሉ ትምኒታቱን ድሌታቱን ጠርነፎ። ጳውሎስ ብዛዕባ ፍቕሪ፡ ፍልጠት፡ ምስትውዓል፡ ቅንዕና፡ ንጹህን ቅኑዕን ልቢ፡ ከምኡ’ውን ቅዱስ ህይወት ንምንባር ሓገዝ ክረክብ ይፅሊ። ፀሎት ጳውሎስ ንርእሱ ኣይነበረን። ንመላእ ቤተ ክርስቲያንን ንዕዉትነታን እዩ ፀልዩ። ገለ ካብ’ቲ ጳውሎስ ዝፀልየሎም ነገራት ብዝያዳ ንርአ:

1. **ፍቕሪ፦** ጳውሎስ፡ ቤተ ክርስቲያን ዝያዳ ከተፍቅር ጥራይ ኣይኮነን ዝፀለየ። ፈቃርን ለባምን እውን ክትከውን እዩ ፀልዩ። ጳውሎስ ቤተ ክርስቲያን መንፈሳዊ ርድኢት ክህልዋ እዩ ዝደሊ። ነዚ ርድኢት እዚ ምስ እግዚኣብሄር ካብ ንገብሮ ሕብረት ጥራይ ኢና ክንረኽቦ እንኽእል። መፅሓፍ ቅዱስ ምስ እነፅንዕ ኸኣ ፍልጠት ንረክብ (ኤፌሶን 1፡17፤ ኤፌሶን 4፡13፤ ከምኡውን 1ጢሞ 2፡4 ኣንብብ)።
2. **ፍልጠትን ምስትውዓልን፦** ፍልጠትን ምስትውዓልን ምስ ዝህልወና ቅኑዕ ካብ ጌጋ ናይ ምፍላጥ ክእለት ንውንን። ነቲ ቅኑዕ ክንመርፅ እንከለና ቅዱስ ልብን ንፁህ ኣእምሮን ክህልወና እዩ (ፊሊጲ 1፡10)።
3. **ቅንዕና፦** ብቛንቋ ግሪኽ፡ እታ ቕንዕና እትገልፅ ቃል፡ “ብብርሃን ፀሓይ እተፈርደ” ዝብል ትርጉም ኣለዋ። እዚ ናይ ቃል ስእሊ ኣካይዳና ቅዱስ ክኸውን ከም ዘለዎ ንኽንርዳእ ይሕግዘና። “ክርስትያናት ዝገብርዎ ኩሉ ከም ብርሃን ፀሓይ ንፁር ክኸውን ኣለዎ።” ⎯Ellen G. White, Reflecting Christ, page 71.\
እዚ ጥቕሲ እዚ ብሓቂ እንታይ ማለት እዩ? ዘይቅኑዓት ክንከውን ወይ ብሕቡእ ዝኾነ ነገር እንገብር ክንከውን የብልናን። ህይወትናን ተግባርናን ክፉትን ቅኑዕን ክኸውን ይግባእ። ስለዚ፡ ኣብ ብሕትና ሓደ ነገር ተዛሪብና ኣብ ቅድሚ ህዝቢ ካልእ ክንገብር የብልናን። ናይ ብሕቲ ህይወትና ምስ ህዝባዊ ህይወትና ክሰማማዕ ኣለዎ።
4. **ፅሩይን ንጹህን ልቢ፦** ካልእ ሰብ ብእየሱስ ክኣምን ዘፀግሞ ነገር ክንዛረብ ወይ ክንገብር የብልናን።
5. **ቅዱስ ህይወት ናይ ምንባር ሓይሊ፦** ብዘይ እየሱስ ቅዱስ ህይወት ክንነብር ኣይንኽእልን ኢና። ጳውሎስ ኣብቶም ናብ ሰብ ሮሜን ናብ ሰብ ገላትያን ዝፀሓፎም መልእኽትታት ብዛዕባ እዚ ሓሳብ እዚ ብዝያዳ ይዛረበሉ። ጳውሎስ ብዛዕባ እዚ ሓሳብ እዚ ኣብ ፊልጲ 3 እውን ይዛረብ።

`እየሱስ ክሳዕ ዝመፅእ ከመይ ኢሉ እዩ ፍቕርና “ክዓቢ” (ፊሊጲ 1፡9)? ስለምንታይ እዚ ናይ መፅሓፍ ቅዱስ ሓቂ ንክርስትያናዊ ህይወት ኣገዳሲ ኮይኑ (1ቆሮ 13፡1−8 ኣንብብ)?`