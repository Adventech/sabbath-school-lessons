---
title:  ነቲ ኣምላኽ ክትግብሮ ዝደልየካ ምግባር
date:   21/03/2026
---

### ናይዚ ሰሙን ፅንዓት ዝንበቡ
ቆሎሴ 4:7-9; ቆሎሴ 4:10, 11; ቆሎሴ 4:12, 13; ቆሎሴ 4:14, 15.

> <p>ዝፅናዕ ጥቕሲ</p>
> “እዚ ምእንታኹም ብክርስቶስ የሱስ ፍቓድ ኣምላኽ እዩ እሞ፡ ብዅሉ ኣመስግኑ።” (1 ተሰ 5:18)።

ኣብዚ ሰሙን እዚ፡ ነቲ ናይ መወዳእታ ክፋል ናይ መልእኽቲ ጳውሎስ ናብ ቤተ ክርስቲያን ቆሎሴ ዝፀሓፎ ክነፅንዕ ኢና። ብዛዕባ መሻርኽቲ ዕዮ ጳውሎስ ድማ ብዝበለፀ ክንመሃር ኢና። ግብሪ ሃዋርያት፡ ጳውሎስ መጀመርታ ምስ በርናባስ፡ ድሕሪኡ ምስ ሲላስ ከም ዝሰርሐ ይገልፅ። ኣስዒቡ ድማ ብዛዕባ እቲ ጳውሎስ ብዛዕባ እየሱስ ብስራት ንምክፋል ዝገበሮ ሰለስተ መገሻታት መግለፂ ይህበና።

ኣብዚ ሰሙን እዚ፡ ጳውሎስ ብስራት ንምስባኽ ዝነበሮ ትልሚ ክንርኢ ኢና። ትልሚ ጳውሎስ ኣብተን ኣገደስቲ ከተማታት መንግስቲ ሮም ብዛዕባ እየሱስ ብስራት ወንጌል ከካፍል እዩ ኔሩ። ጳውሎስ ንሰባት ኣገልገልቲ ወንጌል ክዀኑ እውን ከሰልጥኖም ይደሊ ነበረ። ጳውሎስ ነዞም ኣገልግልቲ ናብተን ዘይበፅሐን ከተማታትን ገጠራትን ሰደዶም። ገለ ካብተን ቦታታት፡ ቈሎሴን ላውዶቅያን ሂራፖሊስን ዘካትታ እየን።

ጳውሎስ ኣብ ዝገሸሉ ቦታ ኩሉ ግዜ ንሰባት ምስ ኣብያተ ክርስቲያናት የራኽቦም ነበረ። ጳውሎስ ሰባት ኣይሁድን ዘይኣይሁድን: ሰብኡትን ኣንስትን: ከምኡውን ኣባላት ቤተ ክርስቲያን ምስ ኣገልግልቲ ወንጌል ብሓባር ክሰርሑ ከም ዘለዎም ተረዲኡ ነበረ። እዞም ዓየይቲ እዚኣቶም፡ ጥኪቆስን ኣርስጣቆስን ዮስጦስን ኤጳፍራስን ሉቃስን ኒምፋን ይርከብዎም።

ኣብታ ናይ መወዳእታ ክፋል ናይ ጳውሎስ ናብ ሰብ ቈሎሴ ዝፀሓፋ መልእኽቲ፡ ብዛዕባ እታ ናብ ላውዶቅያ ዝፀሓፋ መልእኽቲ ንመሃር። እዛ ደብዳበ ጠፊኣ እያ። ጳውሎስ ኣብተን ናይ መወዳእታ ጥቕስታቱ ብዙሕ ሓበሬታ ኣቐሚጡ እዩ። ንኣርኪጶስ ዝተባህለ ሰብኣይ እውን ገለ ምኽሪ ሓዊሱ ኣሎ። ጳውሎስ ነተን ኣብያተ ክርስቲያናት ንኽፅንዕ ዝከኣሎ ኩሉ ጌሩ እዩ።