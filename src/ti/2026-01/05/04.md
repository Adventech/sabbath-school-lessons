---
title:  ህያው መስዋእቲ
date:   27/01/2026
---

`ፊልጲ 2፡17፤ 2ይ ጢሞቴዎስ 4፡6፤ ሮሜ 12:1, 2፤ ከምኡውን 1ቆሮ 11፡1 ኣንብቡ። እዘን ጥቕስታት እዚኣተን እንታይ እየን ዚምህራና?`

ጳውሎስ ምእንቲ እየሱስ ክመውት ከምዘይፈርሕ ገሊፁ እዩ (ፊሊጲ 1፡20−23)። ሕጂ ጳውሎስ ከምዚ ይብል፡ “ግናኸ ኣብቲ ናይ እምነትኩም መስዋእትን ኣገልግሎትን እንተ ተሰዋእኩ፡ ባህ ይብለኒ፡ ምስ ኵላትኩምውን እሕጐስ አሎኹ።” (ፊሊጲ 2:17)። እዚ ስእላዊ ቃል ካብቲ ብዘመን ብሉይ ኪዳን ዝነበረ መስዋእቲ መስተ ዝመፀ እዩ። ህዝቢ ኣምላኽ ከም መስዋእቲ ንኣምላኽ ዘይቲ፡ ወይኒ ወይ ማይ የፍስሱ ነበሩ (ዘፍ 35፡14፡ ዘጸ 29፡40፤ ከምኡውን 2 ሳሙ 23፡15−17 ኣንብብ)። እዚ መስዋእቲ እዚ ኣብ ሓድሽ ኪዳን ማርያም ዝገበረቶ ተግባር ክንዝክር ይሕግዘና። ማርያም ኣብ ርእሲን እግርን እየሱስ ኣዝዩ ክቡር ሽታ ኣፍሰሰትሉ (ማር 14፡3−9፤ ዮሃ 12፡3)። ብርግፅ ህያብ ማርያም ናይ ብሓቂ መስዋእቲ መስተ ኣይኮነን። ህያባ ግና ንእየሱስ ክሳዕ ክንደይ ከም እተፍቅሮ የርእየና። ስለዚ፡ ህያብ ማርያም ነቲ እየሱስ ኣብ መስቀል ንሓጢኣትና ዘቕረቦ መስዋእቲ ፍፁም ስእላዊ ቃል እዩ።

ጳውሎስ ንኣምላኽ ሰሪሑ እንተ ተቐቲሉ ሕጉስ እዩ። ሽዑ ህይወቱ ልክዕ ከም መስዋእቲ ንኣምላኽ ‘ክትፈስስ’ እያ። ኣብ ዘመን ብሉይ ኪዳን፡ ህዝቢ ኣምላኽ ምስ መስዋእቲ መስተ ካልእ ህያባት ይህቡ ነበሩ (ዘሁ 15፡1−10ን ዘሁ 28፡1−15ን ኣንብብ)። ስለዚ፡ ህይወት ጳውሎስ ምስቲ ሰብ ፊልጲ ዝገብርዎ ዘለዉ ህያብ ዝውሰኽ መስዋእቲ መስተ ሓደ እዩ። ህያቦም ድማ ህይወቶም እዩ። ሰብ ፊልጲ ንእግዚኣብሄር ከገልግሉ ምሉእ ህይወቶም ንእግዚኣብሄር ዝወፈዩ እዮም። ከም ህያው መስዋእቲ እዮም (ሮሜ 12፡1)።

እቶም ቀዳሞት ክርስትያናት ካብ ቤት ናብ ቤት እናኸዱ እምነቶም የካፈሉ ነበሩ (ግብ ሃዋ 5፡42)። ነቲ ብስራት ንዅሉ ኺሰምዖ ንዝደሊ ሰብ ኣካፈሉ። መፅሓፍ ቅዱስ ንኸፀንዑ ሰባት ናብ ቤቶም ይዕድሙ ነበሩ (ግብ ሃዋ 12፡12፣ 1ቆሮ 16፡19፣ ቆሎሴ 4፡15፣ ፊልሞን 1፡1, 2)። ንእምነቶም ካብ መፅሓፍ ቅዱስ መርትዖ የቕርቡ ነበሩ (ግብ ሃዋ 17፡11፤ ግብ ሃዋ 18፡26፤ 1ጴጥ 3፡15)። ፈለምቲ ኣድቬንቲስት እውን ከምኡ ጌሮም እዮም። እቶም ፈለምቲ፡ ፓስተራት ንዅሉ እቲ ዕዮ ክሰርሑ ኣይተፀበዩን። እቶም ፈለምቲ ንጐረባብቶም ብስራት የካፍልዎም ነበሩ። እምነቶም ድማ ኣካፈልዎም። መፅናዕቲ መፅሓፍ ቅዱስ ይህቡ ነበሩ። እቲ ፓስተር ምስ ተመልሰ ክጥመቕ ህዝቢ ኣዳለውሉ። ብሓፂሩ፡ እቶም ፈለምቲ ህያው መስዋእቲ ሓደ እዮም ኔሮም። ንሕና’ ኸ ነቲ ዝገበርዎ ክንገብሮዶ ኣይግባእን?