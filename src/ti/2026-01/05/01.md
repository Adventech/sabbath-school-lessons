---
title:  ኣብ ፀላም ዘብርሁ ከዋኽብቲ
date:   24/01/2026
---

### ናይዚ ሰሙን ፅንዓት ዝንበቡ
ፊልጲ 2፡12,13፣ ፊልጲ 2፡15, 16፣ ፊልጲ 2፡17፣ 2 ጢሞ 1፡5።

> <p>ዝፅናዕ ጥቕሲ</p>
> “ኣብ ማእከል እዚ ቔናንን ጠዋይን ወለዶ እዚ መንቅብ ዜብሎምን ግሩሃትን ሕፍቲ ዜብሎም ውሉድ ኣምላኽ ኴንኩም፡ ከም ብርሃናት ኣብ ዓለም እትበርሁ ምእንቲ ኽትኰኑ፡ ንዅሉ ብዘይምጕርምራምን ብዘይውልውልን ግበርዎ።” (ፊሊጲ 2:14, 15)።

እግዚኣብሄር ንእብራውያን ሕግታቱ ክእዘዙ ከምዚ ክብል ኣዘዞም፡ “ንስኻትኩም ከኣ፡ እዚኣተን ኣብ ቅድሚ ህዝብታት ጥበብኩምን ምስትውዓልኩምን እየን እሞ፡ ስለዚ ሐልውወን ግበርወን ድማ። ንዂሉ እዚ ሕጋጋት እዚ ሰሚዖም፡ እዚ ዓብዪ ህዝቢ እዚ ብሓቂ ፈላጥን ኣስተውዓልን ህዝቢ እዩ፡ ኪብሉ እዮም።”(ዘዳ 4:6)።

ድሕሪ ኣማኢት ዓመታት፡ እየሱስ ከምዚ በለ፡ “ንስኻትኩም ብርሃን ዓለም ኢኹም። ኣብ ከረን ዘላ ኸተማ ኽትክወል ኣይከኣላን እዩ።”(ማቴ 5:14)። ከመይ ጌርና ኢና ንሕና ምስ ብርሃን ሓደ ክንከውን እንኽእል? ምስ እየሱስ ክንሓብር ኣለና። ንሱ “ንነፍሲ ወከፍ ሰብ ዜብርህ ብርሃን ሓቂ…. ነበረ” (ዮሃ 1:9)። ዮሃ 8፡12ን ፊልጲ 2፡9−11ን እውን ኣንብብ።

እየሱስ ብርሃኑ ንኹሉ እዩ ዝህብ። ንሕና ግና መጀመርያ ህይወትና ንዕኡ ክንህብ ኣለና። ስለዚ ድማ እዩ ጳውሎስ ኣብታ ናብ ሰብ ፊልጲ ኣብ ዝፀሓፋ መልእኽቱ ዝበሎ ቃላት ሎሚ ንዓና ኣዝዩ ኣገዳሲ ዝኾውን።