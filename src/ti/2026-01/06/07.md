---
title:  ተወሳኪ ሓሳባት
date:   06/02/2026
---

“ንእየሱስ ክትመስል ትደሊ ዲኻ? ብልብኻ ከምኡ ክትከውን ትደሊ’ ዶ? ብሉፅ ክርስትያን ክትከውን እንተደሊኻ ኩሉ ነገርካ ንእየሱስ ኣረክቦ። ኩሉ እትገብሮ ድማ ንዕኡ ንምኽባር ክትገብሮ ኣለካ። እየሱስ ፍርቂ ልብኻ ኣይቅበልን እዩ። ምሉእ ልብኻ ክትህቦ እዩ ዝደሊ። ኩሉ ነገር ምእንትኡን ንዕኡን ምሕዳግ እንታይ ማለት ምዃኑ ክትመሃር ኣለካ። መፅሓፍ ቅዱስ ኣፅንዕ። መፅሓፍ ቅዱስ እንታይ ማለት ምዃኑ ፍለጥ። ትምህርታቱ ተኣዘዝ። ነዚ ነገራት እዚ ምስ እትገብር፡ ብሉፅ ክርስትያን ክትከውን ትኽእል ኢኻ። መዓልቲ መዓልቲ ኸኣ እግዚኣብሄር ምሳኻ ክሰርሕ እዩ። ቅዱስን ፍፁምን ክገብረካ እዩ። ኣብ መወዳእታ ግዜ ነቲ ናይ መወዳእታ ፈተና ክትስግሮ ክሕግዘካ እዩ። መዓልታዊ ነፍሲ ወከፍ ክርስትያን ኣካል ዘደንቕ ፈተነ እዩ። ኣብ ሰማይን ኣብ ምድርን ንዘሎ ብስራት ወንጌል እየሱስ ንሓጥኣን እንታይ ክገብረሎም ከም ዝኽእል ነርእዮ።”⎯Ellen G. White, The Acts of the Apostles, page 483, adapted.

"እየሱስ ክምለስ እንዳተፀበና ንኹሉ ሰብ ናብ እየሱስ ክጥምት ክንነግር ኣለና። ኣብ ምድሪ ንዘሎ ኩሉ ናይ መወዳእታ መልእኽቲ ምሕረት ኣምላኽ ክነብፅሕ ኣለና። እዚ መልእኽቲ ንሰባት ፍቕሪ ኣምላኽ ከርኢ እዩ። ከም ደቂ ኣምላኽ ህይወትና ክብሪ ኣምላኽ ከርኢ ኣለዎ። ፍቕርን ምሕረትን ኣምላኽ ከመይ ከም ዘድሕነናን ናብ ዝሓሸ ከም ዝቕይረናን ከነርኢ ከለና ኢና ክብሪ ኣምላኽ እነርኢ።"

“እየሱስ ብርሃን እዩ። ኣብ ኩሉ እንገብሮን እንዛረቦን ድማ ብርሃኑ ክበርህ ኣለዎ። ሽዑ ቃልናን ግብርናን ቅዱስ ክኸውን እዩ።”⎯Ellen G. White, Christ’s Object Lessons, pages 415, 416, adapted.

**መመያየጢ ሕቶታት:**

`ብዛዕባ ብጐይታ ምሕጓስ ገለ ተወሳኺ ነገር ሕሰብ። ነቲ ፍቕርን ናይ ምድሓን ሓይልን፡ ኣምላኽ ዝገብረልና ሰናይ ነገራትን ምዝካር ኣገዳሲ ዝዀነ ስለምንታይ እዩ? እዚ ነገራት እዚ ኣብ እዋን ሽግር ብኸመይ ክሕግዘካ ይኽእል?`

`ብዘይ ፍቕርን ምሕረትን ኣምላኽ ክንእዘዞ ኣይንኽእልን ኢና። እየሱስ ክምለስ ኣብ እንፅበየሉ እዋን፡ እዚ ህያባት እዚ ኣዝዩ ኣገዳሲ ዝዀነ ስለምንታይ እዩ? ብርግፅ እቲ ፅቡቕ ባህርያትና ኣየድሕነናን እዩ። ማዕረ ማዕሪኡ ድማ፡ እንተዘይተኣዚዝና ክንድሕን ንኽእል ዲና?`