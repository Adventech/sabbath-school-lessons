---
title:  ኣብ መብፅዓታት ኣምላኽ ምእማን
date:   13/01/2026
---

`ፊልጲ 1፡21–24 ኣንብብ። ጳውሎስ “ሙማተይውን ረብሓይ እዩ”(ፊልጲ 1፡21) ክብል ከሎ እንታይ ማለቱ እዩ?`

ብዙሓት ሰባት ንፊልጲ 1፡21-24 ብጌጋ ይርድእዎ እዮም። ኣብዘን ጥቕስታት እዚኣተን፡ ጳውሎስ ምንባር ምስ ምሟት እዩ ዘነፃፅር። ሓደ ክርስቲያን ንእየሱስ እዩ ዝነብር ወይ እውን ዝመውት። ምእንቲ እየሱስ እንተ ሞይትና፡ እዚ ንዓና “ረብሓ እዩ”። ሰባት ምእንቲ እየሱስ ክንመውት ድሉዋት ምዃንና ምስ ዝርእዩ፡ ሞትና ብዛዕባ እምነትና ሓያል ስብከት እዩ ዝኸውን(ፊሊጲ 1፡21)።

ስለዚ፡ ጳውሎስ ምስ ሞተ ብኡንብኡ ናብ ሰማይ ክኸይድ’የ ኣይኮነን ዝብል ዘሎ። ምስ ሞትና ዋላ ሓንቲ ኣይንፈልጥን ኢና። ምዉታት ክሳብ እየሱስ ዘተንስኦም ኣብ መቓብር እዮም ዝዓርፉ (መክ 9፡5ን ዮሃ 5፡28, 29ን ኣንብብ)። ስለዚ’ዩ ድማ ኣልኣዛር ምስ ሞተ እየሱስ ከምዚ ዝበለ, “ ‘ኣልኣዛር ፈታዊና ደቂሱ አሎ። ኣነ ግና ካብ ድቃሱ ምእንቲ ኸተንስኦ፡ ክኸይድ እየ፡” (ዮሃ11:11)።

ሰባት ምስ ሞቱ ብኡንብኡ ናብ ሰማይ እንተ ዚኸዱኸ? ነዚ መስኪን ኣልኣዛር ከመይ ከም ዝኸውን ኣብ ኣእምሮኻ እሞ ሕሰቦ: ድሕሪ ኣርባዕተ ሕጉሳት መዓልታት ኣብ ሰማይ፡ ሓደ መልኣኽ ነቲ “ሕማቕ” ዜና ሒዙ ናብ ኣልኣዛር ይመፅእ። “ይቕሬታ ኣልኣዛር። እየሱስ ግን ናብ ምድሪ ክትምለስ ይሓተካ ኣሎ። ኣብዚ ክትፀንሕ ኣይትኽእልን ኢኻ!”

ብርግፅ እዚ ዛንታ ቁሩብ ዕሽነት ክመስል ይኽእል እዩ፡ ኣይኮነን ድዩ? ምዉታት ምስ ሞቱ ናብ ሰማይ ይኸዱ ዝብል ሓሳብ ንምንታይ ኣዝዩ ጌጋ ምዃኑ ንምርዳእ ግን ይሕግዘና እዩ። ሞት ምስ ሕልሚ ዝይብሉ ድቃስ ዝመሳሰል እዩ። እየሱስ ኣብ ዳግማይ ምፅኣቱ ንሰዓብቱ ካብዚ ድቃስ ከበራብሮም እዩ። ሽዑ እየሱስ ምስቶም ኣብ ምድሪ ብህይወት ዘለዉ ሰዓብቱ ናብ ሰማይ ክወስዶም እዩ (1ተሰ 4፡16, 17)። ከምኡ’ውን ጳውሎስ ከምዚ ይብል “ኣነስ ካብ ሕጂ እስዋእ አሎኹ፡ እታ መዓልቲ ምስንባተይውን በጺሓ እያ እሞ፡” (2ጢሞ 4፡6)። “ብዝዀነ ዀይኑ ናብ ትንሳኤ ምዉታት እንተ ኣርከብኩ ኢለ፡ ብሞቱ እናመሰልክዎ፡” (ፊልጲ 3፡11)። ሽዑ እየሱስ ንጳውሎስ ምስ ኩሎም ህዝቢ ኣምላኽ ናብቲ ኣምላኽ ኣብ ሰማይ ዝሰርሓሎም ቤት ክወስዶ እዩ (ዮሃ 14፡3፤ 1ቆሮ 2፡9)።

ጳውሎስ ምእንቲ እየሱስ ክመውት ድሉው ነበረ። ንሱ ግና ካብ ሞቱ ብህይወት ምፅንሑ ንሰብ ፊልጲ ከም ዝሓይሽ ይፈልጥ ነይሩ (ፊሊጲ 1፡24)። ንእየሱስ ምንባር ዶ ይሓይሽ ወይስ ምእንታኡ ምሟት? እዚ ሕቶ’ዚ ምምላሱ ቀሊል ኣይኮነን። ጳውሎስ ከምዚ ይብል “በዘን ክልተ[ምርጫታት] እዚኣተን እጭነቕ አሎኹ፡”(ፊሊጲ 1፡23)። ክልቲኡ ምርጫታት “ ፅቡቕ ይመስለኒ” (ፊልጲ 1፡23)።