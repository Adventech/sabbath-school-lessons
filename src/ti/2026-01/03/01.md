---
title:  ህይወትን ሞትን
date:   10/01/2026
---

### ናይዚ ሰሙን ፅንዓት ዝንበቡ
ፊሊጲ 1:19, 20; 2 ቆሮ 10:3−6; ፊሊጲ 1:21-24; ፊሊጲ 1:27።

> <p>ዝፅናዕ ጥቕሲ</p>
> “ንኣይ ህይወተይ ክርስቶስ እዩ፡ ሙማተይውን ረብሓይ እዩ” (ፊሊጲ 1:21).

ሰባት መብዛሕትኡ ግዜ ሞት ባህርያዊ ክፋል ህይወት ምዃኑ ይዛረቡ። እዚ ሓሶት’ዩ። ሞትን ህይወትን ፍፁም ዝተፈላለዩ ነገራት እዮም። ሞት “ፀላኢ” ህይወት እዩ። ከምቲ ዝተሰብረ ክፍልታት መኪና ኣብ ሓዳስ መኪና ዘይግጠም ሞት’ውን ምስ ህይወት ከምኡ እዩ። ጳውሎስ እየሱስ “ነቲ ኣብ ልዕሊ ሞት ስልጣን ዘለዎ ድያብሎስ ምእንቲ ኽስዕሮ፥ ነቶም ብናይ ሞት ፍርሓት፥ ሙሉእ ዕድመኣቶም ብባርነት ተኣሲሮም ንዝነበሩ ኸዓ፥ ሓራ ምእንቲ ኸውፅእ ኢሉ” ከም ዝሞተ ይዛረብ። (እብ 2፡14, 15)።

ጳውሎስ ምእንቲ እየሱስ ክመውት ድሉው ነበረ። ጳውሎስ ብዛዕባ መጻኢኡ ርግጸኛ ኮይኑ ተሰምዖ። ክሳብ ሽዑ ግን ንጳውሎስ ኣዝዩ ኣገዳሲ ነገር ንእየሱስ ምኽባር እዩ ነይሩ። ጳውሎስ ብዝተኻእለ መጠን ንብዙሓት ሰባት ብስራት ክሰብኽ ደለየ። ምናልባት ጳውሎስ ኣብ መፅሓፍ ቅዱስ ብዙሓት ደብዳቤታት ዝፀሓፈሉ ሓደ ምኽንያት ክኸውን ይኽእል እዩ። ጳውሎስ ካብቲ ኣብ ዘመን ህይወቱ ክበፅሖ ዝኽእል ንላዕሊ ብደብዳቤታቱ ናብ ዝበዝሑ ሰባትን ቦታታትን ክበፅሕ ይኽእል ነይሩ።

ህይወት ሓፃር እያ። ንመንግስቲ ኣምላኽ ክንሰርሕ እንዳከኣልና ክንሰርሕ ኣሎና። ኣገዳሲ ክፋል ስራሕና ሰላምን ስኒትን እዩ። ከም ኣባላት ቤተ ክርስቲያን መጠን ኣብ መሰረታዊ እምነታትና ክንሰማማዕ ኣሎና። ብዛዕባኦም ምስተሰማማዕና ኣብ ቤተ ክርስቲያን ሰላም ክህልወና እዩ። ኣብዚ ሰሙን ከም እንርእዮ ጳውሎስ ንሰብ ፊልጲ ብዛዕባ ሰላምን ስምምዕን ስለምንታይ ኣብ ቤተ ክርስቲያን ኣዝዩ ኣገዳሲ ምዃኑ ፅሒፉሎም እዩ።