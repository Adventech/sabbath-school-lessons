### ሰማይን ምድርን ዘራኸበ

ክርስቶስ ኣብ ፊሊጵዩሲስን ቆላስያስን ተማሃር

ብዛዕባ እቲ ዝኸበደ እትብሎ ዝሰራሕካዮ ስራሕ ሕሰብ። ነቲ ስራሕ ኣዝዩ ከቢድ ዝገበሮ እንታይ እዩ? ሰባት ካብ ዓቕምኻ ንላዕሊንኽትገብር ትፅቢት ጌሮሙልካ ድዮም? ነቲ ስራሕ ክትሰርሕ እኹል ግዜ ነይሩካ ዶ? ነቲ ዕማም ኣይፈተኻዮን ዲኻ? እቶም ምሳኻ ዝሰርሑ ሰባት ኣይተሰማምዑኻን ድዮም? ወይስ ኣይክዕወትን እየ ኢልካ ሓሲብካ’ዶ ትኸውን?

ብዛዕባ እቲ ኣምላኽ ንሓጥኣን ንምድሓን ዘለዎ መደብ ሕሰብ። እዚ መደብ እዚ ንኹሎም ኣብ ሰማይ ኮነ ኣብ ምድሪ ዘለዉ ሰባት ክጥርንፎም ወይ ሓደ ክገብሮም እዩ። እዚ ክኸውን ይኽእል ድዩ? ከም ደቂ ሰባት መጠን ነዚ ስራሕ’ዚ ክንሰርሕ ኣይንኽእልን ኢና። ኣምላኽ ግን የኽእል እዩ። እየሱስ ናብ ሰማይ ቅድሚ ምምላሱ ንሰዓብቱ ኣዝዩ ከቢድ ዕማም ሃቦም: “ስለዚ ኺዱ ንዅሎም ኣህዛብ ብስም ኣቦን ወድን መንፈስ ቅዱስን እናኣጥመቕኩም፡ ዝኣዘዝኩኹም ኵሉ ኺሕልዉ ኸኣ እናመሀርኩም፡ ደቀ መዛሙርቲ ግበርዎም። እንሆ ድማ፡ ኣነ ኽሳዕ መወዳእታ ዓለም ኵሉ መዓልቲ ምሳኻትኩም እየ።” (ማቴ 28:19, 20)። እየሱስ ንጳውሎስ ናብቶም ኣይሁድ ዘይኰኑ ሰባት ዝለኣኾ ፡ ሓደ እኳ ዚከኣል እዩ ኢሉ ዘይሓሰቦ ነገር ኪገብር እዩ። እየሱስ ንጳውሎስ በሎ፡ “ ‘ንዓኣቶም [ንኣህዛብ] ሓቂ እንታይ ምዃኑ ንኽርድኡ ክትሕግዞም ኢኻ። ከምቶም ኣብ ጸልማት ዝነብሩ ሰባት እዮም። ብዛዕባይ ሓቂ ምሃሮም። ሽዑ ከምቶም ኣብ ብርሃን [ሓቂ መጽሓፍ ቅዱስ] ዝነብሩ ሰባት ክኾኑ እዮም። ሕጂ ሰይጣን ኣብ ልዕሊኦም ስልጣን ኣለዎ። ካብኡ [ጸልማት፡ ሓጢኣት] ናብ መንግስቲ ኣምላኽ ምርሓዮም። ሽዑ ኣምላኽ ነቲ ዝገበርዎ ግጉይ ነገር ይቕረ ክብሎም እዩ። ብኣይ ስለ ዝኣመኑ እግዚኣብሄር ከም ናይ ገዛእ ርእሱ ህዝቡ ክቕበሎም እዩ’ ። ” (ግብ ሃዋ 26:18)።

ገሊኦም ሰባት ከምኡ ዓይነት ስራሕ ክሰርሑ እንተድኣ ኣለዎም ብኡንብኡ ክገድፉ ይኽእሉ እዮም። መብጽዓታት እየሱስ ግን ክንዝክር ይግባእ። ንሰዓብቱ እየሱስ ቃል ኣትይሎም እዩ፡ “እንሆ ድማ፡ ኣነ ኽሳዕ መወዳእታ ዓለም ኵሉ መዓልቲ ምሳኻትኩም እየ።” (ማቴ 28:20)። ንጳውሎስ ድማ እየሱስ ከምዚ በሎ፡ “ግናኸ ተንስእ እሞ ብእግርኻ ደው በል፡ ነቲ ዝርኤኻዮን ኣነ ድሕርዚ ኽገልጸልካ ዘሎንን ነገር ኣገልጋልን ምስክርን ክትከውን መዲበካ ኣሎኹ፡ ስለዚ ድማ እየ እተገለጽኩልካ።” (ግብ ሃዋ 26:16)።

ብሓፂሩ፡ እየሱስ ዝኾነ ሰብ ክገብሮ ዘይክእል ስራሕ እዩ ሂብና። እዚ ዝኾነሉ ምኽንያት ድማ ነቲ ዕዮ ክንፍጽሞ ኣብኡ ክንምርኮስ ስለ ዝደሊ እዩ። እየሱስ ግን ነዚ ስራሕ’ዚ ንምስራሕ ሓይልን ፅንዓትን ከይሃበና ኣይተርፍን’ዩ። “ምስ ኣምላኽ ክንዓዪ እንከለና፡ ሓይሉ ክህበና እዩ። እግዚኣብሄር ኤልሻዳይ እዩ። ኣምላኽ ዝኣዘዘና ዘበለ ብሓይሉ ክንገብሮ ንኽእል ኢና። ኩሉ ትእዛዛት ኣምላኽ መብፅዓታት እዮም”—Ellen G. White, Christ’s Object Lessons, page 333, adapted.

ጳውሎስ ናብ ሰብ ቆሎሴ መልእኽቱ ክጽሕፍ ከሎ ኣብ ምድሪ ዝነበረ ኩሉ ሰብ ብዛዕባ ወንጌል ድሮ ሰሚዑ እዩ (ቆሎሴ 1፡23)። ብርግጽ ኩሉ ሰብ ኣይተቐበሎን። ግናኸ ነቲ እየሱስ ንሰዓብቱ ኣብ (ማቴ 28፡18–20) ከምኡ’ውን ንጳውሎስ ዝሃቦ ትእዛዝ ብጥንቃቐ ርኣዮ። እየሱስ ኩሉ ሰብ ሰዓቢኡ ወይ ድማ ክርስትያን ከም ዝኸውን ቃል ኣይኣተወን። እየሱስ በለ፡ “ እዚ ወንጌል መንግስቲ ኸኣ ንምስክር ኵሎም ኣህዛብ ኣብ ብዘላ ዓለም ኪስበኽ እዩ፡ ሽዑ መወዳእታ ይመጽእ።” (ማቴ 24:14)። እቲ ብስራት ‘ምስክር’ ክኸውን ዝኽእል ብኸመይ እዩ? እዚ ስራሕ እዚ ብልክዕ ብኸመይ እዩ ክስራሕ?

ኣብዚ ርባዕ እምበኣር ነዞም ሕቶታት እዚኣቶም ክንምልስ ክንህቅን ኢና።

ጳውሎስ ናብ ሰብ ፊልጲን ናብ ሰብ ቈሎሴን ዝጸሓፎ መልእኽትታት ከነጽንዕ ኢና። ክልቲአን ደብዳቤታት ብብዙሕ መዳይ ዝመሳሰላ እየን። ክልቲአን ደብዳቤታት ንእየሱስ ዘርእያና እየን። ነቲ ህዝቢ ኣብ ሰማይን ኣብ ምድርን ክጥርንፎ ወይ ሓደ ክገብሮ ዝኽእል እየሱስ ጥራይ እዩ። ያእቆብ ብሕልሚ ካብ ምድሪ ክሳብ ሰማይ ዝዝርጋሕ መሳልል ረኣየ (ዘፍጥረት 28፡12፤ ምስ ዮሃንስ 1፡51 ኣነፃፅር)። እቲ መሳልል ንእየሱስ ዘርኢ ናይ ቃል ስእሊ እዩ። ከም ወዲ ሰብ መጠን እየሱስ ካብ ሓጢኣት የድሕነና እዩ። እየሱስ ወዲ ኣምላኽ ብምዃኑ ኣብ ልዕሊ ሓጢኣት ሓገዝ ክገብረልና ናብ ኣምላኽ ዓሪጉ።

መልእኽትታት ጳውሎስ ከነጽንዕ ከሎና ንእየሱስ ከም መድሓኒናን ሓጋዚናን ክንርእዮ ኢና። ጳውሎስ ብዛዕባ መለኮታውነት እየሱስ ዝብሎ ክንርኢ ኢና። እየሱስ ናብዛ ምድሪ መፂኡ ምእንቲ ከድሕነና እንታይ ከም ዝገደፈ ክንመሃር ኢና። ጳውሎስ ኣብ ቤት ማእሰርቲ ኮይኑ ናይ ሓንቲ ዝጀመራ ቤተ ክርስቲያን (ቤተ ክርስቲያን ፊልጲ) ጸገማት ክፈትሕ ክፍትን ክንርእዮ ኢና። ሽዑ ኣብ ካልእ በጺሑዋ ዘይፈልጥ ቤተ ክርስቲያን (ቤተ ክርስቲያን ቆሎሴ) ጸገማት ክፈትሕ ክፍትን ክንርእዮ ኢና። ጳውሎስ ምስታ ኣብ ዘመኑ ዝነበረት ዓለምለኻዊት ቤተ ክርስቲያን ብዙሕ ምትእስሳር ጌሩ እዩ። እዚ ምትእስሳር እዚ ንጳውሎስ ካብ ቤት ማእሰርቲ ሮማ ከይተረፈ ኣብ ቤተ ክርስቲያን ዝነበረ ጸገማት ክፈትሕ ሓጊዝዎ እዩ። ጳውሎስ ግዜኡ ሓጺር ምዃኑ ይፈልጥ ነበረ። ስለዚ፡ ቤተ ክርስቲያን ናብ ኣምላኽን ኣብ ነንሕድሕዳን ክትቀራረብ ክሕግዛ ዝከኣሎ ኩሉ ገበረ። ጳውሎስ ሎሚ ቤተ ክርስቲያን ኣምላኽ ከመይ ጌራ ምስ ሰማይ ክትሓብር ወይ ክትጽንበር ከም እትኽእል የርእየና። ሽዑ ምስ እግዚኣብሄር ሓቢርና ነቲ ኣብ ራእይ ዮሃንስ 14 ዝሃበና ስራሕ ክንሰርሕ ንኽእል ኢና: ናይቶም ሰለስተ መላእኽቲ መልእኽቲ ምስባኽ።