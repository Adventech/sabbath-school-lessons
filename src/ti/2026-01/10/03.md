---
title:  ብእየሱስ ምዕባይ
date:   02/03/2026
---

ትሕዝቶ መልእኽቲ ቆላስያስ ብዛዕባ ከመይ ጌርካ ክርስትያናዊ ህይወት ትነብር እዩ ዝዛረብ: “ደጊም ከምቲ ንጐይታና ክርስቶስ የሱስ እተቐበልኩምዎ፡ ከምኡ ኢልኩም ብእኡ ተመላለሱ።” (ቆሎሴ 2:6)። ሓቂ ክንቅበሎ እንከለና ነቲ ሓቀኛ (እየሱስ) ኢና እንቕበል እምበር፡ እኩብ ትምህርቲ ጥራይ ኣይኮናን እንቕበል። ማዕረ ማዕሪኡ ንእየሱስ ክንቅበሎ ከለና ንኹሉ ትምህርቱ እውን ኢና እንቕበል (ኤፌ 2፡20 ኣንብብ)።

ከምኡውን ንእየሱስ ክንቅበሎ እንከለና ንርእስና ምንባር ንመውት። ህይወትና ሙሉእ ብሙሉእ ነቲ ህያው እየሱስ ንህቦ።

እየሱስ ህያው ቃል እዩ። እቲ ህያው ቃል ካብቲ ፅሑፋዊ ቃል (መፅሓፍ ቅዱስ) ክፍለ ኣይክእልን እዩ። ብርግፅ ንእየሱስ ካብ መፅሓፍ ቅዱስ ጥራይ ኢና ክንፈልጦ እንኽእል። መፅሓፍ ቅዱስ ከመይ ጌርና ብእየሱስ ክንነብር ከም እንኽእል ይምህረና። ኣብ ኩሉ እንገብሮን ኣብ ነፍሲወከፍ ምርጫን ናይ መፅሓፍ ቅዱስ ሓቅን መንፈስ ቅዱስን ክመርሓና ንፍቀድ።

ኣብ ቆሎሴ 2፡7 ጳውሎስ ንክርስትያናት ምስ ተኽሊ ዘነፃፅር ስእላዊ ቃላት ይጥቀም። ጳውሎስ ከምዚ ይብል “ኣብኡ ተሰሪትኩምን ተሃኒጽኩምን” ኣብ እየሱስ። ምስ እየሱስ ከም መድሓኒና ምስ እንቕበሎ ኢና እንሓብር። ንትምህርቱ እውን ንኽተል። ሽዑ ንሕና... “ብእምነት ጽንዑ” (ቆሎሴ2:7)።

`ኢሳ 61፡3፤ ማቴ 3፡10፤ ሉቃስ 8፡11-15፤ ከምኡውን 1ቆሮ 3፡6 ኣንብብ። እዘን ጥቕስታት እዚኣተን ነቲ ስእላዊ ቃል ተኽሊ ብዝበለፀ ንምርዳእ ብኸመይ ይሕግዛና? እዚ ስእላዊ ቃል ብዛዕባ እምነትና ከም ክርስትያናት እንታይ የርእየና?`

ጳውሎስ ብዛዕባ እቶም ክርስትያናት ክመርፅዎም ዝኽእሉ ክልተ ዓይነት ተኽልታት ይዛረብ። እቲ ቀዳማይ ዓይነት ተኽሊ ምስቶም “ኣእዋም ጽድቂ” ከምኡ’ውን “ንኽብሩ ዚኸውን ተኽሊ እግዚኣብሄር” (ኢሳ 61፡3) ዝኾኑ ክርስትያናት ሓደ እዩ። እዞም ክርስትያን እዚኣቶም ብጐይታ ዕቤቶም ቀፃሊ እዩ። ንእየሱስን ትምህርቱን ዝሓዙ እዮም። እቲ ካልኣይ ተኽሊ ኣርቲፊሻል ወይ ናይ ስኑዕ እዩ። እቲ ተኽሊ ናይ ብሓቂን ህያውን ይመስል። ብሓቂ ግን ህይወት ዘይብሉ ወይ ሞዉት እዩ። ትምህርቲ ደቂ ሰባትን ሰብ ዝሰርሖ ሕግታትን ሓሳባትን ክንክተል ከለና ከም ባሮት ኢና እንኸውን (ቆሎሴ 2፡8)። እየሱስ ካብ ሓጢኣት ሓራ ጌሩና እዩ። እንደገና ግና ባሮት ክንከውን ንኽእል ኢና (ገላ 5፡1፤ ምስ ግብ ሃዋ 15፡10 ኣነፃፅሮ)።

ናይ ሓሶት ትምህርቲ ክንቅበል ከለና ንእየሱስ ኢና እንነፅጎ። ስለምንታይ? ከመይሲ፡ ናይ ሓሶት ትምህርቲ ካብቲ ብዛዕባ እየሱስ ዚገልፅ ብስራት ስለ ዝፈልየና እዩ። ናይ ሓሶት ትምህርቲ ክንቅበል ከለና፡ ልዕሊ ናይ መፅሓፍ ቅዱስ ሓቂ ንሰብኣዊ ሓሳባት ንቕበል ኣለና (ገላ 1፡6– 9 ኣንብብ)። ኣብ ዘመነ ሓድሽ ኪዳን ዝነበሩ ክርስትያናት ነዚ ጌጋ እዚ ኣብ ናይ ምፍፃም ኣብ ሓደጋ ነበሩ። እንተዘይተጠንቂቕና ንሕና እውን ከምኡ ኢና።