---
title:  እየሱስ ቅድሚ ኹሉን ዕዙዝን እዩ
date:   14/02/2026
---

### ናይዚ ሰሙን ፅንዓት ዝንበቡ
ዘፍ 1:26, 27; ቆሎሴ 1:15–17; ኤፌ 1:22; ቆሎሴ 1:18።

> <p>ዝፅናዕ ጥቕሲ</p>
> “ንሱ መልክዕ እቲ ዘይርኤ ኣምላኽ፡ በዅሪ ዅሉ ፍጥረትውን እዩ። ኣብ ሰማያትን ኣብ ምድርን ዘሎ፡ ዚርኤን ዘይርኤን፡ ዝፋናት ኰኑ ወይስ ጕይትነት፡ ሕልቅነት ወይስ ስልጣናት፡ ኵሉ ብእኡ ተፈጢሩ አሎ እሞ፡ ኵሉ ብእኡን ንእኡን እዩ እተፈጥረ። ንሱ ኸኣ ቅድሚ ዅሉ እዩ፡ ኵሉውን ብእኡ ቘይሙ አሎ።” (ቆሎሴ 1:15–17)።

ኣብዚ ሰሙን እዚ፡ ብዛዕባ መልእኽቲ ጳውሎስ ናብ ሰብ ቈሎሴ እንደገና ክነፅንዕ ኢና። ኣብ 1ይን 2ይን ትምህርቲ ብዛዕባ ቆሎሴ ቁሩብ ተዛሪብና ኢና። ኣብ 2ይ ትምህርቲ፡ ናይ ሓሙስ መፅናዕቲ፡ ጳውሎስ ኣብ ከተማ ቆሎሴ ንዝርከቡ ክርስትያናት ከም ዝፀለየ ርኢና (ቆሎሴ 1፡9–12)። ጳውሎስ ኣብ ፍቕዲ 12ን 13ን ንመንግስቲ ኣምላኽ ምስ መንግስቲ ሰይጣን የነፃፅራ። መንግስቲ ኣምላኽ ብብርሃን ክትምሰል ከላ፡ መንግስቲ ሰይጣን ድማ ብፀልማት እያ እትምሰል። ኣምላኽ ካብ ሓይሊ ሰይጣን ኣድሒኑና እዩ። ዜጋታት መንግስቱ ድማ ገበረና። እግዚኣብሄር ኣቦ ምእንቲ እየሱስ ሓጢኣትና እውን ይቕረ ይብለና እዩ (ቆሎሴ 1፡13, 14)።

እየሱስ ኣምላኽና እዩ። ንሱ እዩ ፈጢሩና። እዚ ኣምላኽ እዚ ድማ እዩ ዘድሕነና። ብእየሱስ ክንኣምን ከለና እግዚኣብሄር ካብ መንግስቲ ሰይጣን የውፅኣና። ዜጋታት ሰማይ ከኣ ይገብረና። እግዚኣብሄር ነዚ ነገራት እዚ ዝገብረልና ብሰንኪ ኩሉ እቲ እየሱስ ንዓና ንምድሓን ዝገበሮ እዩ።

ኣብዚ ሰሙን እዚ ጳውሎስ ብዛዕባ እየሱስ ኣብ መልእኽቲ ቈሎሴ ዝበሎ ገለ ነገራት ክንርኢ ኢና። እዘን ጥቕስታት እዚኣተን ኣብ ምሉእ መፅሓፍ ቅዱስ ብዛዕባ እየሱስ ካብ ዝተባህላ ኣዝየን ፅቡቓት ቃላት ዝበሃላ እየን።