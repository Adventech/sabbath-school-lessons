---
title:  ሰብኣይን ሰበይትን
date:   15/03/2026
---

ሓድሽ ኪዳን ንቤተ-ክርስቲያን ዝኸውን ፅቡቕ ምኽሪ ዘጠቓልል እዩ (ኤፌ 5፡21-6፡9፤ ቆሎሴ 3፡18-4፡1፤ ቲቶ 2፡1-10፤ ከምኡውን 1ጴጥ 2፡18-3፡7 ኣንብብ)። እዚ “ሕግታት ቤት” እዚ፡ ከምቲ ስሙ፡ ብዝዕባ ኣብታ ስድራ ቤት መን ሓላፊ ምዃኑ ጥራይ ዘርኢ ኣይኰነን። እቶም ሕግታት ስድራቤታት ዝምድናኦም ሕጉስን ጥዑይን ንክኸውን ዝሕግዝ ምኽሪ እውን የጠቓልል።

`ቈሎሴ 3:18, 19 ኣንብብ። ጳውሎስ ኣብዘን ጥቕስታት እዚኣተን ከመይ ዝብለ ምኽሪ እዩ ዝህብ? ጳውሎስ ኣብ ኤፌ 5፡22–25,33 እንታይ ተወሳኺ ናይ ምኽሪ ቃላት እዩ ሂቡ?`

ሓያለ ሰብኡት ነዛ መፅሓፍ ቅዱሳዊት ጥቕሲ ይፈትውዋ እዮም : “ኣትን ኣንስቲ፡ ….ንሰብኡትክን ተኣዘዛኦም።” (ቆሎሴ 3:18)። እዞም ሰባት እዚኦም ግን ነታ ንዓኣቶም ተኣዘዙ እትብል ክፋል ናይታ ጥቕሲ ወሲዶም ነታ “ከምቲ ንጐይታ ዚግባእ ጌርክን” እትብል ይገድፍዋ። ሓድሽ ኪዳን ኣብ ዝኾነ ቦታ ደቂ ኣንስትዮ ንኹሎም ደቂ ተባዕትዮ ክእዘዛ ከም ዘለወን ኣይምህርን እዩ። ሓድሽ ኪዳን ደቂ ኣንስትዮ ከም ባሮት ክኾኑ ወይ ሰብኡተን ዝደለይዎ ወይ ዝሓተትወን ክገብራ ከም ዘለወን ኣይምህርን እዩ። ጳውሎስ እታ ሰበይቲ ቅድም ንጐይታ ደሓር ድማ ንሰብኣያ እምንቲ ኽትከውን ኣለዋ ይብል። ሰብኣይ ንባህርያት ሰበይቱ ክቆፃፀር የብሉን። ቅኑዕን ጌጋን እውን ክውስነላ የብሉን። መፅሓፍ ቅዱስን መንፈስ ቅዱስን ባዕላ ክትውስን ክሕግዝዋ እዮም።

እየሱስ ንቤተ ክርስቲያን የፍቅራ ስለ ዝነበረ እዩ ምእንቲ ከድሕና ህይወቱ ሂቡ። ፍቕሪ እየሱስ ሰብኡት ንኣንስቶም ከመይ ጌሮም ከፍቅርወን ከም ዘለዎም ዘርኢ እዩ (ኤፌ 5፡25)። ሰብኡት ንኣንስቶም ከታልልወን የብሎምን። ናይ ሓዳር መብፅዓኦም ከኽብሩ ኣለዎም። ሰብኡት ንኣንስቶም ንበረኸት ዝዀነ ውሳነታት ኪገብሩ ኣለዎም። ሰብኣይ ንሰበይቱ ብኸምዚ ጌሩ ምስ ዘፍቅራ፡ ነቲ ከተኽብሮ ዝተዋህባ ትእዛዝ ክትእዘዝ እዩ ዝሕግዛ (ኤፌ 5፡33)።

ኣብ ጥዑይ ክርስትያናዊ ሓዳር፡ ሰብኣይን ሰበይትን ከም መፃምድቲ መጠን ነገራት ብሓባር ክገብሩ ኣለዎም። ከም መፃምድቲ ብሓባር ውሳነታትን ትልሚታትን ክገብሩ ይግባእ። ሓደሓደ ግዜ ኣብ ምይይጣቶምን ትልሞምን ንደቆም ከካትትዎም ከድልዮም ይኽእል እዩ። ወለዲ ኣብ ቅድሚ ቆልዑ ፈፂሞም ክበኣሱ ወይ ክካትዑ የብሎምን። ሰብኣይን ሰበይትን ክሰማምዑ እንተዘይክኢሎም ከ? መፅሓፍ ቅዱስ እንታይ ክንገብር ከም ዘለና ይነግረና እዩ። እታ ሰበይቲ ንውሳነ ሰብኣያ ክትቅበሎ ኣለዋ፣ እዚ ድማ ኣንፃር ሓቂ መፅሓፍ ቅዱስ ክሳብ ዘይኮን እዩ። እዚ ምኽሪ እዚ ነታ ስድራ ሰላም ከምፅኣላ እዩ። ማዕረ ማዕሪኡ ድማ ብዙሓት ሰብኡት ኣንስቶም ጥበባዊ ምኽሪ ዝሃበኦም እዋን ክዝክሩ ይኽእሉ እዮም። ሰብኣይን ሰበይትን ብጥምረት ብሓባር ምስ ዝሰርሑ፡ ሓዳሮም ሕጉስ ክኸውን እዩ።