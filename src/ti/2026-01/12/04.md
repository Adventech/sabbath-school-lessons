---
title:  ብሓባር ምዕያይ
date:   17/03/2026
---

`ቆሎሴ 3፡22–25 ከምኡውን ቆሎሴ 4፡1 ኣንብብ። ጳውሎስ ኣብዘን ጥቕስታት እዚኣተን ንባሮት እንታይ ምኽሪ እዩ ዝህቦም? እዘን ጥቕስታት እዚኣተን ብዛዕባ ምስ ሰባት ምዕያይ እንታይ ኣገዳሲ ሕግታት እየን ዝምህራና?`

ኣብዚ ዘመን ሰባት ሓድሓደ ግዜ ነቲ ኣርእስቲ ባርነት ከም መመኽነይታ ተጠቒሞም ንገለ ክፋል መፅሓፍ ቅዱስ ይነፅጉ። ኣብ መፅሓፍ ቅዱስ ዘሎ ኣርእስቲ ባርነት ከነፅንዕ ከለና ግና ኣብ ብሉይን ሓድሽ ኪዳንን ዘሎ ታሪኽ መፅሓፍ ቅዱስ ክንርኢ ኣለና። መፅሓፍ ቅዱስ እግዚኣብሄር ንሰባት ብመልክዑን ምስሉን ከም ዝሰርሖም ይምህር። ሓራ ክንከውን እዩ ፈጢርና። ስለዚ ድማ እዩ ሕጊ ሙሴ እስራኤላውያን ንዘልኣለም ባሮት ክኾኑ ከምዘይብሎም ዝኣዘዘ (ዘዳ 15፡12)። ሓደ ሰብ ልዕሊ ሽድሽተ ዓመት ባርያ ክኸውን ኣይግባእን እዩ። ሽድሽተ ዓመት እቲ ዝበዝሐ ሓደ ሰብ ንኹሉ ዕዳኡ ንኽመልስ ክሰርሓሉ ዘለዎ ግዜ እዩ ኔሩ (ዘጸ 21፡2-6፤ ዘሌዋ 25፡39-43)። ኣብ ዘመነ ሓድሽ ኪዳን ዝነበረ ባርነት ምስ ባርነት ዘመንና ዝዳረግ ኣይነበረን። ኣብ ዝሓለፈ ኣማኢት ዓመታት ዝነበረ ባርነት ንቓላት ኣዝዩ ዘስካሕክሕ ገበን እዩ ኔሩ።

ኣብ ዘመነ ሓድሽ ኪዳን ቤተ ክርስቲያን ሕጊ ሮም ክትክተል ደለየት። ሕጊ ሮም ዜጋታት ባሮት ኪውንኑ ይፈቅድ ነበረ። ይኹንምበር ሕጊ ሮም ግን ንባሮት ብዙሕ መሰላት ወይ ፍቓድ ይህቦም ነበረ። እዚ መሰላት እዚ፡ ብዙሕ ካብቲ ስሩዓት ዜጋታት ዝገብርዎ ዝነበሩ ነገራት ንምግባር ፍቓድን ሕጋዊ ስልጣንን ዘጠቓለለ እዩ። ክርስትያናት ኣብ ዘመነ ሓድሽ ኪዳን ባርነት ከብቅዕ እንተዝፍትኑ ፃዕሮም ነቲ ኣምላኽ ዝሃቦም ዕዮ ምጎድኦ።

ከም ኣባል ቤተ ክርስቲያን መጠን፡ እቲ ባርያ መጀመርያ ንኣምላኽ እሙን ክኸውን ኣለዎ። ክርስትያን ጎይቶት ነቶም ባሮቶም ፍትሓውነትን ሕያውነትን ከርእዩ ኣለዎም። ጳውሎስ ንጐይቶት፡ “ኣቱም ጐይተት፡ ንኣኻትኩምውን ኣብ ሰማይ ጐይታ ኸም ዘሎኩም ፈሊጥኩምሲ፡” (ቆሎሴ 4:1) ይብል። ብዘይካዚ፡ ጳውሎስ ነቲ ኣባል ቤተ ክርስትያን ዝነበረ ፊልሞን፡ ድሕሪ ደጊም ንኦኔሲሞስ ከም ባርያኡ ኸይሓስቦ ይነገሮ። እወ፡ ኦነሲሞስ ባርያ እዩ ኔሩ። ኦነሲሞስን ፊልሞንን ግና ክርስትያን እዮም ኔሮም። ስለዚ፡ ጳውሎስ ንፊልሞን ንኦነሲሞስ ከም ሓዉ ከፍቅሮ ነገሮ (ፊልሞ 1፡16)። ኣብ ብሉይን ሓድሽ ኪዳንን ህዝቢ ኣምላኽ ባሮት ወይ ኣገልገልቲ ኣምላኽ ተባሂሎም ከም ዝፅውዑ ትፈልጡ ዶ? (መዝ 34:22፣ ሉቃ 17:10፣ ከምኡውን 1 ጴጥ 2:16 ኣንብብ።) እዚ ኸኣ ካብ ትዕቢት ነፃ ዝኾነ ልቢ ንኽህልወና ኽንዝክር ኪሕግዘና ኣለዎ። ገለ ኻብቲ ኣብ ግዜ መፅሓፍ ቅዱስ ዘጋጠመ ነገራት ዘይንፈትዎ ወይ ምስኡ ዘይንሰማምዓሉ ክንከውን ንኽእል ኢና። ባርነት ሓደ ኣብነት እዩ። መፅሓፍ ቅዱስ ዝብሎ ግን ክንቅበሎ ኣለና። እንተዘይኮነ ግና ካብ ናይ መፅሓፍ ቅዱስ ሓቂ ንላዕሊ ናይ ገዛእ ርእስና ሓሳባት ኢና ኣገዳሲ እንገብሮ። መጀመርያ መፅሓፍ ቅዱስ ብዛዕባ ሓደ ኣርእስቲ ዝብሎ ኩሉ ንርአ። ሽዑ መፅሓፍ ቅዱስ ብዛዕባኡ እንታይ ከም ዚብል ብዝያዳ ኽንርዳእ ንኽእል።