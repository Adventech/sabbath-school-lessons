---
title:  ጳውሎስ ኣብ ፊልጲ
date:   30/12/2025
---

ጳውሎስ ኣብቲ ንካልኣይ ግዜ ንምስባኽ ዝገበሮ ጕዕዞ፡ ጢሞቴዎስ ምስ ጉጅለ ጳውሎስ ተሓወሰ። ድሕሪ ቁሩብ ግዜ መንፈስ ንጳውሎስ ናብ እስያ ከይኸይድ ከልከሎ (ግብ 16፡6)። ኣብዚ ኤስያ ተባሂላ ዘላ ዘመናዊት ቱርኪ እያ። በታ ለይቲ እቲኣ፡ ጳውሎስ ሕልሚ ሓለመ። ኣብቲ ሕልሚ ጳውሎስ ካብ “መቄዶንያ” ዝመፀ ሰብኣይ ይርኢ። እቲ ሰብኣይ ደው ኢሉ ንጳውሎስ በሎ, “ናብ መቄዶንያ ሕለፍ እሞ ርድኣና፡ እናበለ ይልምኖ ነበረ።” ግብ ሃዋ 16:9)። ብኡንብኡ ጳውሎስን ጉጅልኡን ካብ ጥሮኣስ ብመርከብ ተበገሱ። ኣብታ ጉጅለ ጳውሎስ ሲላስን ጢሞቴዎስን ሉቃስን ይርከብዎም። ሉቃስ ኣብ ጥሮኣስ ተሓወሶም (ግብ 16፡11)። ጳውሎስን ብፆቱን ንባሕሪ ኤጅያን ሰጊሮም ናብ ናፖሊስ ናብ ኤውሮጳ ኸዱ። ኣብኡ ግና ኣይሰበኹን። ብድሕሪኡ እታ ጉጅለ ናብ ፊልጲ ኸደት። ፊልጲ “ኣብቲ ዞባ መቄዶንያ ኣዝያ ኣገዳሲት ከተማ እያ ነይራ” (ግብ 16፡12)። ብዘይካዚ፡ ፊሊጲ ሓንቲ ኻብተን ኣብ መንግስቲ ሮማ ኣዝየን ክብሪ ዝረኸባ ከተማታት እያ ነይራ። ዜጋታት ፊልጲ ከምቶም ኣብ ጥልያን ዝነብሩ ሮማውያን ዜጋታት ድምጾም ክህቡን መሬት ክውንኑን ይኽእሉ ነይሮም። ከምኡ’ውን፡ ሰብ ፊልጲ ዝተወሰነ ግብሪ ኣይከፈሉን ኔሮም። ኣብ ከተማ ፊልጲ ዝተወልደ ዝዀነ ይኹን ሰብ ሮማዊ ዜጋ እዩ ነይሩ። ፊልጲ ኣብቲ ኣውራ-ጎደና ( Via Egnatia) ኣገዳሲት መዕረፊት እያ ነይራ። ኣውራ-ጎደና ንሮማ ምስ ምብራቕ ዘራኽብ ኣገዳሲ መገዲ እዩ ነይሩ። ስለዚ፡ ጳውሎስ ኣብ ፊልጲ ቤተ ክርስቲያን ክጅምር ደለየ። ኣብዛ ከተማ ዝርከብ ቤተ ክርስቲያን ንጳውሎስን ብፆቱን ንብዙሓት ካልኦት ኣብ ቀረባ ዝርከባ ከተማታት ብስራት ከካፍሉ ምሓገዞም። ገለ ካብዘን ከተማታት እዚኣተን፡ ኣምፊፖሊስ፡ ኣፖሎንያ፡ ተሰሎንቄን ቤርያን እየን ነይረን (ግብሪ ሃዋርያት ኣንብብ 17:1, 10)።

ብግዜ ጳውሎስ፡ ሰብ ፊልጲ ብቋንቋ ላቲን ይዛረቡ ነበሩ። እቶም ህዝቢ ግና ኣብ ዕዳጋን ኣብ ከባቢ ፊልጲ ኣብ ዝርከባ ከተማታትን ቋንቋ ግሪኽ ይዛረቡ ነበሩ። ሉቃስ ጳውሎስን ጉጅልኡን ኣብ ወሰን ሩባ ምስ ሰባት ኮይኖም ፀሎት ይገብሩ ምንባሮም ይነግረና። ኣብኡ ድማ ሊድያን ኣብ ቤታ ዝነብሩን ዝሰርሑን ሰባት ክርስትያን ኮኑ (ግብ 16፡13−15)። ሊድያ ሐራዊ ሃሪ እትሸይጥ ነጋዲት እያ ነይራ። ሊድያ ገንዘባ ንዕዮ እቲ ጳውሎስ ዘገልግሎ ዝነበረ ንኣምላኽ ንምድጋፍ ኣውዓለቶ። ጳውሎስን ሲላስን ኣብ ፊልጲ ኣብ ዝፀንሓሉ እዋን፡ ኣብ ቤት ማእሰርቲ ግዜ ኣሕለፉ። ኣብ ቤት ማእሰርቲ ምፅንሖም ከኣ፡ ሓላፊ እቲ ቤት ማእሰርቲ ክርስትያን ክኸውን ከኣለ።

ኩሎም ኣባላት ቤቱ እውን ክርስትያን ኮኑ! ፊልጲ ቤተ ክርስቲያን ንምውቓር ኣገዳሲት ከተማ እያ ነይራ። ኣብ ፊልጲ ዝነበረት ቤተ ክርስቲያን ህዝቢ ኣምላኽ ኣብ ኤውሮጳ ብስራት ከካፍሉ ሓገዘቶም። ብርግፅ ጳውሎስን ጉጅልኡን ብሰንኪ እምነቶም ኣብ ፊልጲ ተሸጊሮም እዮም። ኣምላኽ ግን መከራና ተጠቒሙ ብብስራት ወንጌል ልቢ ሰባት ክትንክፍ ይኽእል እዩ።

`ግብሪ ግብ ሃዋ 9፡16 ኣንብብ። እዛ ጥቕሲ እዚኣ መከራ ጳውሎስ ንምርዳእ ብኸመይ ትሕግዘና? እዛ ጥቕሲ እዚኣ ንዓና እውን ብኸመይ እያ እትሕግዘና?`