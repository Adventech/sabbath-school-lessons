---
title:  ጳውሎስን ቈሎሴን
date:   31/12/2025
---

መፅሓፍ ቅዱስ ጳውሎስ ናብ ከተማ ቈሎሴ ከም ዝበፅሐ ኣይገልፅን እዩ። ኤጳፍራስ ግን ኣብኡ ከም ዝነብር ንፈልጥ ኢና (ቆሎሴ 4፡12)። ኤጳፍራስ ንመጀመርታ ግዜ ብዛዕባ እየሱስ ብስራት ኣብ ቆሎሴ ዘካፈለ ሰብ እዩ (ቆሎሴ 1፡7)። ኤጳፍራስ ብኸመይ ክርስትያን ኮይኑ? ብርግጽ እንፈልጦ ነገር የብልናን። ምናልባት ኤጳፍራስ ክርስትያን ዝኾነ ጳውሎስ ኣብ ከባቢ ኤፌሶን ኣብ ዝነበረሉ እዋን ክኸውን ይኽእል እዩ፣ ኣብ መፋርቕ 50ታት ዓ.ም.። ብሰንኪ ስራሕ ጳውሎስ “እዚ፡ ኣብ እስያ ዝነበሩ ዂሎም ኣይሁድን ጽርኣውያንን ነቲ ቓል ጐይታ ኽሳዕ ዚሰምዕዎ፡” (ግብ 19፡10፤ ምስ ግብሪ ሃዋርያት 20፡31 ኣነፃፅሮ)።

መፅሓፍ ራእይ ዮሃንስ’ውን ሰዓብቲ ኣምላኽ ኣብ ኩሉ ቦታታት እስያ ብስራት ከም ዘካፍሉ ይነግረና (ራእይ 1፡4)። ምኽንያት ዓወቶም እንታይ እዩ ነይሩ? እቲ መልሲ ስብከት ጳውሎስ ዝብል እዩ። ሰባት ንመጀመርታ ግዜ መልእኽቲ ጳውሎስ ኣብ ኤፌሶን ሰምዑ። ኤፌሶን ኣብ እስያ ኣዝያ ኣገዳሲት ከተማን ዓባይ ወደብ እያ ነይራ። ኤጳፍራስ ድማ ጳውሎስ ኣብ ኤፌሶን ክሰብኽ ሰሚዕዎ። ኤጳፍራስ ሓደ ኻብቶም መሳርሕቲ ጳውሎስ ኰነ። ሽዑ ኤጳፍራስ ናብ ዓዱ ናብ ቈሎሴ ተመሊሱ ኣብኡ ብስራት ኣካፈለ።

ከተማ ቈሎሴ ካብ ሎዲቅያ ንደቡባዊ ምብራቕ ትሽዓተ ማይልስ (15 ኪሎ ሜተር) ርሒቓ ትርከብ። ተመራመርቲ ንቆሎሴ ክኹዕቱ ጀሚሮም ኣለዉ። ስለዚ፡ ኣብ’ዚ እዋን’ዚ ብዛዕባኣ ብዙሕ ንፈልጦ የብልናን። ኣብቲ ክፋል እታ ሃገር ክሳብ 10,000 ዝበፅሑ ኣይሁድ ከም ዝነብሩ ንፈልጥ ኢና። ካብ ቈሎሴ ዝተረኽበ ሳንቲም ከም ዝሕብርዎ፡ ኣብኡ ዝነበሩ ሰባት ንብዙሓት ኣማልኽቲ የምልኹ ነበሩ። ስለዚ፡ ክርስትያናት ኣብ ቈሎሴ ብስራት ንምክፋል ይፅገሙ ነበሩ። ብዘይካዚ፡ ክርስትያናት ኣብታ ኸተማ እቲኣ ንኣምላኽ እሙናት ንምዃን ይሽገሩ ነበሩ። ፊልሞን ካልእ ኣብ ቈሎሴ ዚነብር ዝነበረ ክርስትያን እዩ። ምናልባት ፊልሞን ምስ ኤጳፍራስ ኣብ ዝነበረሉ እዋን ኣቢሉ ክርስትያን ኮይኑ ይኸውን።

`ፊልሞን 1፡15, 16 ኣንብብ። ቈሎሴ 4፡9 እውን ኣንብብ። ጳውሎስ ንፊልሞን ንኣነሲሞስ እንታይ ክገብረሉ ሓቲትዎ?`

ስርዓት ሮማውያን ጳውሎስ ንኦነሲሞስ ናብ ፊልሞን ክመልሶ ከም ዘለዎ ይገልፅ ነበረ። ጳውሎስ ግና ንፊልሞን ንኦነሲሞስ ሕያውነት ከርእዮ ሓተቶ። ኦነሲሞስ ባርያ እዩ ነይሩ። ጳውሎስ ግን ንፊልሞን ንኦነሲሞስ ከም ብክርስቶስ እየሱስ ሓዉ ክሓስቦ ሓተቶ (ፊልሞን 1፡16)።

`ብርግጽ ባርነት ክፉእ እዩ። ጳውሎስ ንፊልሞን ንኦነሲሞስ ናጽነቱ ክህቦ እንተዝነግሮ ክንምነ ንኽእል ኢና። (ኣብ ኣመሪካ ኣብ እዋን ባርነት፡ ኤለን ጂ ዋይት ንኣባላት ሻብዓይ መዓልቲ ኣድቬንቲስት ነቲ ዝነበረ ሕጊ ባርያ ከይእዘዙ ነጊራቶም። እዚ ሕጊ እዚ ሰባት ዝሃደሙ ባሮት ናብ ጎይቶቶም ክመልሱ ይእዝዝ ነበረ።) ስለዚ፡ ነቲ ጳውሎስ ንፊልሞን ዝሃቦ ምኽሪ ብኸመይ ክንርድኦ ይግባእ?`