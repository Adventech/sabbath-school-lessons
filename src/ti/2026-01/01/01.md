---
title:  ኣብ ከቢድ እዋን እውን ከይተረፈ ኣምላኽ ምሳና እዩ
date:   27/12/2025
---

### ናይዚ ሰሙን ፅንዓት ዝንበቡ
ኤፌ 3:1; 2 ቆሮ 4:7–12; ግብ ሃዋ 9:16; ፊል 1:15, 16; ፊልጲ 1:1−3.

> <p>ዝፅናዕ ጥቕሲ</p>
> “ብጐይታ ዅሉ ሳዕ ተሐጐሱ፡ ደጊመ፤ ተሐጐሱ፡ እብል ኣሎኹ።” (ፊልጲ 4:4)።

ሓደ ናይ ሻብዓይቲ መዓልቲ ኣድቬንቲስት ፓስተር ብዘይገበሮ ገበን ተኣስረ። ንኣስታት ክልተ ዓመት ድማ ኣብ ቤት ማእሰርቲ ፀንሐ። ኣብ መጀመርታ እቲ ፓስተር ሓዘነን ኩሉ ድንግርግር በሎን። ኣምላኽከ እዚ ሕማቕ ነገር ንኸጓንፎ ንምንታይ ፈቐደ? ኣምላኽ ብዛዕባኡ ግዲ የብሉን ድዩ? ነዊሕ ከይፀንሐ ግና እቲ ፓስተር ኣምላኽ ሰባት ምእንቲ ከድሕን ኢሉ ናብቲ ቤት ማእሰርቲ ከም ዝሰደዶ ተረድአ! እቶም እሱራት መንነት ናይቲ ፓስተር ምስ ተረድኡ፡ ክሰብከሎም ሓተትዎ። ስለዚ ድማ፡ እቲ ፓስተር ብዛዕባ እየሱስ ብስራት(ወንጌል) ሰበኸሎም። ከምኡውን እቲ ፓስተር ነቶም እሱራት ብዛዕባ መፅሓፍ ቅዱስ ዝገልፅ ንኣሽቱ መፃሕፍቲ ሃቦም። ነቶም እሱራት ኣጥሚቑ ድራር ጐይታ ይህቦም ነበረ። እቲ ፓስተር “ገለ መዓልታት ኣብ ቤት ማእሰርቲ ምስራሕ ዘሽግር ነበረ፥ ይኹንምበር ብዙሕ ሓጐስ’ውን ይስምዓኒ ነበረ። ጎይታ ህይወት ሰባት ክቕይር ክርኢ እንከለኹ ፍስሃ ይስምዓኒ። እግዚኣብሄር ፀሎተይ ክምልስ ርእየ እየ።”በለ።

ጳውሎስን ሲላስን’ውን ብዘይገበርዎ ገበን ተኸሰሱ። ንሳቶም እውን፡ ናብ ቤት ማእሰርቲ ኣተዉ። እቲ ሓላፊ ቤት ማእሰርቲ ዝነበረ ሰብኣይ “ኣእጋሮም ከኣ ኣብ ጒንዲ ኣጽኒዑ ኣሰረ።” (ግብ ሃዋ 16:24)። ጳውሎስ ኣብ ቤት ማእሰርቲ እንከሎ ኣብ ከተማታት ፊልጲን ቆሎሴን ንዝነበሩ ኣባላት ቤተ ክርስቲያን ደብዳቤታት ይጽሕፍ ነበረ (ፊልጲ 1፡7 ቆሎሴ 4፡3 ኣንብብ)። ኣብዚ ሰሙን እዚ ጳውሎስ ኣብ ቤት ማእሰርቲ ከሎ እንታይ ከም ዘጋጠሞ ክንርኢ ኢና። ጳውሎስ እሱር ኰይኑ ዘሕለፎ መከራ፡ ነቲ ኣምላኽ ንህይወቱ ዝሓንጸጾ መደብ ንኺርኢ ሓጊዝዎ እዩ። ኣብነት ጳውሎስ፡ ግዜ ኣብ ዝፅንክረሉ እዋን ከመይ ጌርና ንኣምላኽ ከነገልግሎ ከም እንኽእል ክምህረና ይምነ።