---
title:  ጳውሎስ፡ ናይ እየሱስ ክርስቶስ እሱር
date:   28/12/2025
---

ጳውሎስ ናብ ሰብ ፊልጲን ሰብ ቆሎሴን ደብዳቤታት ፅሒፉ እዩ። መልእኽትታት ጳውሎስ ኣብ ቤት ማእሰርቲ ስለ ዝተፃሓፋ ደብዳቤታት ቤት ማእሰርቲ ተባሂለን እየን ዝፅውዓ። (ጳውሎስ እውን ኣብ ቤት ማእሰርቲ ከሎ ናብ ሰብ ኤፌሶንን ንፊልሞንን ደብዳቤታት ፅሒፉ እዩ።) መብዛሕትኦም ምሁራት መፅሓፍ ቅዱስ ጳውሎስ ኣብ ሮማ ከሎ፡ ኣብ ከባቢ A.D. 60−62 ከም ዝፀሓፈ ይኣምኑ (ግብ ሃዋ 28፡16 ኣንብብ)።

`ኤፌሶን 3:1 ከምኡውን ፊልሞን 1 ኣንብብ። ጳውሎስ ብዛዕባ እቲ ኣብ ቤት ማእሰርቲ ዘሕለፎ ግዜ እንታይ ይብል?`

ጳውሎስ ንእየሱስ ከገልግል ምሉእ ህይወቱ ወፍዩ እዩ። እቲ ኣምላኽ ንጳውሎስ ዝነበሮ መደብ እሱር ምዃን ዘካትት እንተ ዀይኑ፡ ጳውሎስ ድሉው እዩ ነይሩ። ጳውሎስ ኣብ ቤት ማእሰርቲ ዝኣተወሉ ምኽንያት ክነግረና እንከሎ ከምዚ ይብል፡ “ብዛዕብኡ ብመቝሕ ተኣሰርኩ ልኡኽ እየ እሞ፡” (ኤፌ 6:20)። ጳውሎስ ናብ ቤት ማእሰርቲ ቅድሚ ምእታዉ፡ ይጎዓዝን ይሰብኽን ነበረ። ኣብያተ ክርስቲያናት ተኺሉን ንእግዚኣብሔር ዝኾኑ ኣገልገልቲ ኣሰልጢኑን እዩ። ምናልባት ጳውሎስ “ስለምንታይ እየ ኣብ ቤት ማእሰርቲ ዘለኹ፡ ሓራ እንተዝኸውን ንኣምላኽ ካብዚ ንላዕሊ ብዙሕ ክገብር ምኸኣልኩ!” ኢሉ ሓሲቡ ክኸውን ይኽእል እዩ፡ ጸኒሑ፡ ጳውሎስ ንኻልኣይ ግዜ ናብ ቤት ማእሰርቲ ኣተወ። ኣብኡ ከሎ ድማ እዩ 2ጢሞቴዎስ ፅሒፍዎ። ስለዚ፡ ጳውሎስ ኣብ ቤት ማእሰርቲ ኮይኑ እንተወሓደ ሓሙሽተ መልእኽትታት ሓድሽ ኪዳን ፅሒፉ።

ጳውሎስ ስም እታ ተኣሲሩላ ዝነበረላ ከተማ ኣይነግረናን’ዩ። ገሊኦም ምሁራት መፅሓፍ ቅዱስ፡ ጳውሎስ ኣብ ኤፌሶን ወይ ኣብ ቂሳርያ እሱር ከም ዝነበረ ይዛረቡ። ጳውሎስ ኣብ ኤፌሶን ኣብ ቤት ማእሰርቲ ከም ዝነበረ ዝሕብር መርትዖ መፅሓፍ ቅዱስ ግና የለን።

ጳውሎስ ኣብ ቂሳርያ ድዩ ተኣሲሩ ነይሩ? እወ፡ ጳውሎስ ግን ንመጀመርታ ግዜ ናብ ቂሳርያ ኣብ ዝኸደሉ እዋን ኣብ ዘጓነፎ ፀገም ኣይነበረን። ኣብቲ ፀኒሑ ንሰብ ፊልጲ ዝፀሓፎ ግና ናይ ብሓቂ ፅገም ኣጋጢምዎ ምንባሩ ንርዳእ (ፊልጲ 1፡20ን ፊልጲ 2፡17ን ኣንብብ)።

ኣብቲ ጳውሎስ ናብ ሰብ ፊልጲ ዝጸሓፎ መልእኽቲ፡ ቤት ማእሰርቱ ኣበይ ከም ዝነበረ ፍንጪ ይህበና። ፈለማ ጳውሎስ ብዛዕባ ሓደ ፍሉይ ቦታ ይዛረብ። እዚ ቦታ እዚ፡ ናይ ሓደ ናይቲ ከባቢ ኣመሓዳሪ መንበሪ ዝነበረ ክኸውን ይኽእል እዩ። እየሱስ ናብቲ ኣብ ኢየሩሳሌም ዝርከብ ጲላጦስ ዝፈረዶ ቦታ እዩ ተወሲዱ (ማቴ 27፡27፤ ዮሃ 18፡33)። ኣብ ቂሳርያ’ውን ጳውሎስ እሱር ኮይኑ ዝተላእከሉ ፍሉይ ቤተ መንግስቲ ነይሩ (ግብ 23፡35)። ጳውሎስ ግን ‘ፍሉይ ቤተ መንግስቲ’ ዝብላ ቃላት ቦታ ንምባል ኣይጥቀመሉን’ዩ። ጳውሎስ ነዘን ቃላት እዚኣተን ንሰባት ንምምልካት እዩ ዝጥቀመለን። ብዛዕባ እየሱስ ዝተማህሩ “ኩሎም ሓለውቲ ሮማውያን [ኣስታት 9,000 ሰብኡት]” እዮም (ፊሊጲ 1፡13)።

እዞም ሓለውቲ እዚኣቶም ኣብ ሰራዊት ሮማ እቶም ዝበለፁ ሓለውቲ እዮም ኔሮም። ንንጉስ ሮማን ነቶም እሱራትን ይሕልዉን ነበሩ። ካልኣይ፡ ጳውሎስ ካብቶም “ኣብ ቤት ንጉስ ዝነብሩ ክርስትያናት” (ፊልጲ 4፡22፡) ሰላምታ ይልእኽ። ስለዚ፡ ጳውሎስ መልእኽቲ ናብ ሰብ ፊልጲ ክፅሕፍ ከሎ ኣብ ሮማ እሱር እዩ ነይሩ። ጳውሎስ ምስቶም ኣብ ቤተ መንግስቲ ዝነብሩን ዝሰርሑን ሰባት ርክብ ነበሮ።