---
title:  ኣብ ክርስቶስ ዝነበረ ሓሳብ ምሕሳብ
date:   21/01/2026
---

መሓመድ ዓሊ “ኣነ ኣብ ምድሪ ዝበለፀ ተጓሳጣይ እየ” ኢሉ ተጃህረ። ዓሊ ኣብ 1963 ብዓለም ደረጃ ሻምፕዮን ቦክንግ ተዓወተ። ቅድሚ ሽዱሽተ ወርሒ ዓሊ ኣልቡም ተቐርፀ። ስም ናይታ ኣልቡም “ኣነ እቲ ዝዓበየ [ዝበለፀ] እየ” ዝብል ነበረ። ብርግፅ ዓሊ ኣዝዩ ንፉዕ ተጓሳጣይ እዩ ነይሩ። ክርስትያናት ንክስዕብዎ ግና ኣብነት ዝኸውን ኣይኮነን። ከምቲ እየሱስ ዝሓስቦ ክሓስቡ እንተደልዮም ኣይስዕብዎን እዮም። እየሱስ ፍፁምን ካብ ሓጢኣት ነፃን እዩ ነይሩ። እየሱስ “ከምዝኸማና ብኹሉ ዝተፈተነ እዩ፤ ግና ሓጢኣት ኣይገበረን፤ ስለዙይ ብድኻምና ክርህርሃልና ዘይኽእል ሊቀ ካህናት አይኮነን$” (እብ 4፡15)።

እየሱስ ብሓሳባቱ ሓጢኣት ኣይገበረን። ማዕረ ማዕሪኡ ድማ እየሱስ “ግና ብመከራ ተሳቐየ፣ ብመከራኡ ድማ ንኣምላኽ ምእዛዝ ተማህረ” (እብ 5፡8)። እየሱስ ወትሩ ንኣቦኡ ይእዘዝ ነበረ፡ ዋላ እውን ምእዛዝ ቀሊል ኣብ ዘይነበረሉ እዋን።

`ፊልጲ 2፡5−8። ጳውሎስ በዘን ፅቡቓትን ሓያላትን ጥቕስታት እንታይ ይብለና ኣሎ? ንዓና እንታይ ትርጉም ኣለወን? ነዚ መፅሓፍ ቅዱሳዊ ሓቂ ኣብ ህይወትና ብኸመይ ኢና እንነብሮ?`

እየሱስ ኣምላኽ እዩ። ግናኸ ሰብ ኮነ። ካብዚ ንላዕሊ ድማ እየሱስ ኣገልጋሊ ኰነ። ኣብ ፊልጲ 2፡5−8 “ኣገልጋሊ” ተባሂላ ዝተፃሕፈት ቃል ካብታ “doulou” እትብል ቃል ዝመፀት እያ። ካልእ ስም ናይ “doulou” ብቋንቋ እንግሊዝ ባርያ እዩ። እየሱስ ሰብን ኣገልጋልን ምስ ኮነ ንርእሱ ከም መስዋእቲ ሓጢኣትና ወፈየ! ኣብ ካልእ መልእኽቲ ጳውሎስ ከምዚ ይብል፡ “ኣብ ዕጸይቲ ዚስቀል ዘበለ ርጉም እዩ፡ ተጽሒፉ አሎ እሞ፡ ክርስቶስ ምእንታና መርገም ኰይኑ፡ ካብ መርገም ሕጊ ተሻየጠና።”(ገላ 3:13)። እቲ ዝፈጠረና ኣምላኽ ኣብ መስቀል ምእንታና ሞተ። ንሱ መድሓኒና እዩ። እየሱስ ምእንቲ ከድሕነና መርገም ክኸውን ኣድለየ።

ጳውሎስ ዚብሎ ዘሎ ብኸመይ ክንርድኦ ንጅምር? ኣብዘን ጥቕስታት እዚኣተን ክንገብሮ ዝብለና ብኸመይ ኢና እንገብሮ? ከመይ ጌርና ኢና ከም እየሱስ ፍቓደኛታት ክንከውን ንልብና ካብ ኩሉ ትዕቢት ነፃ ክንገብሮን ንህይወትና ንጥቕሚ ካልኦት ሰባት ክንህብን እንኽእል? እየሱስ “እቲ ኻባኻትኩም ዚበልጽሲ ግዙእኩም ይኹን። ርእሱ ዘልዐለ ኺሐስር፡ ርእሱ ዘትሐተ ኸኣ ልዕል ኪብል እዩ።” ኢሉ(ማቴ 23፡11,12)። እዘን ቃላት ነቲ ኣብ ፊልጲ 2፡5−8 ዘሎ ቃላት ጳውሎስ ብዝበለፀ ንምርዳእ ይሕግዛና።