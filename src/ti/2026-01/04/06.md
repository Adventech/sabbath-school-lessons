---
title:  ምስጢር ህይወት ኣምልኾና
date:   22/01/2026
---

`እየሱስ ሰብ ኪኸውን እንታይ እዩ ሓዲጉ? ሮሜ 8:3፤ እብ 2፡14−18፤ ከምኡ’ውን እብ 4፡15 ኣንብቡ።.`

እየሱስ ወዲ ኣምላኽ፡ ብሓገዝ መንፈስ ቅዱስ፡ ህጻን ሰብ ኰነ። እዚ ብኸመይ እዩ ተፍፂሙ? ዘለኣለማዊ ዝነበረ ከመይ ኢሉ መዋቲ ሰብ ክኸውን ዝኽእል? እዚ ምስጢር እዚ ኣካል ናይቲ ጳውሎስ “ምስጢር ናይ ኣምልኾ ህይወትና” (1ጢሞ 3፡16) ዝብሎ እዩ።

ኣብ ፊልጲ 2 ጳውሎስ ብዛዕባ እቲ እየሱስ ከም ሓደ ካባና ንክኸውን ዝገበሮ ነገራት ይዛረብ:

1. **“ንሱ ብመልክዕ ኣምላኽ ክነሱ”** (ፊልጲ 2፡6 )፦ እቲ “ ብመልክዕ ኣምላኽ ” ዝብል ቃል ካብ ‘morphē’ ዝብል ናይ ግሪኽ ቃል ዝመፀ እዩ።‘Morphē’ እየሱስ ኣምላኽ ምንባሩ የርእየና (ዮሃ 1፡1 ኣነፃፅር)።
2. **“መልክዕ ባርያ ወሲዱ ርእሱ ኣሕሰረ፡”** (ፊልጲ 2፡7)፦ ወይ ከምቲ መፅሓፍ ቅዱስ ዝብሎ “ብንብረቱ ኸም ሰብ ኰይኑ ተረኸበ” (ፊሊጲ 2፡7) “ኣገልጋሊ ኮነ” (ፊሊጲ 2፡7) እየሱስ ናይ ብሓቂ ሰብ ክኸውን ከም ኣምላኽ ዝነበሮ ሓይልን ክብሩን ገደፈ። ሰይጣን ከሕጥየና ምስ ዝፍትን ከመይ ከም ዝስምዓና እየሱስ ይርዳእ እዩ።
3. **“ርእስ ኽሳዕ ሞት ኣትሐተ”** (ፊልጲ 2፡8)፦ እየሱስ ሰብ ምስ ኮነ ንርእሱ ኣገልጋሊ ገበራ። ንእየሱስ ምስ ሉሲፈር ኣነፃፅሮ። እየሱስ ከገልግል እዩ መፂኡ፡ ሉሲፈር ግን ክቆፃፀሮ ደለየ።
4. **“ክሳዕ ሞት ኣብ መስቀል እኳ ደኣ”** (ፊልጲ 2፡8)፦ ኣብ ግዜ እየሱስ እቲ ዝኸፍአ ኣማውታ ኣብ መስቀል ሙማት እዩ ነይሩ። እየሱስ ነዚ ሞት እዚ መረፆ። እግዚኣብሄር ኣቦን እየሱስን እዮም ነቲ ኣብ መስቀል ምሟት መደብ ኣውፂኦሞ። እግዚኣብሄር ኣብን እየሱስ ወልድን ነቲ ውሳነ “ብሰላም ብሓባር” ገይሮሞ (ዘካ 6፡13)። ኣቦን እየሱስን ትልሞም ንእስራኤላውያን እየሱስ ኣብ መስቀል ቅድሚ ምሟቱ ቅድሚ ኣማኢት ዓመታት ገሊፆምሎም እዮም። እቲ ኣብ ዓንዲ ዝነበረ ተመን ንሞት እየሱስ ዝገልፅ ስእላዊ ቃል እዩ ነይሩ። ሙሴ ነዚ ተመን ካብ ኣስራዚ ሰሪሑ ኣብ ልዕሊ ምድሪ ልዕል ኢሉ ኣብ ዝርከብ ዓንዲ ሰቐሎ። እዚ ተመን እዚ ነቲ እየሱስ ናብዛ ምድሪ ክገብሮ ዝመፀ ናይ ምድሓን ስራሕ ኣርእዩ እዩ (ዘሁ 21፡9፣ ዮሃ 3፡14)። ከምቲ ጳውሎስ ዝገልፆ፡ “ንሕና ብእኡ ጽድቂ ኣምላኽ ምእንቲ ኽንከውን፡ ነቲ ሓጢኣት ዘይፈለጠ ኣብ ክንዳና ሓጢኣት ገበሮ።” (2ቆሮ 5፡21)።