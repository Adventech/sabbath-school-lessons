---
title:  ዘይምቅዳው ኣብ ፊልጲ
date:   18/01/2026
---

`ኣብታ ቤተ ክርስቲያን ዘይምርድዳእ ዘስዓበ እንታይ እዩ? ጳውሎስ ነቲ ፀገም ዝፈትሖ እንታይ እዩ ይብል? መልሲ ንምርካብ ፊልጲ 2፡1−3 ኣንብብ።`

ብርግፅ፡ ኣብ ቤተ ክርስቲያን ዝነበረ ፀገማት ንጳውሎስ ኣሕዚንዎ እዩ። ጳውሎስ ንቤተ ክርስቲያን ኣዝዩ እዩ ዝፈትዋ ነይሩ። ነታ ናይ ፊልጲ ቤተ ክርስቲያን ንሱ እዩ ጀሚርዋ። ግድን እዩ ኣብ ቤተ ክርስቲያን ዝነበረ ባእሲ ኣጕሀይዎ እዩ። ጳውሎስ ንሰብ ፊልጲ ከምቲ ኣብ ሮማ ዘለዉ መራሕቲ ቤተ ክርስቲያን ንርእሶም ጥራይ ዝሓስቡ ወይ ብትዕቢት ዝተመልኡ ከይኾኑ ኣጠንቀቖም (ፊሊጲ 1፡16)። እዞም መራሕቲ እዚኦም ፀብለል ምባል ወይ ምርኡያት ንምዃን እዮም ዝያዳ ዝግደሱ ነይሮም። ንዕላማ እየሱስ ምሕጋዝ ብዙሕ ኣይግደሱን።

ጳውሎስ ካብ ስሱዕ ልብን ካብ ሓጢኣት ትዕቢትን የጠንቅቕ (ገላ 5፡20)። ያዕቆብ እውን ከምዚ ይብል "ኣብቲ ቕንእን ሻራን ዘለዎ፡ ኣብኡ ምፍራስ ስርዓትን ኵሉ እኩይ ግብርን ኣሎ እሞ፡ እዛ ጥበብ እዚኣ ምድራዊትን ስጋዊትን ሰይጣናዊትን እያ እምበር፡ ካብ ላዕሊ እትወርድ ኣይኰነትን።"(ያእቆ 3፡16) ይብል። ብትዕቢት ዝተመልኡ ሰባት ካብቲ ብሓቂ ዘለዎም ንላዕሊ ኣገደስቲ ዝኾኑ እዩ መሲሉ ዝስምዖም። ስለዚ ድማ እዩ ጳውሎስ ኣብቲ ናብ ሰብ ገላትያ ዝፀሓፎ “ንሓድሕድና ብምትሕርራቕን ብምቅንናእንሲ ውዳሴ ኸንቱ ኣይንድለ።” (ገላ 5፡26)ዝበለ።

ጳውሎስ ነዞም ፀገማት ንምፍታሕ ክንገብሮ እንኽእል ነገራት ዝርዝር ኣቕሪቡ ኣሎ፡

1. **ኣብነት እየሱስ፦** ጳውሎስ ህይወት እየሱስ ኣንፃር ሓጢኣት ልቢ ከመይ ሓያል ኣብነት ምዃኑ የርኢ።
2. **ፍቕሪ፦** እየሱስ ፍቕሪ ኣምላኽ የርእየና። እየሱስ “ከምቲ ኣነ ዘፍቀርኩኹም፡ ነንሓድሕድኩም ተፋቐሩ፡” ኢሉ ይእዝዘና (ዮሃ 15፡12)።
3. **ሕብረት ምስ መንፈስ ቅዱስ፦** መንፈስ ቅዱስ ኣባላት ቤተ ክርስቲያን ብልቢ ኣብ ንሕድሕዶም ክቀራረቡ ይሕግዞም። ቀዳመይቲ ቤተ ክርስቲያን ነዚ ጥቡቕ ሕብረት እዚ ኣስተማቒራ እያ (ግብሃዋ 2፡42፤ ምስ 2ቆሮ 13፡14 ኣነፃፅሮ)።
4. **ሕያዋይ ልቢ፦** እየሱስ ኣብ ህይወቱ ፍቕርን ይቕሬታን ኣርእዩ እዩ (ማቴ 9፡36፤ ማቴ 20፡34፤ ከምኡውን ማር 1፡41 ኣንብብ)። ኣብ ምስላታቱ ብዛዕባ ሕያዋይ ሳምራዊ (ሉቃ 10፡33)ን ዝጠፍአ ወድን (ሉቃ 15፡20) ፍቕርን ይቕረታን ምሂሩ።
5. **ምሕረት፦** እየሱስ ምሕረት ጌሩ እዩ። ህይወት ሰዓብቱ እውን ምሕረት ከርኢ ኣለዎ(ሉቃ 6፡36)።
6. **ሰላምን ስኒትን፦** ከምቲ ጳውሎስ ዝብሎ “ከም እየሱስ ክንሓስብን ክንገብርን” ይግባእ (ፊልጲ 2፡5)።