---
title:  ምስ እየሱስ ምንባር
date:   07/03/2026
---

### ናይዚ ሰሙን ፅንዓት ዝንበቡ
ቆሎሴ 3፡1–4፤ ቆሎሴ 3:5, 6፤ ቆሎሴ 3፡6−11፤ ቆሎሴ 3፡12-14።

> <p>ዝፅናዕ ጥቕሲ</p>
> “ኣብ ልዕሊ እዚ ዅሉውን ፍቕሪ፡ ማእሰር ፍጻሜ እያ እሞ፡ ልበስዋ።” (ቆሎሴ 3:14)።

“ንናይ ሰማይ ነገር ብዙሕ ኣይትምነዩ፡ ከምኡ እንተጌርኩም ኣብዛ ምድሪ ንዝኾነ ሰብ ኣይክትጠቕሙን ኢኹም” ዝብል ኣበሃህላ ትፈልጥዎ ዶ? ብርግፅ እዚ ኣበሃህላ እዚ ገለ ሓቂ ኣለዎ። ጳውሎስ ግን ኣብ ቆሎሴ 3 ማዕሪኡ ኣገዳሲ ዝኾነ ሓሳብ ይምህረና፡ ካብዛ ህይወት እዚኣ ዝመፁ ነገራት ጥራይ እንተደሊና ንጐይታ ኣይክንጠቅምን ኢና።

ጳውሎስ ንመዓልታዊ ህይወት ኣገደስቲ ዝኾኑ ሕግታት ይምህረና እዩ። እዞም ሕግታት ካብ ሰማይ ዝተዋህቡ እዮም። ነዚ ሕግታት እዚ ክርድእዎ ዝኽእሉ ሰባት ምስ እየሱስ ካብ ሞት ዝተንስኡ ሰባት ጥራይ እዮም (ቆሎሴ 3፡1)። ምኽሪ ጳውሎስ ኣብ ቤተ ክርስቲያን ጥራይ ዘይኮነስ ንኹሉ ዝምድናታትና ዝሓሸ ንኽኸውን ይሕግዘና እዩ።

እየሱስ ከምዚ ይብል “ኣነ ግና እብለኩም አሎኹ፡ ጸላእትኹም ፍተዉ፡ ንዚረግሙኹም መርቑ። ውሉድ እቲ ኣብ ሰማያት ዘሎ ኣቦኹም ምእንቲ ክትኰኑ፡ ንሱ ንኽፉኣትን ንሕያዎትን ጸሓይ የብርቕ፡ ንጻድቃንን ንሓጥኣንን ድማ ዝናም የዝንም እዩ እሞ፡ ንዚጸልእኹም ጽቡቕ ግበሩ፡ ስለቶም ዚጸርፉኹምን ዚሰጉኹምን ጸልዩ።” (ማቴ 5:44,45)።

ንፀላእትና ክንፍቅር? እዚ ንምግባሩ ኣዝዩ ከቢድ ድዩ? እወ ንዓና ደቂ ሰባት። ንኣምላኽ ቅድሚ ምንባርና ብትኽክል ንርእስና ክንመውት ኣለና። ስለዚ፡ ካብ እንሓስቦ ንላዕሊ ብዛዕባ መንግስተ ሰማይ ክንሓስብ ኣለና። ሽዑ እቲ ኣብ ሰማይ ዘሎ ኣቦና ኣብዛ ምድሪ ፅቡቕ ክንገብር ክጥቀመልና ይኽእል እዩ።

ኣብዚ ሰሙን’ዚ፡ ምስ እየሱስ ምንባር ከመይ ጌሩ ነገራት ዝሓሸ ክገብሮም ከም ዝኽእል ክንመሃር ኢና፡ ሕጂን ንመፃእን።