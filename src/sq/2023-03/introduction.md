### Efesianët: Si të ndjekësh Jezusin në kohë sprovash?

Tek Letra drejtuar Efesianëve, Pali na tregon për vetë Efesianët. Vite mbas ngjarjeve emocionuese në fillimet e misionit të Krishterë në Efes, Efesianët sprovoheshin në lidhje me domethënien e besimit të tyre të Krishterë.

Pali, dikur trazues i ekonomisë së këtij qyteti ndër katër qytetet më të mëdha në Perandorinë Romake, tashmë është i mënjanuar dhe i burgosur. Duke shkruar nga burgu, ai shqetësohet për besimtarët në Efes që të "mos humbin zemër", duke harruar kështu se çdo të thotë të jesh dishepull i Jezusit në një kulturë të sofistikuar, urbane dhe tej mase pagane në Efes. Megjithëse ata që e dëgjojnë janë tashmë të Krishterë, toni i Palit ka nota angazhimi. Ai dëshiron t'i ri-forcojë në besimin e Krishterë, të rindezë zjarrin e devotshmërisë së tyre ndaj Krishtit, dhe të ringjallë emocionet e të qenurit pjesë e sipërmarrjes më të madhe të Perëndisë në botë, kisha.

Meqenëse besimi i Krishterë ka lidhje me Krishtin, Pali rrezaton admirim dhe adhurim për Të. Nëse dishepujt e Krishterë të lëkundur do të forcohen sërish, kjo do të ndodhë nëse do të kujtojnë dashurinë e tyre të parë për Jezusin dhe do të kenë një besim të rifreskuar në hirin dhe fuqinë e Tij.  Kështu që Pali nënvizon lartësimin e Krishtit në qiell, mbi gjithë fuqitë dhe perënditë, që kërkojnë të tërheqin devotshmërinë e besimtarëve në Efes. Jezusi është qëllimi i planit hyjnor ndër epoka, një plan në të cilin besimtarët, si kishë, luajnë një rol të rëndësishëm në planet e Perëndisë për të bashkuar gjithë gjërat në Krishtin.

Teksa Pali përpiqet të tërheqë besimtarët në Efes që të kenë një devotshmëri të rinovuar ndaj Zotit të tyre, ai nuk nënvlerëson kërkesat e të qenurit dishepull i Krishtit. Ai specifikon me detaje se si duhet të jetë sjellja e një të Krishteri në komunitet. Të Krishterët quhen njerëz të mbushur me Frymën, që nderojnë Krishtin, adhurojnë Perëndinë, gjë që Pali e ilustron herë mbas here. Përkushtimi ndaj Krishtit ndikon tek mënyra sesi sillesh ose flet. Të duash Krishtin do të thotë të respektosh dhe vlerësosh bashkë besimtarët e tjerë. Do të thotë t'iu rezistosh modeleve të grindjeve dhe sjelljeve seksuale, që ishin kaq dominuese në kulturën e tyre. Do të thotë, që në marrëdhëniet brenda kishës dhe familjes sonë të marrim shembullin e vetë-sakrificës së treguar nga Krishti. Do të thotë që t'iu ofrosh bashkëqytetarëve të Efesit një shembull të qartë të një modeli të ri të ekzistencës njerëzore.

Pali i kushton një hapësirë të konsiderueshme në letrën e tij, duke shprehur entuziazmin e këtij modeli të ri dhe se çdo të thotë të jesh njerëzor dhe pjesëtar i kishës së Perëndisë. Ai është veçanërisht i gjallëruar nga ideja se Zoti ka bashkuar segmente të papajtueshme të njerëzimit - Judenj dhe Johebrenj - që të jenë një në kishë. Duke jetuar në unitet ndërkohë që pritet armiqësi, ata kanë mundësinë të shfaqin karakteristikat e shoqërisë së re të Perëndisë dhe të mbretërisë që do të vijë.

Duke ndjekur rëndësinë e të qenurit pjesë e kishës së Perëndisë, Pali përdor katër metafora për kishën. Besimtarët përbëjnë trupin e Krishtit, duke treguar devotshmëri ndaj Tij dhe unitet me njëri - tjetrin. Ata janë një tempull i gjallë, të ndërtuar nga sakrifica e Krishtit në Kalvar, në të cilin adhurohet Perëndia. Ata janë nusja e Krishtit, që pret një dasëm të madhe kur të vijë Dhëndëri dhe të marrë të vetët. Metafora e fundit shpreh përpjekjet e Palit t'i rivendosë në besimin e Krishterë, mbasi ata janë ushtria e Krishtit, që lufton për paqen në emrin e Tij ndaj forcave të errësirës, me fuqinë e Zotit teksa shohin përpara në pritje të kthimit të Krishtit.

Efesianët, pra, flet veçanërisht për kohën si e jona, ku joshja e botës dhe kalimi i kohës cënon të ngathtësojë dishepujt e Krishtit. Ngre lart Krishtin dhe thekson rëndësinë për Ta ndjekur si anëtarë aktivë dhe të përfshirë të kishës së Tij, teksa jetojmë nën shpresën e kthimit të Tij. Në këtë tremujor kemi privilegjin të dëgjojmë me lutje Efesianët dhe të përjetojmë emocionet e ripërtërira për të ndjekur Jezusin në kohë sfidash.

_John K. McVay, Ph.D., është president dhe profesor i fesë në Walla Walla University në College Place, Washington, USA, ku ka shërbyer që nga viti 2006._