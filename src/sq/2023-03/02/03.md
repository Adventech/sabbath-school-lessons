---
title:  Shpengim i Shtrenjtë; Falje Bujare
date:  03/07/2023
---

Mëkati ka qenë një forcë e errët, dominuese në jetën e audiencës së Palit. Pali mund t'i përshkruajë në ekzistencën e tyre të mëparshme si të vdekur - "të vdekur në faje dhe në mëkate" (Ef. 2:1), megjithatë "ecin" ose jetojnë ashtu si i urdhëronte Satani (Ef. 2:1-3). Si robër të mëkatit dhe Satanit, ata nuk e kishin aftësinë të çliroheshin. Kishin nevojë për shpëtim. Kështu ka vepruar Perëndia përmes veprave të Tij plot hir në Krishtin, dhe Pali gëzohet për dy bekime të reja të hirit të Zotit në jetën e besimtarëve, që janë: shpengimi dhe falja.

`Lexoni Efesianët 1:7, 8. "Shpengimi" është një ide, që përdoret shpesh në Dhiatën e Re. Krahasoni përdorimin e idesë tek Kolosianët 1:13, 14; Titi 2:13, 14; dhe Hebrenjtë 9:15. Çfarë tema kanë të përbashkëta me Efesianët 1:7, 8?`

Fjala Greke, që përkthehet "shpengim" tek Efesianët 1:7 është apolutrosis, që përdorej për të blerë lirinë e një skllavi ose për të paguar për çlirimin e një pengu. Mund të dëgjohet eko e zërit të tregtarit të skllevërve për të shitur dhe kërcëllimi i ftohtë i skllevërve. Kur Dhiata e Re diskuton shpengimin, nënvizon çmimin e lartë për të çliruar një skllav.

Liria jonë vjen me një kosto të jashtëzakonshme: "Në të [Jezusin] kemi shpengimin me anë të gjakut të Tij" (Ef. 1:7). Ideja e shpengimit gjithashtu feston bujarinë e hirit të Perëndisë për të paguar çmimin e lartë të lirisë sonë. Zoti na jep lirinë dhe dinjitetin. Nuk jemi më skllevër!

"Të shpengohesh do të thotë të trajtohesh si një person, jo si një objekt. Do të thotë të bëhesh qytetar i qiellit, dhe jo një skllav në tokë" - Alister E. McGrath, What Was God Doing on the Cross? (Grand Rapids, MI: Zondervan, 1992), f. 78.

Vini re me kujdes se ideja që Zoti i paguan Satanit çmimin e shpengimit është një ide mesjetare, dhe jo biblike. Zoti as i ka borxh, as nuk i paguan gjë Satanit.

Përfitimet e Kalvarit përfshijnë gjithashtu "faljen e shkeljeve tona" (Ef. 1:7). Në kryq, Krishti merr mbi Vete çmimin e mëkateve tona, si ato në të shkuarën ashtu edhe ato në të ardhmen, "duke zhvlerësuar regjistrin e borxhit, që ishte kundër nesh nga kërkesat e ligjit" (Kol. 2:14). Duke bërë këtë vepër të shpengimit dhe faljes përmes Krishtit, Perëndia po vepron si Ati ynë bujar, sipas "pasurive të hirit të Tij", që e bën të "teprojë ndaj nesh" (Ef. 1:7, 8).

`Çfarë do të thotë për ju që jeni falur dhe shpenguar me anë të sakrificës shlyese të Krishtit? Po në rastet kur ndiheni se nuk e meritoni? (Ju nuk e meritoni; kjo është çështja e kryqit).`