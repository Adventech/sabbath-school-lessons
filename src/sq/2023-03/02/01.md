---
title:  Plani i Madh i Zotit me Krishtin në Qendër
date:  01/07/2023
---

### Lexoni për studimin e kësaj jave
Ef. 1:3-14; Ef. 2:6; Ef. 3:10; Kol. 1:13, 14; Lgj. i Përt. 9:29.

> <p>Vargu përmendësh</p>
> "I bekuar qoftë Perëndia, Ati i Zotit tonë Jezus Krisht, që na bekoi me çdo bekim frymëror në vendet qiellore në Krishtin" (Efesianët 1:3).

Njëzet e pesë vite pasi njeriu i parë eci në hënë, Neil Armstrong shkroi një letër falenderimi për skuadrën krijuese, që dizenjoi kostumin hapësinor, Njësinë Lëvizëse (EMU), me të cilën hodhi hapat e parë historikë. Duke e quajtur "anija kozmike më e fotografuar në histori" dhe, duke thënë me shaka se ia doli mbanë të fshihte "banorët e vet të shëmtuar", Armstrong falenderoi "EMU Gang" në Johnson Space Center për kostumin e "fortë, të sigurt, dhe thuajse përkëdhelës", që i ruajti jetën, duke marrë "falenderimet dhe përgëzimet e një çerek shekulli".

Pali e fillon letrën e tij drejtuar Efesianëve me një falenderim madhështor, duke lavdëruar Zotin për bekimet që ka derdhur, bekime aq thelbësore për jetët e besimtarëve sa një kostum hapësinor për dikë që ecën në hënë. Pali argumenton se Zoti ka vepruar për këto bekime thelbësore "që para themelimit të botës" (Ef. 1:4) dhe lavdëron Zotin, që ka vepruar përgjatë epokave për të mirën e besimtarëve.

Hapja e Palit këtu e bën letrën e Efesianëve veçanërisht të çmueshme për të modeluar sesi duhet të jetë adhurimi dhe falenderimi ndaj Zotit për shumë bekime që ka siguruar.

_\*Studioni mësimin e kësaj jave për t’u përgatitur për Sabatin, 8 Qershor._