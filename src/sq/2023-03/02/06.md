---
title:  'Fryma e Shenjtë: Vulosja dhe Paradhënia'
date:  06/07/2023
---

`Tek Efesianët 1:13, 14, Pali na tregon shkurtimisht historinë e konvertimit të tij. Cilat janë hapat në atë histori?`

Kur eksploron rëndësinë e Frymës së Shenjtë në jetën e besimtarëve, Pali përdor dy metafora për Frymën. Së pari e paraqet Frymën e Shenjtë si një "vulë", e cila identifikon prezencën e Frymës që ndodh që nga koha e konvertimit. Në kohët e lashta, vulat përdoreshin për një sërë funksionesh të larmishme: të vërtetonin kopjet e një ligji ose marrëveshjeje, të vërtetonin ekselencën ose sasinë e përmbajtjes (p.sh. Ezek. 28:12), ose të dëshmonin një transaksion (p.sh., Jer. 32:10 - 14, 44), kontratat, letrat (p.sh., 1 Mbretërve 21:8), testamente dhe adoptime. Të stamposura në një objekt, vulat tregonin pronësinë si dhe mbrojtjen. Prezenca e Frymës së Shenjtë në jetët e tyre i cilësonte besimtarët se i përkisnin Perëndisë dhe mbarte me vete premtimin e Zotit që t'i mbronte (krahaso Ef. 4:30). Ata janë "vulosur me premtimin e Frymës së Shenjtë" (Ef. 1:13).

"Pali e thotë qartazi se në momentin që dikush i jep jetën Jezusit dhe beson në Të, Fryma e Shenjtë e vulos (Greqisht: sfragizo) atë besimtar në Krishtin për ditën e shpengimit. Kjo është një e vërtetë e mrekullueshme dhe çliruese! Fryma e Zotit vulos ndjekësit e Krishtit me vulën e shpëtimit që kur besojnë për herë të parë" - Jiri Moskala, "Misinterpreted End-Time Issues: Five Myths in Adventism," Journal of the Adventist Theological Society, vol. 28, no. 1 (2017), f. 95.

Metafora e dytë që Pali përdor për Frymën e Shenjtë është ajo e "garancisë". Fryma e Shenjtë është një garanci për trashëgiminë tonë, që sheh para drejt momentit kur trashëgimia do të jepet e plotë (krahaso 2 Kor. 1:22, 2 Kor. 5:5).

Fjala e përkthyer "garanci" (arrabon) ishte një fjalë Hebreje, që përdorej shpesh në Greqishten e përditshme (Koine) të Dhiatës së Re për të treguar "një instalim fillestar", "depozitë", ose "parapagesë", që kërkon paguesin të bëjë pagesa shtesë.

Vini re se nuk janë besimtarët që e paguajnë këtë parapagesë, por e marrin nga Perëndia. Prezenca e çmuar e Frymës së Shenjtë në jetën e besimtarëve, thotë Pali, është një instalim fillestar i trashëgimisë së plotë të shpëtimit dhe shpengimit, që do të vijë në kthimin e Krishtit. Pjesa jonë është ta marrim me falenderim dhe zemër të bindur atë që na ofrohet nga Jezusi.