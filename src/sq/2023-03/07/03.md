---
title:  Së bashku Një në Njëshin
date:  07/08/2023
---

`Cilat citate me fjalën "një" përdor Pali për të mbështetur temën e unitetit të kishës? Çfarë dëshiron të thotë me këtë listë? (Ef. 4:4-6).`

Përdorimi nga Pali i fjalës "një" shtatë herë jep një ndjesi poetike dhe mund t'i bëjë jehonë një himni afirmimi, që përdorej në Efes. Lista fillon duke përmendur dy "një" së bashku: "Ka një trup", (duke iu referuar kishës si trupi i Krishtit, Ef. 4:12, 16; Ef. 1:23; Ef. 5:23, 29, 30) dhe "një Frymë" (Ef. 4:4). Fjala e tretë një është "një shpresë e vetme e thirrjes suaj" (Ef. 4:4; krahaso Ef. 4:1).

Lista ofron tre elementë të tjerë, "një Zot" (i referohet Krishtit), "një besim" (që ka të bëjë me përmbajtjen e asaj që besojnë të Krishterët, Ef. 4:13; Kol. 1:23; Kol. 2:7; Gal. 1:23; 1 Tim. 4:1, 6), dhe "një pagëzim" (krahaso Ef. 5:26) para se të dalë në përfundim me një përshkrim të gjatë të Perëndisë si "një Perëndi dhe një At i të gjithëve, që është përmbi të gjithë, në mes të të gjithëve dhe në ju të gjithë" (Ef. 4:6).

Çfarë po thotë Pali përmes këtij përshkrimi poetik të Zotit At? Duke qenë "At i të gjithëve", Zoti është Krijuesi. Pjesa tjetër e fjalisë përshkruan sesi Zoti lidhet me "gjithë gjërat", mbasi u krijua bota, në lidhje me gjithçka që bëri. Pali nuk përzihet me herezitë e panteizmit, (që e quan natyrën Perëndi), apo panenteizmit, (që thotë se bota është pjesë e qenies së Perëndisë, megjithëse jo plotësisht kjo qenie). Përkundrazi, ai po shpall transhendencën, ("që është përmbi të gjithë"), zotërimin ("që është...në mes të të gjithëve") dhe imanencën ("që është....në ju të gjithë") e Perëndisë.

Vini re me kujdes dy idetë për unitetin e kishës (Ef. 4:1-6). Së pari, uniteti është një fakt shpirtëror, i rrënjosur në këto shtatë "një", realiteti për të cilin duhet festuar (Ef. 4:4-6). Së dyti, ky unitet ka nevojë për zellin tonë që të rritet (Ef. 4:3). Shpesh do të ketë shkaqe për të vajtuar dështimet tona në arritjen e këtij uniteti. Megjithatë, cilado qofshin dështimet tona, duhet të gëzohemi në veprën e Perëndisë në Krishtin, për të bashkuar kishën, duke u gëzuar me realitetin teologjik të "unitetit në Frymë" (Ef. 4:3). Duke vepruar kështu do të fuqizohemi për të vazhduar punën e vështirë të përparimit të këtij uniteti, por me një bindje të freskët se, duke bërë këtë përmbushim veprën e Perëndisë.

`Lexoni sërish Efesianët 4:4-6. Si ju bën të ndiheni? Si duhet t'ju bëjë të ndiheni, duke ditur se çfarë thotë për unitetin tonë në dhe përmes Krishtit?`