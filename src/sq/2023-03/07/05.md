---
title:  Dhuratat e Jezusit të Lartësuar
date:  09/08/2023
---

`Bazuar tek Psalmi 68:18, Pali ka përshkruar Jezusin e ringjallur, të lartësuar dhe fitimtar si ai që i jep dhunti nga lart popullit të Tij. Çfarë "dhunti" jep Jezusi i lartësuar, dhe për çfarë qëllimi? Ef. 4:11-13.`

Pali identifikon katër grupe njerëzish me "dhunti" si pjesë e thesarit që Jezusi i lartësuar i jep kishës së Tij: (1) apostujt; (2) profetët; (3) ungjilltarët; (4) barinjtë  dhe mësuesit (struktura e frazës greke sugjeron që këta janë një grup i vetëm). Krishti i jep këto dhunti që të përmbushë një punë të rëndësishme: "për veprën e shpëtimit dhe për ndërtimin e trupit të Krishtit" (Ef. 4:12) dhe, "derisa të arrijmë të gjithë te uniteti i besimit dhe të njohjes së Birit të Perëndisë, te një njeri i përsosur, në masën e shtatit të plotësisë së Krishtit" (Ef. 4:13).

Pika e fundit ishte veçanërisht e rëndësishme për Adventistët në fillim, që reflektonin tek dhuntitë shpirtërore të Ellen G. White. A thotë Bibla se dhuntia e profecisë në kishë ishte vetëm gjatë kohës së apostujve? Apo kjo dhunti vazhdon deri në kthimin e Krishtit? Adventistët e hershëm e gjenin përgjigjen e tyre tek Efesianët 4:13 dhe e ilustronin me historinë e një kapiteni anieje, që duhet të ndjekë udhëzimet e dhëna për udhëtimin. Teksa anija i afrohet portit, kapiteni gjen tek udhëzimet se një pilot do të hipë në bord për ta ndihmuar të drejtojë anijen. Për të qëndruar besnik ndaj udhëzimeve origjinale, ai duhet të lejojë pilotin dhe të bindet për udhëzimet e tjera që ofrohen. "Cilët ia vënë veshin udhëzimeve origjinale? Ata që e refuzojnë pilotin apo ata që e pranojnë atë ashtu siç tregohet tek udhëzimet? Gjykoni" - Uriah Smith, "Do We Discard the Bible by Endorsing the Visions?" Review and Herald, January 13, 1863, f. 52.

Duhet të kemi kujdes kur identifikojmë "barinjtë" (ose "pastorët"), "mësuesit" dhe "ungjilltarët", kur mendojmë për këto pozicione në kontekstin e kohës sonë. Për aq sa mund të kuptojmë, në ditët e Palit të gjithë këta do kenë qenë drejtues laikë, që i shërbenin kishave shtëpi në Efes (krahaso 1 Pjetrit 2:9; Veprat 2:46, Veprat 12:12).

`Lexoni Isaia 5:4: "Çfarë mund t'i kisha bërë vreshtit Tim që nuk ia kam bërë"? Mendoni për këtë varg në kontekstin e asaj që Zoti na ka dhënë tek shërbesa e Ellen G. White. Si aplikohet?`