---
title:  Të Rritemi në Krishtin
date:  10/08/2023
---

`Çfarë rreziqesh kërcënojnë pjekurinë e Krishterë të kishës? Ef. 4:14.`

Pali percepton një ambient jo ndryshe nga ambienti ynë ku ide të ndryshme, si "çdo erë doktrinash" dhe "skema mashtrimi", bien mbi besimtarët. Ai përdor tri metafora për të përshkruar rreziqet e teologjisë së paqëndrueshme: (1) papjekuria e fëmijërisë, "që të mos jemi më fëmijë" ; (2) rreziqet në detet e trazuara, "të shtyrë sa andej e këtej nga valët dhe çdo erë doktrine"; (3) të lëkundur nga njerëz të mençur, që ashtu si kumarxhinjtë praktikojnë marifetet. Pali e përdor në mënyrë figurative fjalën greke kubeia ("të luash me zare") për të nënkuptuar "dredhitë" ose "mashtrimet".

Pali beson se përçarja është një shenjë e rënies: Ajo që ushqen dhe rrit trupin dhe e mban të lidhur është e mirë, ndërsa ajo që e varfëron dhe e përçan është e keqe. Nëse do të lënë mësimet përçarëse dhe do të kthehen tek mësimet e mësuesve të besuar (Ef. 4:11), ata do të përparojnë drejt pjekurisë së vërtetë të Krishterë dhe të luajnë një rol efektiv në trupin e Krishtit (Ef. 4:12, 13; krahaso Ef. 4:15, 16).

`Në ç'kuptim një kishë e shëndetshme funksionon si një trup i shëndetshëm? Ef. 4:15, 16.`

Tek Efesianët 4:1-16, Pali mbron unitetin e kishës dhe nxit lexuesit e tij ta ruajnë atë. Ndërkohë që uniteti është një siguri teologjike (Ef. 4:4-6), ka nevojë për përpjekjet tona të forta (Ef. 4:3). Një mënyrë sesi nxisim unitetin është kur bëhemi "pjesë" aktive e trupit të Krishtit (Ef. 4:7-16). Secili prej nesh është një pjesë e trupit dhe duhet të kontribuojë në shëndetin dhe rritjen e tij (Ef. 4:7, 16). Të gjithë duhet gjithashtu të përfitojmë nga puna e apostujve, profetëve, ungjilltarëve dhe mësuesve-pastorë (Ef. 4:11). Këto, ashtu si ligamentet, tendinat dhe "çdo nyje" (Ef. 4:16), kanë një funksion bashkues, që na ndihmon të rritemi së bashku në Krishtin, i cili është kreu i trupit (Ef. 4:13, 15).

`Cilat janë disa nga "erërat e doktrinave", që përplasin kishën tonë sot, dhe si mund të qëndrojmë të patundur nga ato? Jepni përgjigjet tuaja në klasën e Sabatit.`