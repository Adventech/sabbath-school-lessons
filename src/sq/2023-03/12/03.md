---
title:  Të Gjesh Forcë në Krishtin
date:  11/09/2023
---

Pali e përfundon letrën e tij me një thirrje të fuqishme për betejë, që bën bashkë temat dhe idetë e rëndësishme në gjithë letrën. Ai fillon duke lajmëruar temën gjithëpërfshirëse, që jepet me një ton urdhërues të një komandanti në betejë: "Për çfarë mbetet, vëllezërit e mi, forcohuni në Zotin dhe në forcën e fuqisë së tij" (Ef. 6:10). Pjesa tjetër e pasazhit, Efesianët 6:11-20 ilustron dhe zgjeron më tej këtë temë të madhe.

`Lexoni sërish Efesianët 6:10-20. Si e shihni realitetin e konfliktit të madh, i cili përfshin fuqitë literale të mbinatyrshme, si pika kryesore e Palit? Pse mbajtja e kësaj të vërtete thelbësore është kaq e rëndësishme për ne në ecjen tonë të përditshme me Perëndinë?`

Pali identifikon Krishtin si Burimin e fuqisë së besimtarit, duke përdorur frazën, "në Zotin dhe në forcën e fuqisë së Tij" (Ef. 6:10), duke qenë se "Zot" i referohet Krishtit, ashtu siç ndodh në mënyrë konsistente përgjatë letrës së Efesianëve (Ef. 2:21; Ef. 4:1, 17; Ef. 5:8; Ef. 6:1, 21). "Fuqia e Kishës qëndron në madhështinë e Zotit të saj të ngjallur, Kapitenin e luftës së saj" - G. G. Findlay, The Epistle to the Ephesians (New York: Ray Long & Richard R. Smith, 1931), f. 398.

Pali përdor përsëritjen tek Efesianët 6:10, duke përdorur sinonimet fuqi dhe forcë për të theksuar këtë pikë: fuqia, që shfaqet nga kisha nuk qëndron tek besimtarët, por jepet nga lart. Vjen nga Zoti, nga Krishti. Pali përmbledh këtu një temë të rëndësishme të letrës, fuqinë e Perëndisë, që ndahet mes besimtarëve (Ef. 1:19-22; Ef. 2:4-6; Ef.3:16, 17). Fuqia për çdo konflikt aktual apo në të ardhmen duhet të gjendet tek solidariteti i besimtarëve me Krishtin e ringjallur dhe të lartësuar.

Ndërkohë që urdhërimi fillestar lajmëron Krishtin si aktiv në dhënien e fuqisë besimtarëve (Ef. 6:10), të tre anëtarët e Hyjnisë janë të përfshirë në forcimin e tyre për betejën shpirtërore kundër së keqes. Zoti (At) i bën armët e Tij të disponueshme si "armatimi i Perëndisë" (Ef. 6:11, 13; krahasoni Isa. 59:17). Më parë, Pali identifikon Frymën, që vepron për të forcuar besimtarët. Pali u lut që Perëndia t’u japë "që forcoheni me fuqi nëpërmjet Frymës së Tij në njeriun e përbrendshëm" (Ef. 3:16). Këtu, është Fryma, që nxjerr shpatën, "shpatën e Frymës, që është fjala e Perëndisë" (Ef. 6:17). Gjithashtu, besimtarët duhet të luten "gjithë kohës në Frymë" (Ef. 6:18). Pali do që dëgjuesit e vet të kuptojnë se Zoti trini është plotësisht i angazhuar për t'i pajisur në betejën kundër këtyre pushteteve të këqija.