---
title:  Konflikti i Madh në Letrat e Palit
date:  12/09/2023
---

`Lexoni Romakët 13:11-14, 1 Selanikasve 5:6-8 dhe 2 Korintasve 10:3-6. Si krahasohen këto vargje me Efesianët 6:10-20? Pse mendoni se Pali i përdor këto metafora?`

Në letrat e tij, Pali përdor shpesh gjuhën dhe ilustrimet ushtarake, duke i ftuar besimtarët të ndjekin një sjellje ushtarake ekzemplare. Ndërkohë që Efesianët 6:10-20 përfaqëson përdorimin më të gjatë dhe të përqendruar të kësaj gjuhe, ajo tregon një nga mënyrat kryesore sesi ai e kuptonte historinë e ungjillit. Mbasi ka pushtuar në kryq "pushtetet dhe autoritetet" (Kol. 2:15), Krishti i lartësuar tani vë në lëvizje rezultatin e asaj fitoreje nga pozita e Tij e lartësuar si Zot përmbi çdo pushtet (Fil. 2:9-11). Duke rekrutuar ndjekësit e Tij si luftëtarë në luftën kozmike, Krishti drejton ushtritë e dritës drejt ditës së madhe të fitores (1 Kor. 15:54-58, 2 Sel. 2:8, Rom. 16:20). Kur përmbledhim gjithë rastet ku Pali përdor simbolet ushtarake, shohim se ai kupton që konflikti midis së mirës dhe së keqes është "një luftë e gjatë kozmike: beteja midis dy ushtrive, që përballen me njëra-tjetrën gjatë epokave deri sa një prej tyre të fitojë përballjen përfundimtare" - Peter W. Macky, St. Paul's Cosmic War Myth: A military Version of the Gospel (New York: Peter Lang Publishing, Inc., 1998), f. 1.

Tema e luftës kozmike, që Pali përmend shpesh gjendet edhe tek Efesianët. Në thirrjen e tij (Ef. 6:10-20), Pali përdor elementë të konfliktit kozmik, që i ka përdorur tashmë: fuqizimi i besimtarëve nga Perëndia me "fuqi" të pamasë (Ef. 1:18-20; Ef. 3:16, 20); fitorja e Krishtit dhe lartësimi përmbi çdo pushtet (Ef. 1:20-23); besimtarët si një ushtri e ringjallur e atyre, që dikur ishin të vdekur, por tani janë fuqizuar nga identiteti i tyre në Krishtin e lartësuar dhe që janë të aftë të luftojnë kundër zotërisë së tyre të mëparshëm të errësirës (Ef. 2:1-10); roli i kishës për t’u zbuluar pushteteve humbjen e tyre të afërt (Ef. 3:10); përdorimi i Psalmit 68:18 për të portretizuar Krishtin si një Luftëtar hyjnor fitimtar (Ef. 4:7-11); dhe thirrja drejtuar besimtarëve për të "veshur" veshjet e ungjillit (shiko Ef. 4:20-24). Në thirrjen për të veshur "armatimin e plotë" të Perëndisë, jemi të përgatitur për të kuptuar rolin kryesor të konfliktit të madh, por gjithashtu, duhet të qëndrojmë të fortë në sigurinë që kemi se marrim pjesë në fitoren përfundimtare të Krishtit.

`Cilat janë disa nga mënyrat që keni përjetuar personalisht realitetin jo vetëm të këtij konflikti kozmik, por edhe të fitores që mund të kemi në Jezusin? Pse të kuptuarit e fitores së Tij për ne është kaq thelbësore për shpresën dhe përjetimin tonë?`