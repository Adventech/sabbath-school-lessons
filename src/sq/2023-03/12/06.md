---
title:  Të Luftosh Kundër Fuqive të Liga
date:  14/09/2023
---

`Cili është qëllimi i Palit kur përdor emërtime të ndryshme për fuqitë e liga shpirtërore, që përshkruhen tek Efesianët 1:21, Efesianët 3:10, dhe Efesianët 6:10-20?`

Pali përshkruan "sfidën tonë" (Ef. 6:12), duke përdorur një fjalë Greke për konkurrencën midis dy palëve (palé). Duke qenë se mundja konsiderohej si një përgatitje e shkëlqyer për betejë, ky është një përshkrim i përshtatshëm për luftimin ballë për ballë, që ndodh kur përplasen dy ushtri. Pali po thekson realitetin e luftës së besimtarit ndaj fuqive të liga.

Këto janë emërtimet që ai përdor për to:

| Efesianët 1:21 | Efesianët 3:10 | Efesianët 6:12 |
|---|---|---|
| çdo principatë (ose çdo pushtet) | pushtetet | pushtetet |
| (çdo) autoritet | autoritetet | autoritetet |
| (çdo) fuqi | | fuqitë kozmike përmbi errësirën e tanishme |
| (çdo) zotërim | | fuqitë shpirtërore të së keqes në vendet qiellore |
| çdo emër që përmendet | | |

Në përshkrimin e tij të gjerë ("çdo emër që përmendet", Ef. 1:21, LEB; "fuqitë shpirtërore të së keqes në vendet qiellore", Ef. 6:12, ESV) Pali pohon se gjithë fuqitë e liga dhe të mbinatyrshme janë nënshtruar ndaj Krishtit (Ef. 1:21). Megjithatë, në çdo betejë, nuk është asnjëherë një strategji e mirë të nënvlerësosh fuqitë e palës së kundërt. Pali paralajmëron se nuk përballemi vetëm me armiq njerëzorë, por kundër "sunduesve të botës së errësirës në vendet qiellore" (Ef. 6:12), që drejtohen nga një gjeneral dinak, djalli (Ef. 6:11). Megjithatë, teksa duhet të jemi vigjilentë kundër armiqve tanë të fuqishëm, nuk duhet të frikësohemi nga ata. Perëndia është i pranishëm me ne në betejë (Ef. 6:10) dhe na ka dhënë armët më të mira, armatimin e Vet, "armatimin e Perëndisë" (Ef. 6:11; krahaso Isa. 59:15-17). Ai ka vënë në dispozicionin tonë të vërtetën e Tij, drejtësinë, paqen, besimin dhe shpëtimin, dhe Frymën e Shenjtë (Ef. 6:13-17). Me Perëndinë, që shkon para nesh dhe armatimin tonë nga koka deri tek këmbët me armët e Tij, nuk mund të dështojmë (Rom. 16:20; 1 Kor. 15:23, 24; 2 Sel. 2:8).

`Çfarë duhet të mësojmë nga realiteti i këtyre fuqive të errësirës - kundër të cilave të vetëm nuk mund të bëjmë dot gjë - për rëndësinë e të kapurit fort mbas Zotit Jezus, i cili jo vetëm që është më i madh se këto pushtete, por edhe i ka mundur tashmë?`