---
title:  Të Qëndrojmë në Fushëbetejën e Lashtë
date:  13/09/2023
---

`Lexoni Efesianët 6:10-20, duke venë re sa herë Pali përdor format e ndryshme të foljes qëndroj. Pse kjo ide është kaq e rëndësishme për të?`

Duhet të kuptojmë metaforat ushtarake të Palit në kontekstin e fushëbetejave të lashta. Çfarë kuptimi kishte të "qëndrosh" (Ef. 6:11, 13, 14)? A sugjeron kjo folje vetëm një qëndrim vetëmbrojtës? Gjuha ushtarake e përdorur në shkrimet e Thukididit, një prej autorëve klasikë të literaturës së luftës, nënvizon tre veprime të njëpasnjëshme, që duhet të ndodhin që njëra anë të dalë fitimtare: (1) ushtarët duhet t'i "afrohen armikut", që do të thotë se duhet të marshojnë drejt tyre; (2) pastaj, duhet të sulmojnë dhe "të qëndrojnë të fortë", ose "të ruajnë pozicionin", duke luftuar trup me trup me armiqtë e tyre; (3) Në fund, duhet t'i "mposhtin armiqtë" (shiko Thukididi, The Peloponnesian War [New York: E. P. Dutton, 1910], 4.10.1-5).

Momenti kyç i një beteje në lashtësi ndodhte tek e dyta nga këto tre veprime, atëherë kur dy forcat kundërshtare përplaseshin së bashku në "një rrëmujë me bronz, dru dhe trupa të copëtuar", të cilën autori i lashtë Ksenofon e quan "përplasja e tmerrshme" - Victor Davis Hanson, The Western Way of War (New York: Oxford University Press, 1989), f. 152, 153. Qëndrimi të fortë, ruajtja e pozicionit në këtë moment strategjik ishte sfida më e madhe e fushëbetejave në lashtësi. Në përplasjen e afërt trup me trup, secila palë kërkonte të gjente momentin për "të shtyrë" përpara.

Thirrja e Palit për t’u armatosur reflekton përplasjet, ku ushtarët "mblidheshin tufë me njëri-tjetrin, duke dhënë dhe marrë qindra goditje nga afër" - Victor Davis Hanson, The Western Way of War, f. 152. Kjo konfirmohet nga përshkrimi i Palit për betejën e kishës kundër armiqve të vet si një ndeshje (Ef. 6:12; shiko mësimin e ditës së Enjte) dhe përdorimin e tij të foljes "qëndroj" në formën urdhërore tek vargu 13: "që të mund të rezistoni në ditën e mbrapshtë" (NKJV, ESV).

Kjo nuk është ndonjë shaka! Të "qëndrosh", do të thotë të përfshihesh në betejë, duke përdorur çdo armë në përballje të afërt, diçka që duket qartë në simbolet ushtarake që Pali përdor në nxitjet e tjera për "të qëndruar fort në një frymë të përbashkët, duke luftuar bashkë me një shpirt për besimin e ungjillit" (Fil. 1:27).

`Lexoni Hebrenjtë 12:4. Si na ndihmon ky varg të përmbledhim kuptimin e të qëndruarit fort në Zotin? Cila është natyra e kësaj qëndrese?`