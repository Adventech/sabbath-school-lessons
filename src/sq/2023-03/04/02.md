---
title:  Dikur të Vdekur dhe Mashtruar nga Satani
date:  16/07/2023
---

`Lexoni Efesianët 2:1-10. Cila është ideja kryesore që na jep këtu Pali në lidhje me atë që Jezusi ka bërë për ne?`

Pali e ka përshkruar tashmë shpëtimin që ju është siguruar të Krishterëve (Ef. 1:3-14, 15-23) dhe shkurtimisht historinë e besimtarëve në Efes (Ef. 1:13). Tek Efesianët 2:1-10, Pali do të tregojë historinë e konvertimit të tyre me më shumë detaje, me një fokus më personal. Ai vendos në kontrast të kaluarën e tyre, ekzistencën mëkatare (Ef. 2:1-3) me bekimet e shpëtimit të Perëndisë, të cilat i paraqit tek ringjallja, ngritja, dhe lartësimi i Krishtit (Ef. 2:4-7), si dhe feston bazën e atij shpëtimi në hirin dhe punën krijuese të Perëndisë (Ef. 2:8-10).

Këto tri pjesë të pasazhit përmblidhen bukur në frazën e Efesianëve 2:5: (1) "ishim të vdekur në faje"; (2) Zoti "na dha jetë me Krishtin"; (3) "ju jeni të shpëtuar me anë të hirit".

Tek Efesianët 2:1, 2, Pali nënvizon realitetin e trishtë të jetës para konvertimit, duke venë në dukje se ata ishin shpirtërisht të vdekur, duke bërë faje dhe mëkate në jetën e tyre të përditshme (Ef. 2:1) dhe dominoheshin nga Satani (Ef. 2:2). Duke qenë se Pali ju shkruan njerëzve të gjallë, iu referohet si dikur "të vdekur" në një mënyrë metaforike (krahaso Ef. 5:14). Megjithatë, halli i tyre ishte shumë real dhe i tmerrshëm mbasi dikur ishin të ndarë nga Perëndia, Burimi i jetës (krahaso Kol. 2:13, Rom. 5:17, Rom. 6:23).

Duke reflektuar mbi jetët e kaluara të dëgjuesve të tij, Pali identifikon dy forca të jashtme që i dominonin. E para është "ecja e kësaj bote" (Ef. 2:2)- zakonet dhe sjellja e një shoqërie më të gjerë në Efes, që e çonte njeriun të rebelohej kundër Perëndisë.

Satani përshkruhet në dy mënyra si forca e dytë, që dominonte jetët e tyre të mëparshme. Ai është "prijësi i pushtetit të erës" (Ef. 2:2), mbasi "era" (ose "vendet qiellore") identifikohet si një vendndodhje e fuqive të mbinatyrshme, përfshirë edhe ato të liga (krahaso Ef. 1:3, Ef. 3:10, Ef. 6:12). Gjithashtu, ai është aktiv në tokë mbasi është "fryma, që vepron tani në bijtë e mosbindjes"(Ef. 2:2).

`Çfarë na mësojnë këto vargje për realitetin e konfliktit të madh? Në të njëjtën kohë, si mund të gjejmë ngushëllim dhe shpresë, duke ditur se Jezusi ka dalë fitimtar dhe se mund të jemi tani pjesë e fitores së Tij?`