---
title:  Tani të Shpëtuar nga Perëndia
date:  20/07/2023
---

`Lexoni përmes Efesianëve 2:1-10, duke u fokusuar në përmbledhjen e Palit në vargjet 8-10. Çfarë pikash nënvizon teksa përmbledh pasazhin?`

Tek Efesianët 2:1-3, Pali dokumenton se shpëtimi i besimtarëve në Efes nuk ndodh për shkak të sjelljes së tyre të mirë apo cilësive që ju japin fitore. Kur fillon historia, ata janë shpirtërisht të vdekur. Nuk ka ndonjë shkëndijë jete apo vlere në ta (Ef. 2:1). Janë mposhtur thellësisht nga mëkati (Ef. 2:1). Nuk shfaqin ndonjë iniciativë personale, por drejtohen nga vetë Satani dhe nga vetë pasionet dhe dëshirat e mendjes së tyre (Ef. 2:2, 3).

Pa e ditur, janë në një pozitë shumë më të keqe sesa thjesht pa një jetë apo virtyt shpirtëror. Së bashku me gjithë njerëzimin, ata janë armiqtë e Perëndisë së vërtetë dhe lëvizin drejt një fati dhe gjykimit hyjnor. Ata janë "fëmijë të zemërimit, ashtu si dhe të tjerët" (Ef. 2:3).

Në vend që të rrënjosen në cilësitë e tyre, shpëtimi i tyre rrënjoset në dashurinë e pamasë të Perëndisë - një dashuri, që nuk mund të shpjegohet nga ndonjë meritë e atyre që Ai do. Në mëshirë dhe dashuri, Perëndia vepron për të mirën e tyre në Jezus Krishtin (Ef. 2:4), duke i ringjallur nga vdekja shpirtërore. Për shkak të ndërhyrjes së Perëndisë, ata përjetojnë një udhëtim të mahnitshëm, që ndjek trajektoren e vetë Jezusit. Nga thellësitë e jashtëzakonshme të të qenurit shpirtërisht të vdekur dhe skllevër, ata ringjallen dhe ngrihen në "vendet qiellore" dhe ulen me Krishtin në fronin kozmik (Ef. 2:5, 6). Megjithatë kjo ndërhyrje hyjnore nuk është thjesht një moment fenomenal. Ka fuqi të vërtetë qëndruese, që vazhdon në përjetësi, mbasi Zoti do që të shfaqë hirin e Tij ndaj tyre në Krishtin Jezus përgjatë gjithë përjetësisë (Ef. 2:7).

Në përmbledhjen e tij tek Efesianët 2:1-10, në vargjet 8-10, Pali i referohet sërish kësaj pike, duke dëshiruar të sigurojë që ajo qëndron: shpëtimi i besimtarëve është një vepër hyjnore, jo njerëzore. Nuk e ka origjinën në ne, por në dhuntinë e Perëndisë. Asnjë qenie njerëzore nuk mund të mburret se ka dhënë shkëndijën e parë për të (Ef. 2:8, 9). Duke qëndruar në hirin e Perëndisë, ne besimtarët jemi shfaqja e hirit të Tij, dhe vetëm e hirit të Tij. Ne jemi kryevepra e Tij, të krijuar nga Perëndia "në Krishtin Jezus" (Ef. 2:10).

`Pse është kaq e rëndësishme të kuptojmë se shpëtimi ynë është nga Perëndia dhe nuk është i rrënjosur në meritat apo përpjekjet tona?`