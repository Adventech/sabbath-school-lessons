---
title:  Tani të Bekuar Përgjithmonë nga Hiri
date:  19/07/2023
---

`Krahasoni planin e Perëndisë për shpëtimin tek Efesianët 1:3, 4 me rezultatet e përjetshme të atij plani, që përshkruhet tek Efesianët 2:7. Cilët janë elementët dhe qëllimet thelbësore në "planin e shpëtimit" të Perëndisë?`

Ceremonitë e diplomimit janë të mrekullueshme, si në kopësht ashtu edhe në nivelet e doktoraturës, mbasi shënojnë arritje të rëndësishme, kalimin në një fazë tjetër të jetës ose karrierës. Është e rëndësishme për ne si besimtarë të kuptojmë të vërtetën e thellë të ungjillit: asnjëherë nuk diplomohemi nga hiri. Nuk ka ndonjë festim se kemi arritur doktoraturën tonë në hir apo jemi diplomuar dhe nuk kemi më nevojë për të.

Pali afirmon këtë të vërtetë tek Efesianët 2:7, duke e theksuar me një kronologji të gjerë. Zoti ka vepruar në të shkuarën që të na shpengojë në Krishtin, duke na identifikuar me Birin e Tij, Jezus Krishtin, që të jemi pjesëmarrës në ringjalljen, ngritjen dhe lartësimin e Tij (Ef. 2:4-6). Megjithatë, plani i Perëndisë nuk përfundon me një të kaluar së cilës i është dhënë hir dhe një të tashme, që është e zhytur në mëshirë. Plani i Perëndisë, i rrënjosur në këshillin hyjnor në kohë (Ef. 1:4), shtrihet përgjithmonë në të ardhmen. Përfshin gjithë "epokat që do të vijnë" (Ef. 2:7). Plani i Tij për të ardhmen e përjetshme gjendet në të njëjtin parim si veprat e Tij në të shkuarën dhe të tashmen - parimin e hirit. "Në epokat që do të vijnë", Perëndia shikon drejt demonstrimit "të pasurisë së pamasë të hirit të Tij, me anë të mirësisë ndaj nesh në Krishtin Jezus" (Ef. 2:7).

Pali mendon për hirin e Perëndisë si një thesar ose pasuri e pamasë (krahaso Ef. 1:7, Ef. 3:8), që besimtarët mund ta përdorin për çdo nevojë. Kjo bujari e madhe e Perëndisë ndaj nesh bëhet një shfaqje elokuente, e përjetshme dhe kozmike e hirit të Tij.

"Duke ardhur që të banojë mes nesh, Jezusi shfaqi Perëndinë para njerëzve dhe engjëjve... Por kjo zbulesë nuk u dha vetëm për fëmijët e Tij në tokë. Bota jonë e vogël është libri i studimit për universin. Qëllimi i mrekullueshëm i hirit të Perëndisë, misteri i dashurisë shpenguese, është tema që 'engjëjt dëshirojnë të studiojnë', përgjatë gjithë kohërave. Të shpenguarit dhe qeniet, që nuk kanë rënë do të gjejnë tek kryqi i Krishtit shkencën dhe këngën e tyre. Do të duket se lavdia që shkëlqen në fytyrën e Jezusit është lavdia e dashurisë vetë-sakrifikuese" - Ellen G. White, The Desire of Ages, f. 19, 20.