---
title:  Tani të Ringjallur, të Ngritur dhe të Lartësuar me Krishtin
date:  18/07/2023
---

"Por Perëndia, që është i pasur në mëshirë, për shkak të dashurisë së tij të madhe me të cilën na deshi" (Ef. 2:4). Këtu, me dy fjalë të fuqishme, "Por Perëndia", Pali kthehet nga portretizimi i dëshpëruar i jetëve të së kaluarës (Ef. 2:1-3) drejt realitetit të ri shpresë-dhënës, që shfaqet në jetët e besimtarëve (Ef. 2:4-10).

`Në çfarë kuptimi besimtarët marrin pjesë në ringjalljen, ngritjen dhe lartësimin e Krishtit? Kur ndodh kjo pjesëmarrje? Ef. 2:6, 7.`

Kemi vënë re se Efesianët është një letër që ka Krishtin në qendër, duke nënvizuar solidaritetin e besimtarëve me Krishtin. Tek Efesianët 2:5 dhe 6, Pali e zgjeron këtë temë, duke përdorur tri folje të përbëra për të nxjerrë të vërtetën mahnitëse se, përmes iniciativës së Perëndisë, besimtarët vetë marrin pjesë në historitë e rëndësishme të shpëtimit, që përqëndrohen në Jezusin, Mesia.

Besimtarët janë: (1) të ringjallur me Krishtin; (2) të ngritur me Krishtin (që Pali ndoshta e përdor për të treguar pjesëmarrjen e besimtarëve në ngritjen e Krishtit në qiell); (3) të ulur bashkë me Krishtin "në vendet qiellore", që do të thotë se besimtarët marrin pjesë në "uljen" e Krishtit në fronin e kozmosit. Ata janë të lartësuar bashkë me Jezusin.

Për të vlerësuar fuqinë e argumentit të Palit, duhet të shohim sërish Efesianët 1:19-23 dhe të kujtojmë se në vdekjen, ringjalljen, ngritjen dhe lartësimin e Tij, Krishti mori fitoren ndaj të gjitha fuqive të liga shpirtërore, pikërisht atyre, që dikur dominonin jetën e besimtarëve. Në ringjalljen, ngritjen dhe lartësimin e Jezusit, këto fuqi - megjithëse ende aktive dhe kërcënuese për njerëzimin - janë mposhtur thellësisht. Kozmosi është zhvendosur. Realiteti ka ndryshuar. Besimtarët nuk janë thjesht spektatorë të këtyre ngjarjeve, por janë personalisht dhe intimisht të përfshirë në to. Fakti se jemi ringjallur, ngritur dhe lartësuar bashkë me Jezusin hap horizonte të reja për ne. Ne kemi të drejtën të kthehemi nga një ekzistencë e dominuar nga demonë drejt një jete me bollëk shpirtëror në fuqinë e Krishtit (2 Tim. 1:7).

`"Sepse Perëndia nuk na ka dhënë frymë frike, por forcë dashurie dhe urtësie" (2 Tim. 1:7). Si, vargjet që kemi parë sot, na ndihmojnë të kuptojmë atë që shkruan Pali këtu?`