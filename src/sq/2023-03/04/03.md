---
title:  Dikur të Mashtruar nga Vetë Dëshirat Tona
date:  17/07/2023
---

> <p></p>
> "Edhe ne dikur jetuam në lakmitë e mishit tonë, duke i plotësuar dëshirat e mishit dhe të mendjes. Ishim prej natyre bij të zemërimit" (Ef. 2:3).

Pa ndërhyrjen e Perëndisë, ekzistenca njerëzore dominohet jo vetëm nga forcat e jashtme, që përmenden tek Efesianët 2:2, por gjithashtu nga ato të brendshme: "pasionet e mishit tonë, duke plotësuar dëshirat e mishit dhe të mendjes" (Ef. 2:3; krahaso Jakobi 1:14, 15; 1 Pjet. 1:14).

`Çfarë do të thotë Pali me shprehjen se dikur dëgjuesit e tij ishin "nga natyra bij të zemërimit, ashtu si edhe të tjerët"?(Ef. 2:3). Krahasoni Efesianët 2:3 dhe Efesianët 5:6.`

Realiteti prezent i një jete të humbur është mjaft shqetësues, por implikimet që ka në ditët e fundit janë edhe më të tmerrshme. Qeniet njerëzore, duke qenë "nga natyra bij të zemërimit, ashtu si edhe të tjerët" (Ef. 2:3) qëndrojnë nën kërcënimin e gjykimit të Perëndisë në kohën e fundit.

Fraza "nga natyra bij të zemërimit" na drejton tek një realitet tjetër i frikshëm. Ndërkohë që jemi ende mbartës të imazhit të Perëndisë, kemi filluar të kuptojmë se ka diçka thellësisht të mbrapshtë tek ne. Prandaj, të jetosh jetën e Krishterë, nuk është thjesht një çështje si të mposhtësh një apo disa zakone të këqija, apo çfarëdo "faji dhe mëkati" (Ef. 2:1), që na kërcënon aktualisht. Nuk luftojmë thjesht me mëkatet, por me mëkatin. Jemi të prirur drejt një rebelimi kundër Perëndisë, që na çon në vetë-shkatërrim. Njerëzit, natyrshëm, kanë sjellje vetë-shkatërruese, të mëkatë, duke ndjekur diktatet e Satanit (Ef. 2:2) dhe dëshirat tona të brendshme mëkatare (Ef. 2:3). Besimtarët ishin dikur "nga natyra bij të zemërimit".

Është e rëndësishme të vemë re se Pali përdor kohën e shkuar - ne "ishim nga natyra bij të zemërimit" (Ef. 2:3). Kjo nuk do të thotë se një sjellje e trashëguar, që anon nga e keqja nuk mund të jetë më në jetën e besimtarëve. Pali i kushton një hapësirë të konsiderueshme në letrën e tij, tek Efesianët 4:17 - 5:21, paralajmërimit se veprat e mëkata, të rrënjosura në një natyrë mëkatare, ngelen një kërcënim për të Krishterët. Do të thotë, se, megjithëse "njeriu i vjetër" nuk dominon më besimtarin, që përmes fuqisë së Krishtit mund "të zhvishet nga njeriu i vjetër" dhe "të veshë njeriun e ri, të krijuar sipas Perëndisë në drejtësinë dhe shenjtërinë e së vërtetës" (Ef. 4:22-24).

`Kush nuk e ka përjetuar korruptimin e natyrës së vet, madje edhe mbasi e ka dorëzuar jetën tek Jezusi? Çfarë duhet të na mësojë kjo gjë në lidhje me atë se sa e rëndësishme është të qëndrojmë në Të çdo moment të jetës sonë?`