---
title:  'Efesianët: Një Letër me Krishtin në Qendër'
date:  29/06/2023
---

`Si e lajmëron Pali temën e letrës së tij? Ef. 1:9, 10`

Si mund të përmblidhet mesazhi i Efesianëve? Nga burgu, Pali shpalos një vizion të planit të Perëndisë me Krishtin në qendër për përmbushjen e kohës dhe rolin e kishës në të. Perëndia ka vepruar në Krishtin, duke iniciuar planin e Tij "t'i sillte në një krye të vetëm, në Krishtin, të gjitha gjërat, ato që janë në qiejt dhe ato që janë mbi dhe" (Ef. 1:10), dhe këtë e bëri duke krijuar kishën si një entitet i përbërë nga një njerëzim i ri si i Judenjve ashtu dhe i Johebrenjve (Ef. 2:14). Besimtarët janë thirrur të punojnë në harmoni me këtë plan hyjnor, duke ua bërë të ditur fuqive të këqija se qëllimi përfundimtar i Perëndisë do të plotësohet (Ef. 3:10).

Ashtu siç thotë Efesianët 1:9, 10, uniteti që Zoti mendon ka në qendër Krishtin. Prandaj nuk është çudi të zbulojmë se Efesianët është një letër me Krishtin në qendër, që lavdëron kudo veprat e Perëndisë në Krishtin dhe gëzohet me aksesin që kanë besimtarët në resurset shpirtërore që ju jepen në Krishtin. Pali përdor frazat "në Krishtin" dhe fraza të ngjashme më shumë se tridhjetë herë, dhe, në secilin rast ngrenë lart Jezusin. Teksa lexoni letrën, vini re këto fraza dhe jini vigjilent për mënyrat e shumta sesi Pali fokusohet tek Jezusi.

Pali kërkon të rindezë përkushtimin shpirtëror të besimtarëve në Efes, duke i kujtuar se janë pjesë e kishës, e cila është në zemër të planit të Perëndisë për të bashkuar gjithë gjërat në Krishtin. Kur përdor fjalën "kishë" (greqisht, ekklēsia) e ka fjalën për kishën "universale" ose kishën në tërësi (jo vetëm një bashkësi lokale).

Si strategji kryesore për të folur për kishën ai përdor metaforat e gjalla, katër prej të cilave i zhvillon me detaje:

1. Kisha si një trup (Ef. 1:22, 23; Ef. 2:16; Ef. 3:6; Ef. 4:1-16, 25: Ef. 5:23, 29, 30).
2. Kisha si një ndërtesë/tempull (Ef. 2:19-22).
3. Kisha si një nuse (Ef. 5:22-27).
4. Kisha si një ushtri (Ef. 6:10-20).

Secili prej këtyre imazheve në vetvete tregon se cili është qëllimi i Perëndisë për kishën e Tij.

`Në kishën në të cilën bën pjesë Kisha Adventiste e Ditës së Shtatë, Perëndia po mbledh një komunitet ndërkombëtar, shumë-gjuhësh, nga gjithë racat dhe kulturat (Zb. 14:6, 7), që tregon rrugën drejt përmbushjes së planit të Tij për të bashkuar gjithë gjërat në Jezusin (Ef. 1:9, 10). Si mund të punojmë në harmoni me planin e madh të Perëndisë?`