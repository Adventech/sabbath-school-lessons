---
title:  Për më tepër studim
date:  30/06/2023
---

Historia e ekzorcistëve, që keqpërdorën emrin e Jezusit dhe të Palit (Veprat 19:13-20; shiko studimin e së Dielës) na ndihmon të shpjegojmë pse Pali përdor kaq gjuhë të rëndë në lidhje me pushtetin tek Efesianët. Disa besimtarë të rinj, duke pasur një bindje të freskët për fuqinë e Jezusit, i hodhën në zjarr manualet e tyre të shtrenjta të magjisë. Falë zbulimit të 250 papiruseve, që lidhen me magjinë si dhe zbulime të tjera, tashmë kemi ilustrime të bollshme për ritualet, magjitë, formulat, etj., të ngjashme me ato që gjendeshin në këto manuale magjie. Këto vëllime udhëzonin besimtarët të kryenin rituale të tilla për të nxitur perënditë, perëndeshat dhe fuqitë e shpirtrave të bënin atë që ju kërkonin.

Luka na tregon se këto vëllime kushtonin 50 000 sikla argjendi, ose paga e 50 000 ditëve (krahasuar me sot, nëse llogarit një page prej $80/ditë kjo do të kushtonte $4 milion!). Ky detaj tregon rëndësinë e atyre vëllimeve në jetën e tyre të përditshme. "Nevojitej ndërhyrja sovrane e Perëndisë që ata të bindeshin mjaftueshëm se duhet të pendohen plotësisht nga amuletë, magjitë, dhe mënyrat e tyre tradicionale për të fituar fuqinë shpirtërore" - Clinton E. Arnold, Efesianët (Grand Rapids, MI: Zondervan, 2010), f. 34.

Kuptojmë se Efesianët u shkrua për besimtarët, që kishin nevojë për udhëzime në lidhje me atë "sesi të përballeshin me ndikimin e vazhdueshëm dhe sulmet e fuqive të këqija kozmike" - Clinton E. Arnold, Fuqia dhe Magjia: Koncepti i Fuqisë tek Efesianët (Grand Rapids, MI: Baker Books, 1992), f. 165. Përgjigjja e Palit ishte Letra drejtuar Efesianëve, në të cilën ai tregon drejt Krishtit si Ai, që është lartësuar mbi çdo pushtet (Ef. 1:20-23) dhe thekson superioritetin e fuqisë që Perëndia ju jep besimtarëve (Ef. 2:15-19, Ef. 3:14-21, Ef. 6:10-20).

**Pyetje për diskutim**

`1. Çfarë fuqish apo autoritete veprojnë sot në botën tonë dhe jetën tuaj? Si e manifestojnë vetveten këto fuqi, duke tunduar besimtarët t'i nderojnë dhe respektojnë në vend që të tregojnë besnikëri të pandotur ndaj Krishtit të lartësuar?`

`2. Në kontekstin e "përmbushjes së kohës" të planit të Perëndisë për të bashkuar të gjitha gjërat në Krishtin, Pali jep shpresë për të ardhmen. Shikoni sërish përdorimin e fjalës së tij për "shpresë" tek Efesianët 1:18, Efesianët 2:12, dhe Efesianët 4:4. Pse ai beson se ka shpresë për të ardhmen?`

`3. Në pasazhet në vijim tek Efesianët, si na drejton Pali tek shpresa e madhe për të ardhmen, të kthimit të Krishtit? Ef. 1:13, 14; Ef. 1:21; Ef. 2:7; Ef. 4:30; Ef. 5:5. Çfarë do të thotë kjo shpresë për ne sot?`