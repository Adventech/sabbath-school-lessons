---
title:  'Kisha: Një Ushtri e Bashkuar'
date:  17/09/2023
---

`Lexoni Efesianët 6:10-20. Çfarë thotë Pali për llojin e luftës që duhet të bëjë kisha? A tregon kryesisht Pali thjesht betejën shpirtërore të besimtarit individual, apo luftën e kishës kundër së keqes?`

Fitorja në betejat Greke dhe Romake varej nga bashkëpunimi i ushtarëve në një njësi ushtarake dhe veçanërisht tek mbështetja që i jepnin njëri tjetrit në kulmin e betejës. Individualizmi në betejë konsiderohej si një karakteristikë e luftëtarëve barbarë, që i çonte drejt humbjes.

Ka arsye të rëndësishme për të mbështetur idenë se Pali, në përputhje me këtë kuptim të zakonshëm ushtarak, tek Efesianët 6:10-20, i drejtohet kryesisht betejës të përbashkët të kishës kundër së keqes: 1. Pasazhi është kulmi i një letre që flet e gjitha për kishën. Do ishte e çuditshme që Pali të përfundonte letrën e tij me pamjen e një ushtari të vetmuar të Krishter, që lufton kundër armiqve të errësirës; 2. Në fund të pasazhit, Pali nënvizon miqësinë e Krishter në thirrjen e tij për tu lutur "për gjithë shenjtorët" (Ef. 6:18-20); 3. Më e rëndësishmja është se, më parë në letrën e tij, kur Pali diskuton fuqitë e errësirës, i përshkruan kundër kishës, jo kundër besimtarit individual: "Që nëpërmjet kishës, në kohën e tashme u manifestohej principatave dhe pushtetëve, në vendet qiellore, dituria e shumëllojshme e Perëndisë" (Ef. 3:10).

Rrjedhimisht, Efesianët 6:10-20 nuk portretizon një ushtar të vetmuar kundër së keqes. Përkundrazi, Pali si një gjeneral i drejtohet kishës si një ushtri. Ai na thërret të marrim armatimin e plotë dhe, si një ushtri e bashkuar, të përparojmë me vrull dhe të bashkuar në betejë. Pali zgjedh të përfundojë theksin e tij të qartë tek kisha, që përfshin edhe përshkrimet e kishës si trupi i Krishtit (Ef. 1:22, 23; Ef. 4:1-16), ndërtesa/tempulli i Perëndisë (Ef. 2:19-22) dhe nusja e Krishtit (Ef. 5:21-33), me një metaforë përfundimtare, kisha si ushtria e Perëndisë së gjallë. Duke qenë se po i afrohemi "ditëve të mbrapshta" (Ef. 6:13), skenat e fundit të ushtrisë së gjatë kundër së keqes, nuk kemi kohë të jemi të plogësht në përkushtimin ndaj Perëndisë ose në besnikërinë tonë ndaj njëri tjetrit si ushtarë të Krishtit.

`Si mundemi si një trup i vetëm, të punojmë së bashku gjatë konfliktit të madh, në mënyrë që të ndihmojmë njëri tjetrin në betejat tona kundër së keqes, sido që të vijnë?`