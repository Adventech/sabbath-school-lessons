---
title:  'Këpucët: Kisha Sjell Paqe'
date:  19/09/2023
---

Një ushtar Romak, që përgatitej për luftë, do të lidhte një palë sandale ushtarake. Një shuall me disa shtresa që kishte thumba të fortë, dhe që ndihmonte ushtarit të ruante pozicionin e tij dhe "të qëndronte" (Ef. 6:11, 13, 14). Pali e shpjegon këtë qëndrim ushtarak duke përdorur gjuhën nga Isaia 52:7 që gëzohet me momentin kur një lajmëtar sjell lajmin se Jahve ka fituar betejën për popullin e Tij (Isa. 52:8-10) dhe tani mbretëron paqja: "Sa të bukura janë mbi malet këmbët e lajmëtarit që sjell lajme të mira që njofton paqen, që sjell lajme të bukura" (Isa. 52:7).

`Rishikoni tetë rastet kur Pali thekson paqen në Efesianët. Pse përdor një metaforë të detajuar ushtarake kur është kaq i interesuar për paqe? Ef. 1:2; Ef. 2:14, 15, 17; Ef. 4:3; Ef. 6:15, 23.`

Pali gëzohet me paqen si vepër e Krishtit, "paqja jonë," Ai që predikon paqen "për ju që ishit larg dhe atyre që ishin afër" (Ef. 2:14-17), duke bashkuar Judenjtë dhe Johebrenjtë së bashku në "një njerëzim të ri" (Ef. 2:15). Duke mbajtur gjallë historinë e shpëtimit të Krishtit dhe veprën e Tij krijuese për paqe, duke gëzuar për fitoren e Tij dhe duke shpresuar në brohoritjen e fitores në të ardhmen, besimtarët duhet të mbathin këmbët dhe të jenë gati për betejë. Ashtu si lajmëtari në Isaia 52:7, besimtarët janë lajmëtarë dhe shpallin fitoren dhe paqen e Krishtit.

Megjithatë, Pali nuk do që ne ta kuptojmë thirrjen e tij për tu armatosur si një thirrje për të rrokur armët ushtarake kundër armiqve tanë. Për këtë arsye, ai i përshkruan besimtarët si lajmëtarë "të ungjillit të paqes" (Ef. 6:15). As nuk do që besimtarët të kenë marrëdhënie lufte me të tjerët, duke qenë se ka theksuar unitetin, të folurën ndërtuese, dhe zemërbutësinë (shikoni veçanërisht Ef. 4:25-5:2). Kisha duhet të "bëjë paqe" duke përdorur arsenalin e ungjillit dhe të virtyteve të Krishtere (përulësia, durimi, falja, etj.) dhe të praktikave të saj (lutja, adhurimi). Veprime të tilla janë strategjike, drejtojnë drejt planit të madh të Perëndisë për të bashkuar gjithë gjërat në Krishtin (Ef. 1:9, 10).

`Si ju ndihmon teksti në vijim të kuptoni simbolet ushtarake të Palit  dhe kuptimin e tyre në jetët tona si besimtarë? "Zoti na thërret të veshim armatimin. Nuk duam armatimin e Saulit, por armatimin e Perëndisë në tërësi. Pastaj mund të dalim përpara për të punuar me zemra të mbushura nga mirësia, dhembshuria dhe dashuria e Krishtit." - Ellen G. White, [Australasian] Union Conference Record , 28 Qershor 1899.`