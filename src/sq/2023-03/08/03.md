---
title:  Një Ndryshim Dramatik i Veshjes
date:  14/08/2023
---

`Cilat janë pikat kryesore të Palit kur përpiqet të ritregojë historinë e konvertimit të tyre? (Ef. 4:20-24).`

Mbasi ka përshkruar ekzistencën e tyre të mëparshme si Johebrenj (Ef. 4:17-19), Pali nuk thotë, "Kjo nuk është mënyra si mësuat për Krishtin". Por thotë, "Ju nuk e keni njohur kështu Krishtin!" (Ef. 4:20). Vini re se audienca "e ka dëgjuar Atë" [Krishtin], dhe kanë qenë të mësuar "në të" (Ef. 4:21) ose "nga Ai". Pali nxit më tej adoptimin e një jete të Krishterë, duke përdorur frazën "sipas së vërtetës, që është në Jezusin"(Ef. 4:21). Për Palin, ardhja në besim përqendrohet në një bindje personale me Krishtin, kaq e gjallë dhe e vërtetë saqë përshkruhet, "duke mësuar Krishtin". Ne pranojmë se Jezusi i ngjallur dhe i lartësuar është i gjallë dhe prezent me ne. Ne formohemi nga mësimet dhe shembulli i Tij dhe ushtrojmë besnikëri ndaj Tij si Zoti ynë i gjallë. I hapim jetët tona para drejtimit dhe udhëzimit të Tij përmes Frymës dhe Fjalës.

Pali na thotë se adoptimi i një jete të Krishterë kërkon tre procese, që i shpreh përmes metaforës së veshjes: (1) "të zhveshësh" ose braktisësh rrugët e vjetra të jetës (Ef. 4:22); (2) të përjetosh përtëritjen e brendshme (Ef. 4:23); dhe (3) "të veshësh" modelin e ri të jetës me Zotin (Ef. 4:24). Metafora e Palit reflekton përdorimin e veshjes në Dhiatën e Vjetër si simbol i mëkatit (p.sh. Ps. 73:6; Zak. 3:3, 4; Mal. 2:16) ose shpëtimit (p.sh., Isa. 61:10; Ezek. 16:8; Zak. 3:4, 5).

Në kohët e lashta, njerëzit vishnin një tunikë deri tek gjuri si të brendshme dhe mbi të një pelerinë ose mantel për t’u mbrojtur nga dielli. Në të njëjtën mënyrë, gratë vishnin një tunikë dhe një rrobë. Kulturat e pasqyruara në Bibël ishin ekzistenciale. Rrobat ishin të çmuara dhe të shtrenjta, dhe mbaheshin për një kohë të gjatë. Do ishte e pazakontë të kishe më shumë sesa një palë rroba. Cilësia dhe stili i atyre rrobave përcaktonin identitetin dhe statusin e atij që i vishte. Që dikush të ndryshonte rrobat, të shkëmbente një palë me disa të tjera, do të ishte një ngjarje e pazakontë dhe e rëndësishme (në vend që të jetë një gjë e përditshme, që ndodh në kulturën tonë sot). Pali imagjinon ndryshimin në jetë me ndryshimin e rrobave në kontekstin e shekullit të parë.

`Cili është ndryshimi, ai thelbësor, midis të mësuarit për Krishtin dhe të njohurit të Krishtit?`