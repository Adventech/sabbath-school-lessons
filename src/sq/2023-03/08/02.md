---
title:  Spiralja në Rënie e Mëkatit
date:  13/08/2023
---

`Krahasoni Efesianët 4:17-32 me Kolosianët 3:1-17. Si i nxit Pali besimtarët të jetojnë në një mënyrë, që inkurajon unitetin në kishë?`

Në pjesët e mëparshme, Efesianët 4:1-16, tema e Palit ishte uniteti i kishës. Kur krahasojmë Efesianët 4:1 dhe Efesianët 4:17, vemë re sa të ngjashme janë këto dy nxitje në lidhje me mënyrën sesi duhet të ecim ose të jetojmë. Kjo ngjashmëri sugjeron se Pali po trajton të njëjtën temë - unitetin dhe stilin e jetës që e mbështet atë - por nga një pikëpamje e re.

Tek Efesianët 4:17-24, Pali krahason stilin e jetës së paganëve, që e konsideron si unitet të minuar (Ef. 4:17-19), me modelin e vërtetë të Krishterë të jetës që nxit unitetin (Ef. 4:20-24). Teksa lexojmë kritikën e ashpër të Palit ndaj stilit të jetës së Johebrenjve, duhet të kujtojmë bindjen e tij se Johebrenjtë janë shpenguar nga Perëndia përmes Krishtit dhe iu është ofruar partneritet me popullin e Zotit (Ef. 2:11-22, Ef. 3:1-13). Tek Efesianët 4:17-19, ai po ju ofron një përshkrim të kufizuar dhe negativ të "Johebrenjve në mish" (Ef. 2:11).

Pali nuk është thjesht i shqetësuar për mëkate apo sjellje specifike të shfaqura nga Johebrenjtë. Ai është i shqetësuar për një model sjelljeje që ata shfaqin, një trajektore për poshtë e të jetuarit si skllevër të mëkatit. Në thelb të Efesianëve 4:17-19 është një portretizim i një gjendjeje të pandjeshme shpirtërore: "në kotësinë e mendjes së tyre, të errësuar në mendje, të shkëputur nga jeta e Perëndisë" (Ef. 4:17, 18). Kjo gjendje shpirtërore e pandjeshme është arsyeja e një mendjeje të errësuar, që theksohet në këtë pasazh ("për shkak të padijes, që është në ta dhe ngurtësimit të zemrës së tyre). Ata, duke u bërë të pandjeshëm" (Ef. 4:18, 19), dhe shthurjet e tyre seksuale që theksohen në fund ("e dhanë veten në shthurje, duke kryer çdo papastërti me lakmi të pangopur" - Ef. 4:19). Të shkëputur nga Perëndia, ata nuk dinë si të jetojnë, dhe të shkëputur nga hiri shpëtues i Tij, ata vazhdojnë në një spirale në rënie të mëkatit dhe shthurjes.

`Cila ka qenë eksperienca juaj me fuqinë e mëkatit, që vazhdon të tërheqë për poshtë një person në mëkate të tjera?`