---
title:  Fryma e Shenjtë në Jetën e Besimtarit
date:  16/08/2023
---

`Kur diskuton për mëkatet e të folurit në komunitetin e Krishterë, çfarë nxitje bën Pali për prezencën e Frymës së Shenjtë tek besimtarët? Ef. 4:30.`

Pali ofron njëkohësisht një paralajmërim të frikshëm dhe një premtim të përzemërt. Mëkatet tona ndaj njëri - tjetrit në kishë nuk janë thjesht veprime të gabuara me pasoja të vogla: ajo që trishton Frymën e Shenjtë është keqpërdorimi i dhuntisë së të folurit për të shkatërruar njëri - tjetrin (Ef. 4:25-27, 29, 31, 32). Pali i bën jehonë Isaias 63:10 kur jep këtë paralajmërim serioz: "Por ata u rebeluan dhe e trishtuan Frymën e Tij të shenjtë; prandaj Ai u bë armiku i tyre dhe luftoi kundër tyre".

Me një premtim qetësues, Pali thotë se Fryma e Shenjtë vulos besimtarët që nga dita kur pranuan Krishtin (Ef. 1:13, 14) deri në "ditën e shpengimit" (Ef. 4:30). Marrëdhënia e Frymës me besimtarin nuk është delikate, por e qëndrueshme. Kur besimtarët shpërfillin prezencën e Frymës, duke e kthyer në armë kundër njëri-tjetrit dhuntinë e fjalës të dhënë nga Perëndia, Fryma nuk largohet, por trishtohet. Fryma synon të jetë prezente me besimtarët, duke i cilësuar si të mbrojtur nga Zoti, deri në kthimin e Krishtit.

Pali nënvizon hyjninë e plotë të Frymës si "Fryma e Shenjtë e Perëndisë" dhe thekson personalitetin e Frymës, duke thënë se Fryma e Shenjtë mund të trishtohet (Shiko gjithashtu Rom. 8:16, 26, 27; 1 Kor. 2:10, 13; 1 Kor. 12:11; Gal. 5:17, 18).

Ne duhet të kemi kujdes kur diskutojmë misteret e Hyjnisë. Fryma është Një dhe njëkohësisht e veçantë nga Ati dhe Biri. "Fryma ka vullnetin e Vet dhe mund të bëjë zgjedhje. Fryma mund të trishtohet ose të blasfemohet. Këto shprehje nuk përdoren thjesht për një fuqi apo ndikim, por personifikojnë një person. Atëherë, a është Fryma një person si ju dhe unë? Jo, ne përdorim terminologji të kufizuar njerëzore për të përshkruar hyjnoren, dhe qeniet njerëzore nuk mund të jenë kurrë Fryma" - Paul Petersen, God in 3 Persons - In the New Testament (Silver Spring, MD: Biblical Research Institute, 2015), f. 20.

`Është nga që "Fryma e Shenjtë e Perëndisë" jeton në një kontakt kaq intim me ne saqë preket nga sjellja jonë. Ne jetojmë bashkë me një pjesëtar të Hyjnisë, që është i përkushtuar ndaj nesh për të pasur një marrëdhënie të qëndrueshme, e cila na vulos deri në fund të kohës. Si duhet të përgjigjemi me besim ndaj kësaj të vërtete të mrekullueshme?`