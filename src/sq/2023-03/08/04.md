---
title:  Ndërtimi i Unitetit, Fjalë Plot Hir
date:  15/08/2023
---

`Çfarë është më e rëndësishme për ju tani tek fjalët këshilluese të Palit në lidhje me të folurën midis besimtarëve? Pse? (Ef. 4:25-29).`

Pali përdor vazhdimisht një strukturë interesante tek Efesianët 4:25-32, që ilustrohet tek Efesianët 4:25 : një urdhërim në formën mohuese ("lini mënjanë gënjeshtrën"); një tjetër në formën pohuese ("secili t'i thotë të vërtetën të afërmit të vet"); dhe pastaj një arsyetim ("sepse jemi gjymtyrë, njëri me tjetrin", që do të thotë "meqenëse jemi gjymtyrë të të njëjtit trup dhe rrjedhimisht të lidhur me njëri - tjetrin si pjesë të një trupi të vetëm"). Nxitja e Palit për të "thënë të vërtetën" nuk është një ftesë për t’u zënë me pjesëtarët e tjerë të kishës, duke iu përplasur pa takt në fytyrë faktet. Pali aludon për Zakaria 8:16, që nxit në thënien e së vërtetës si një mënyrë për të nxitur paqen.

Duke qenë se tek Efesianët 4:31 Pali qorton inatin dhe të folurin me inat, fjalët e tij tek Efesianët 4:26 nuk japin leje për të shfryrë inatin në bashkësi. Përkundrazi, Pali pranon mundësinë e inatit, ndërkohë që kufizon shprehjen e tij, duke thënë me fjalë të tjera, "nëse zemëroheni, mos e lini t'ju çojë në mëkat".

Pali duket se e ndërpret temën e tij me një urdhërim mohues në lidhje me vjedhjen: "Ai që vidhte le të mos vjedhë më" (Ef. 4:28). Nga ana tjetër, hajduti duhet të "mundohet, duke bërë ndonjë punë të mirë me duart e veta" (Ef. 4:28; shiko gjithashtu 1 Kor. 4:12, 1 Sel. 4:11) bazuar mbi arsyetimin, "që të ketë t'i japë diçka atij, që ka nevojë" (Ef. 4:28). Ndoshta Pali i përdor këto fjalë për hajdutin këtu për shkak të lidhjes midis vjedhjes dhe të folurit me mashtrim për të ilustruar historinë e Ananias dhe Safirës në Veprat 5:1-11. Besimi i Palit në fuqinë transformuese të Krishtit është kaq i fortë sa arrin të shikojë sesi hajdutët mund të bëhen mirëbërës.

Pastaj Pali urdhëron, "Asnjë fjalë e keqe le të mos dalë nga goja juaj" (Ef. 4:29), gjë që përshkruan një fjalë shkatërruese, që del nga goja për të bërë një punë shkatërruese. Nga ana tjetër, Pali imagjinon që jo vetëm të ndalohet ndonjë shprehje negative, por edhe të zëvendësohet nga një thënie që ka tre kritere: Është (1) "e mirë për të ndërtuar", (2) "i përshtatet rastit", dhe (3) jep "hir për ata që e dëgjojnë" (Ef. 4:29). Ah sikur të ishin gjithë fjalët tona kështu!