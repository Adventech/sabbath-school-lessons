---
title:  Ne Jemi të Bekuar në Krishtin
date:  24/09/2023
---

Dikush e ka përshkruar Efesianët si Alpet e Dhiatës së Re. Pali, guida jonë, na drejton në një ngjitje të shpejtë tek Efesianët 1. Në fund ngelemi pa frymë dhe të mahnitur nga pamja që shohim.

`Reflektoni për Efesianët 1. Çfarë ju frymëzon veçanërisht? Çfarë maja shihni?`

Efesianët 1:3-14 funksionon si një hartë e një ngjitjeje në mal që identifikon majat në horizont, teksa Pali na orienton drejt vendeve tona të bekuara në relievin e madh të planit të shpëtimit. Skenat shtrihen në gjithë historinë e shpëtimit, nga e shkuara, drejt veprës plot hir të Perëndisë në Krishtin, deri në të ardhmen e përjetësisë. Shpengimi i besimtarëve nga Perëndia reflekton iniciativën hyjnore që u morr "para themelimit të botës" (Ef. 1:4), që tani vepron në jetët tona (shiko Ef. 1:7, 8, 13, 14). Këto strategji para krijimit do të përmbushen plotësisht në fund të kohës (Ef. 1:9, 10). Pastaj, "gjithë gjërat", si "në qiell" edhe "në tokë" do të mblidhen për tu bashkuar në Krishtin, dhe plani i Perëndisë për "plotësimin e kohës" (ESV) do të përmbushet (Ef. 1:10). Pastaj, do të përjetojmë në tërësi planin misterioz të Zotit (Ef. 1:9). Në të tashmen, mund të kemi sigurinë se shpëtimi me Krishtin në qendër ku qëndrojmë është një pjesë e rëndësishme e planit gjithë-përfshirës të Perëndisë për shpengimin e "gjithë gjërave."

Është frymëzuese të gjendesh në majë të malit. Në Efesianët 1:15-19, Pali falenderon Perëndinë teksa lutet që besimtarët të mund të përjetojnë shpëtimin që Perëndia ka planifikuar për ta. E gjejmë veten në një ngjitje tjetër të përpjetë teksa na drejton lart drejt Krishtit të ngjallur, të ngritur, të lartësuar, i cili mbretëron përmbi çdo pushtet të imagjinueshëm gjatë gjithë kohës (Ef. 1:20-23).

Përmes hirit të Perëndisë të shprehur në Jezus Krishtin, mund të jetojmë këtë ditë në majë të malit!

`Efesianët 1:4 na tregon se Krishti "na zgjodhi në Të para se të themelohej bota, që të jemi të shenjtë dhe të pametë para Tij në dashuri" (NKJV). Mendoni çfarë do të thotë kjo. Të zgjedhur në Të para se të ekzistonte bota! Çfarë shprese të madhe duhet të na ofrojë kjo në lidhje me dëshirën e Perëndisë që ne të shpëtohemi?`