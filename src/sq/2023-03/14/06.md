---
title:  Ne Jemi Marrës dhe Dhënës të Hirit
date:  28/09/2023
---

`Teksa lexoni Efesianët 5, reflektoni për atë që Pali na kërkon sesi të jetojmë ungjillin në marrëdhëniet me të tjerët. Cilat nga nxitjet e tij ka një kuptim të veçantë për ju?`

Nëse filloni të lexoni Efesianët 5 në fillim, do të humbisni fuqinë e plotë të një teme të rëndësishme. Prandaj filloni të lexoni që nga Efesianët 4:32, ku Pali ju thotë Efesianëve të jenë "të mirë me njëri tjetrin, zemërbutë, dhe të falin njëri tjetrin ashtu si Perëndia ju fali juve në Krishtin" (NKJV).

Si besimtarë, ne jemi thirrur të modelojmë sjelljen tonë ndaj të tjerëve sipas faljes dhe hirit që kemi marrë nga Zoti. Duhet të imitojmë Perëndinë! (Krahasoni Mat. 5:43-48).

Pali ve në dukje kontrastin midis këtij imitimi të dashurisë së Perëndisë dhe përqasjes së zakonshme pagane. Në vend që të vlerësojnë njëri tjetrin si vëllezër dhe motra të familjes së Perëndisë, njerëzit shpesh e përdorin njëri tjetrin për kënaqësitë e tyre seksuale dhe mburren për këtë (Ef. 5:3, 4). Ai paralajmëron se një përqasje e tillë nuk ka të ardhme në botën e re që Perëndia planifikon (Ef. 5:5-7).

Përkundrazi, besimtarët duhet të kthehen nga errësira e së kaluarës së tyre dhe të "ecin si fëmijë të dritës" (Ef. 5:8-10), duke imituar kështu dashurinë e Atit. Sërish, Pali na paralajmëron të lemë "veprat e errësirës" që bëhen "në fshehtësi" (Ef. 5:11, 12). Në kontrast me këtë, ne duhet të jetojmë në dritën e Krishtit (Ef. 5:13, 14). Në vend që të humbasim jetët tona në dehje, ne do të "shfrytëzojmë kohën" duke falenderuar Perëndinë për dashurinë e Tij (shiko Ef. 5:15-21).

Pali e zgjeron temën e tij për të imituar dashurinë e Perëndisë teksa këshillon burrat dhe gratë e Krishter. Dashuria vetëmohuese e Krishtit për kishën bëhet modeli për burrat e Krishter (Ef. 5:25-33), ndërkohë që besnikëria e kishës ndaj Krishtit bëhet modeli i grave të Krishtere (Ef. 5:22-24). Në vend që të përdorin dhuratën e seksualitetit njerëzor në një mënyrë egoiste, një burrë dhe grua e Krishter fokusohen në vlerësimin e njeri tjetrit, duke u bërë "një mish i vetëm" (Ef. 5:28-33).

"Bëhuni pra imitues të Perëndisë, si bij shumë të dashur" (Ef. 5:1). Me anë të hirit të Perëndisë, jeni thirrur sot të jetoni këtë thirrje në marrëdhëniet me të tjerët.

`Si ju ndihmon Efesianët 5:2, e cila thotë të "ecni në dashuri" për të kuptuar atë që Pali do të thotë në Efesianët 5:1 në lidhje me të qenurit "imitues të Perëndisë"?`