---
title:  Për më tepër studim
date:  29/09/2023
---

Përfundojmë duke reflektuar mbi Efesianët 6, ku zbulojmë se ne, kisha, jemi ushtria e Perëndisë që bën paqe.

Në Efesianët, Pali ka portretizuar kishën si trupi i Krishtit (Ef. 1:22, 23; Ef. 4:11-16), si tempulli i Perëndisë (Ef. 2:19-22), dhe si nusja/gruaja e Krishtit (Ef. 5:21-33). Në Efesianët 6:10-20, Pali përshkruan kishën si ushtria e Perëndisë dhe jep një thirrje të zjarrtë për tu armatosur. Është një pasazh që ofron shumë benefite dhe rrezikon të keqkuptohet.

Mund t'i kuptojmë fjalët e Palit si një thirrje për të marrë armë ushtarake ose të luftojmë për marrëdhëniet tona me të tjerët. Megjithatë, Pali, ka theksuar unitetin, të folurën ndërtuese, dhe zemërbutësinë (shiko veçanërisht Ef. 4:25-5:2). Ai përshkruan lajmin e mirë të Perëndisë si "ungjillin e paqes" (Ef. 6:15). Përmes kësaj metafore të gjallë ushtarake, kisha nuk nxitet të bëjë luftë në kuptimin tradicional të fjalës. Përkundrazi, ne bëjmë paqe në mes të betejës shpirtërore kundër së keqes. Pali hyn në fushëbetejën e konfliktit të madh dhe na thërret për të hyrë në ushtrinë e Perëndisë.

Këtë duhet ta bëjmë me një vlerësim realist të armikut mbasi asnjëherë nuk është e dobishme nëse nënvlerësojmë forcat që janë kundër nesh. Nuk përballemi vetëm me armiqtë njerëzor por me "frymërat e mbrapshta në vendet qiellore" (Ef. 6:12), që udhëhiqen nga një gjeneral dinak, djalli (Ef. 6:11). Gjithësesi, nuk duhet të trembemi nga armiqtë tanë. Zoti është prezent me ne në betejë (Ef. 6:10) dhe na ka pajisur me armatimin më të mirë, me armatimin e Tij, "armatimin e Perëndisë" (Ef. 6:11; krahaso Isa. 59:15-17). Ai ka vendosur në dispozicion të vërtetën, drejtësinë, paqen, besimin, shpëtimin, dhe Frymën (Ef. 6:13-17). Me Zotin para nesh dhe pajisjen nga koka deri tek këmbët me armatimin që na jep Ai, nuk mund të humbasim. Fitorja është e sigurt.

**Pyetje për diskutim**

`1.	Megjithëse nuk shpëtohemi nga veprat tona, çfarë do të thotë Pali kur shkruan se jemi "krijuar në Krishtin Jezus për veprat e mira që Perëndia përgatiti që më parë, që ne të ecim në to" (Ef. 2:10)? Atëherë, cili është qëllimi i veprave tona të mira?`

`2.	Pali shkruan: "Tani Atij që, sipas fuqisë që vepron në ne, mund të bëjë jashtë mase më tepër nga sa kërkojmë ose mendojmë" (Ef. 3:20). Çfarë fuqi vepron në ne, dhe si duhet të shfaqet kjo fuqi në jetët tona?`