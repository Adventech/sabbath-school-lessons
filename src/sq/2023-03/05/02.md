---
title:  Të Afruar në Krishtin
date:  23/07/2023
---

`Krahasoni Efesianët 2:1-3, përshkrimin e mëparshëm të Palit për Johebrenjtë me Efesianët 2:11, 12. Çfarë thekson në përshkrimin e tij për të kaluarën e tyre?`

Johebrenjtë, që tani ishin besimtarë në Krishtin dhe anëtarë të "trupit" të Tij, kishës, dikur ishin plotësisht të ndarë nga Izraeli dhe shpëtimi që ofronte Perëndia. Pali e gjykon si të rëndësishme që ata "të kujtojnë" (Ef. 2:11) këtë të kaluar. Dikur "ishin pa Krishtin", të Vajosurin, Mesian e Izraelit. Ishin "të huaj në qytetërinë e Izraelit". Dhe ishin "të huaj për besëlidhjen e premtimit", të harruar nga premtimet e shpëtimit që Zoti kishte dhënë përgjatë historisë së shpëtimit. Të qenurit i huaj nga Izraeli dhe shpëtimi i ofruar do të thoshte se dikur "nuk kishin shpresë" dhe ishin "pa Zotin në botë" (Ef. 2:12).

Gjithashtu, në të kaluarën e tyre, Johebrenjtë gjendeshin në një grindje të madhe me Judenjtë. Pali na jep ndjesinë e kësaj armiqësie të theksuar, duke iu referuar një prej simptomave, atë të emërtimeve. Judenjtë i përqeshnin Johebrenjtë si "të parrethprerë" dhe Johebrenjtë i quanin Judenjtë me të njëjtën përbuzje si "rrethprerja" (Ef. 2:11).

Efesianët 2:13, nga ana tjetër, tregon diçka plotësisht të ndryshme. Pali shkroi: "Por tani, në Krishtin Jezus, ju që dikur ishit larg, u afruat me anë të gjakut të Krishtit".

Kur Pali përshkruan besimtarët Johebrenj si dikur "të largët", i referohet Isaias 57:19: " 'Paqe, paqe atij që është larg dhe atij që është afër', thotë Zoti, 'Unë do ta shëroj' " (krahaso Ef. 2:17, 18). Në Krishtin dhe përmes kryqit të Tij, besimtarët Johebrenj ishin afruar me të gjithë ata që ishin të ndarë - Zotin, shpresën, dhe vëllezërit dhe motrat e tyre Judenj. Ky është lajmi i madh i fuqishëm, që del nga përshkrimi i Palit: se kryqi i Krishtit mund të shërojë ndarjen e gjerë midis Judenjve dhe Johebrenjve, që do të thotë se mund të zgjidhen gjithë grindjet dhe ndasitë tona. Ky lajm i mirë na fton t’i konsiderojmë ndarjet, që ekzistojnë në jetët tona dhe në kishë dhe të mendojmë për fuqinë e kryqit, që i tejkalon ato.

`Nga cilat kushte ju ka shpenguar Jezusi? Pse mund të jetë e rëndësishme që të mbani mend, herë mbas herë, se ku keni qenë kur Ai ju gjeti dhe ku mund të ishit tani, nëse Ai nuk do t’ju kishte gjetur?`