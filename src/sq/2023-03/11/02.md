---
title:  Këshilla për Fëmijët
date:  03/09/2023
---

`Çfarë këshilla ju jep Pali fëmijëve, dhe si e mbështet atë në Dhiatën e Vjetër? Ef. 6:1-3. (Shiko gjithashtu Mateu 18:1-5, 10; Marku 10:13-16).`

Për të vlerësuar plotësisht këshillën e Palit drejtuar fëmijëve, duhet të imagjinojmë që kjo lexohej me zë të lartë në kishat shtëpi në metropolin e Efesit. Fjala "fëmijë" (Greqisht, ta tekna) mund t'i referohet një moshe të gjerë, mbasi fëmijët ngeleshin nën autoritetin e babait, derisa babai të bëhej 60 vjeç (në traditën Greke) ose deri në vdekjen e tij (në atë Romake). Megjithatë, këta fëmijë janë të rinj dhe nën përkujdesjen e prindërve (Ef. 6:4), por gjithashtu të rritur për të qenë dishepuj me të drejta të plota.

Dëgjojmë Palin që iu bën apel fëmijëve, që adhuronin në bashkësitë e Krishtera, që t'u binden dhe të nderojnë prindërit e tyre "në Zotin", pra, në Krishtin (krahaso Ef. 5:22; Ef. 6:4, 5, 7-9). Këtu na bëhet ftesa që të respektojmë fëmijët, duke qenë se vetë janë dishepuj të Krishtit dhe t'i përfshijmë si pjesëmarrës aktivë në adhurim. Kjo e bën pasazhin thelbësor për prindërimin dhe shërbesën ndaj fëmijëve.

Urdhërimi i Palit që të binden nuk është absolut. Kur urdhërimi i prindërve "bie ndesh me kërkesat e Krishtit, atëherë, megjithëse e dhimbshme, ata [fëmijët] duhet t'i binden Perëndisë dhe t'ia besojnë Atij pasojat" - Ellen G. White, The Adventist Home, f. 293.

Pali e plotëson këtë nxitje për fëmijët duke cituar urdhërimin e pestë, që jep dëshmi për vlerat e larta që ai i jep Dhjetë Urdhërimeve si burim i drejtimit të besimtarit të Krishterë (një cilësi e qartë e Ef. 4:1-6:9; veçanërisht Ef. 4:25, 28; Ef. 5:3-14). Ai e fillon citatin (" 'Ndero atin dhe nënën' "-Ef. 6:2), pasaj jep një koment, ( "i cili është urdhërimi i parë që ka një premtim"-Ef. 6:2), dhe pastaj e përfundon citimin (" 'që ti të jesh mirë dhe të jetosh gjatë mbi dhe' "-Ef. 6:3). Urdhërimi i pestë jep dëshmi se nderimi i prindërve është pjesë e planit të Perëndisë që njerëzit të mbijetojnë. Respekti ndaj prindërve, sado të papërsosur të jenë, do të ndihmojë në shëndet dhe mirëqenie.

`Si e përforcojnë këto vargje rëndësinë e marrëdhënieve familjare?`