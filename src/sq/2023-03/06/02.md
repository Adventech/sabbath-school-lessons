---
title:  'Pali: Apostull i Burgosur për Johebrenjtë'
date:  30/07/2023
---

`Lexoni Efesianët 3. Dhe identifikoni një ose dy tema kryesore. Cilat janë pikat kryesore të Palit?`

Efesianët 3 shfaq një strukturë interesante. Pali fillon kapitullin me këto fjalë: "Për këtë arsye unë, Pali, jam i burgosuri i Jezu Krishtit për ju Johebrenjtë" (Ef. 3:1). Pastaj vijon me një devijim të gjatë nga tema që fokusohet në punën e tij si apostull i Johebrenjve (Ef. 3:2-13). Pas këtij devijimi, kthehet në linjën e tij fillestare duke përsëritur frazën, "Për këtë arsye" (Ef. 3:14), me vargjet 14-21 që tregojnë lutjen e tij.

Në Efesianët 3:1, Pali e identifikon veten si "të burgosur të Jezus Krishtit" , mënyra e tij e argumentimit që megjithëse gjendet i burgosur dhe duket se është nën autoritetin e Perandorisë Romake, ka një qëllim më të thellë hyjnor që ndodh në jetën e tij. Ai nuk është i burgosuri i Romës por "i burgosuri i Jezus Krishtit"! (krahaso Ef. 4:1).

Përmendja e "vuajtjeve" nga ana e Palit (Ef. 3:13), dhe ajo e zinxhirëve të tij (Ef. 6:20), na sugjeron se nuk është në një arest shtëpie të rehatshëm (krahaso Veprat 28:16) por në një burg. Ishte vërtet sfiduese të ishe në një burg dhe qeli Romake në shekullin e parë. Perandoria Romake nuk shquhej për burgje të mirë-organizuara me lehtësi higjenike dhe vakte të rregullta. Në fakt, perandoria nuk kishte ndonjë nevojë të madhe për të burgosurit mbasi burgosja nuk përdorej si mjet ndëshkimi. Njerëzit burgoseshin vetëm për kohën që prisnin gjyqin dhe ekzekutimin. Të burgosurit duhet të siguronin vetë për nevojat e tyre dhe vareshin nga të afërm dhe miq për t'iu dhënë ushqim apo ndonjë nevojë tjetër.

Shqetësimet e Palit ndoshta përqëndrohen në impaktin emocional të burgosjes së tij tek besimtarët, meqenëse të qenurit i burgosur ishte jashtëzakonisht një përçmim social në kontekstin e një kulture të bazuar mbi nderin dhe turpin. Ai shqetësohet se mos disa pyesin, "Si mund të jetë Pali apostull dhe lajmëtar i Krishtit të lartësuar dhe njëkohësisht një i burgosur i përçmuar?" Prandaj e rifrazon burgosjen e vet, duke ndihmuar besimtarët ta shohin si pjesë e planit të Perëndisë. Ai po vuan për ta ("vuaj për ju," ) dhe ajo që duket në pamje të parë një burim turpi do të bëhet në fakt "lavdia" e tyre. (Ef. 3:13).

`Si mund të mësojmë të besojmë tek Zoti dhe rrugët e Tij mes situatave shumë sfiduese?`