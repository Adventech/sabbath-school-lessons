---
title:  'Kisha si Nusja e Krishtit: Pjesa 1'
date:  28/08/2023
---

`Krahasoni Efesianët 5:25-27, 29 me historinë në vijim tek Ezekieli 16:1-14. Cilët elementë të asaj historie reflekton Pali në skicën e tij?`

Pali, tek Efesianët 5:25-27, 29, përdor metaforën e dasmës-martesës për kishën dhe marrëdhënien e saj me Krishtin, duke u mbështetur në zakonet dhe rolet e një dasme në kohët e lashta. Në raport me kishën si nusja, Krishti është Dhëndri hyjnor i cili:

(1) E do kishën si nusen (Ef. 5:25). Nuk duhet të harrojmë kurrë se kjo është vepër nga zemra e Jezusit. Ai na do!

(2) Jep Vetveten si çmim për nusen. Në kontekstin e dasmave në lashtësi, dhëndri do e "blinte" nusen me "çmimin e nuses", i cili zakonisht ishte një shumë e madhe parash dhe sendesh me vlerë, aq shumë sa ekonomitë e fshatrave në lashtësi vareshin nga këto zakone. Krishti paguan çmimin përfundimtar për kishën si nusja e Tij, duke "dhënë Veten për të" (Ef. 5:25). Tek mishërimi në kryq, Ai jep Veten si çmim për nusen.

(3) E lan nusen e Tij. Përgatitja e nuses ishte një pjesë e rëndësishme e festave në dasmat e lashta. Ashtu si dhe sot, ishin shoqërueset e nuses dhe të afërmit e saj, që e përgatisnin për këtë ceremoni. Pali, nga ana tjetër, imagjinon Dhëndrin hyjnor si atë, që përgatit nusen për dasëm! Është Ai, i cili e shenjtëron dhe e pastron atë "me larjen e ujit" (Ef. 5:26), një referencë e mundshme për pagëzimin.

(4) Jep fjalën e premtimit. Ky pastrim bëhet "me fjalën" (Ef. 5:26), që drejton tek fjala e premtimit që Dhëndri hyjnor i jep nuses së Tij, ndoshta në kontekstin e ceremonisë së fejesës (krahaso Ef. 1:3-14, Ef. 2:1-10, duke treguar premtimin e Perëndisë për besimtarët në kohën e konvertimit të tyre). Fejesa, në versionin e lashtë, ishte më tepër serioze, duke përfshirë negociata, që përfshinin një kontratë të shkruar për çmimin e gruas (nga burri) dhe pajën, (asete që nusja i sillte nga familja e saj).

(5) Përgatit dhe stolis nusen. Kur nusja paraqitet më në fund para Dhëndrit të saj, ajo është mahnitëse me bukurinë, duke shkëlqyer pa të metë (Ef. 5:27). Krishti jo vetëm që e pastron nusen; Ai e përgatit dhe stolis gjithashtu.

`Si na ndihmojnë këto vargje të kuptojmë ndjenjat e Krishtit për ne? Pse kjo gjë na ngushëllon shumë?`