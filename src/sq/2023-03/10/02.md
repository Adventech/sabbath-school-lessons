---
title:  Këshilla për Gratë e Krishtera
date:  27/08/2023
---

Pali fillon me një pasazh kyç, Efesianët 5:21, që lidh Efesianët 5:1-20 me Efesianët 5:22-33, tek i cili nxit anëtarët e kishës t'i nënshtrohen njëri-tjetrit (krahaso Marku 10:42-45; Rom. 12:10; Fil. 2:3, 4). Besimtarët duhet të veprojnë kështu "në druajtjen e Krishtit" (Ef. 5:21), një nga herët e shumta që Pali identifikon marrëdhënien me Krishtin si atë më të rëndësishmen dhe thelbësoren për besimtarët.

`Çfarë do të thotë Pali kur nxit anëtarët e kishës t'i nënshtrohen njëri-tjetrit? Si duhet ta kuptojmë këtë ide? Ef. 5:21.`

Pali gjithashtu fton gratë e Krishtera t’u nënshtrohen "burrave tuaj porsi Zotit" (Ef. 5:22), duke qartësuar se po diskuton për nënshtrimin e grave ndaj burrave, me të cilët janë martuar (shiko gjithashtu 1 Pjet. 3:1, 5). Kur Pali thotë se gratë duhet të veprojnë kështu "porsi Zotit" a do të thotë se një grua duhet t'i nënshtrohet burrit të saj sikur ai të ishte Krishti; apo, do që të thotë se Krishti është fokusi më i vërtetë dhe më i lartë i nënshtrimit të saj?

Në pamje të Efesianëve 6:7, ku skllevërve ju kërkohet të shërbejnë "porsi Zotit dhe jo njeriut", dhe Kolosianëve 3:18, ku grave ju kërkohet të nënshtrohen ndaj burrave të tyre "siç i pëlqen Zotit", duhet preferuar kjo e dyta. Gratë janë vetë besimtare, që duhet të nderojnë Krishtin më shumë se burrat e tyre.

Tek të dyja rastet tek Kolosianët dhe Efesianët, Krishti - dhe vetëm Krishti - identifikohet si Kreu i kishës, që është trupi i Tij (Ef. 1:22, Ef. 5:23, Kol. 1:18): "Krishti është kreu i kishës; dhe Ai vetë është Shpëtimtari i trupit" (Ef. 5:23). Sipas analogjisë, burri është "kreu i gruas" (Ef. 5:23), duke pasur besnikërinë e kishës ndaj Krishtit si një model për besnikërinë e gruas ndaj burrit të saj. Pasazhi presupozon një martesë me dashuri dhe përkujdesje, jo një martesë që nuk funksionon. Ky varg nuk duhet të interpretohet për të lejuar asnjë formë abuzimi në shtëpi.

`Nën dritën e asaj që kemi lexuar, pse është kjo këshillë kaq e rëndësishme për ta kujtuar? Nëse burri "është një njeri i ashpër, i vrazhdë, grindavec, egoist, dhe i dhunshëm, le të mos i përmendë kurrë fjalët se burri është kreu i gruas, dhe se ajo duhet t'i nënshtrohet atij në çdo gjë; mbasi ai nuk është Zoti në kuptimin e vërtetë të fjalës" - Ellen G. White,  The Adventist Home , f. 117.`