---
title:  'Kisha si Nusja e Krishtit: Pjesa 2'
date:  29/08/2023
---

`Si përdor Pali elementë të dasmave në lashtësi për t’u bërë thirrje të Krishterëve në Korint? Kur ndodh paraqitja? (2 Kor. 11:1-4).`

Kur përdor një element final nga dasmat në lashtësi, tek Efesianët 5:25-27, Pali portretizon Krishtin si At që: (6) paraqit nusen (tek Vetja!). Në kohët e lashta nusja shoqërohej nga miku më i mirë i dhëndrit, ose nga babai i saj. Asnjëherë nga dhëndri! Megjithatë, këtu, Pali imagjinon Jezusin, i cili e nxjerr kishën para Vetes si nusen e Tij.

Pali përdor zakonet dhe rolet e martesës për të theksuar marrëdhënien e Krishtit me kishën në një model kronologjik: 1. Fejesa. Krishti dha Veten për kishën (si "çmim për nusen") dhe kështu u fejua me të (Ef. 5:25). 2. Përgatitja për ceremoninë e dasmës. Vëmendja e dhëndrit vazhdon në përpjekjet e tij për të shenjtëruar dhe pastruar nusen (Ef. 5:26). 3. Ceremonia e vetë dasmës. Vëmendja aktuale e Krishtit është për "të nxjerrë" nusen në dasëm (Ef. 5:27). Ky element i fundit pret festën e madhe në kthimin e Tij, atëherë kur Krishti, Dhëndri, do vijë të marrë kishën si nusen dhe ta nxjerrë atë para Vetes (Ef. 5:27; krahaso 2 Kor. 11:1, 2; Kol. 1:21-23, 28).

Dasmat e lashta fillonin shpesh me një paradë gjatë natës (shiko Mat. 25:1-23). Dhëndri dhe karvani i tij mblidheshin në shtëpinë e dhëndrit - shtëpia e re e çiftit - dhe fillonin një ceremoni të madhe. Të ndriçuar nga llambat dhe të mbushur me gëzim, muzikë dhe hare të madhe, turma drejtohej drejt shtëpisë së babait të nuses. Mbasi e merrnin nusen prej atje ose takonin karvanin e saj rrugës, vazhdonin të shoqëronin çiftin drejt shtëpisë së tyre të re, atje ku të ftuarit do qëndronin në një festë, që zgjaste gjithë javën dhe kulminonte në ceremoninë e dasmës, kur nusja nxirrej para dhëndrit.

Kur Pali portretizon Krishtin, që nxjerr para Vetes kishën, ai aludon për këtë paradë të madhe dhe momentin e nxjerrjes. Në këtë mënyrë, ai paraqet një portret nxitës të kthimit të Krishtit si ceremonia e dasmës në të ardhmen, kur fejesa e gjatë midis Krishtit dhe kishës së Tij plotësohet dhe celebrohet në martesë.

`Çfarë mesazhi mund të nxjerrim për vete nga gjithë këto imazhe pozitive, të gëzuara dhe shpresëdhënëse?`