---
title:  Të Përjetosh Mençuri Nga Fryma e Shenjtë
date:  10/07/2023
---

> <p></p>
> "Nuk pushoj së falenderuari për ju dhe, duke ju kujtuar në lutjet e mia, që Perëndia i Zotit tonë Jezus Krisht, Ati i lavdisë, t’ju japë juve Frymën e diturisë dhe të zbulesës, në njohurinë e tij" (Ef. 1:16, 17).

Kur shkruan për lutjet e tij, Pali flet për një kërkesë të veçantë që parashtron para fronit të Perëndisë. Tashmë ka treguar se Fryma e Shenjtë vjen në jetët e besimtarëve në momentin e konvertimit të tyre (Ef. 1:13, 14). Tani Pali lutet për një bekim të freskët nga Fryma për të dhënë mençurinë e nevojshme shpirtërore, që fokusohet në njohjen e thellë të Jezusit "në njohurinë e tij" (Ef. 1:17).

`Cilat janë tri temat për të cilat Pali lutet që Fryma e Shenjtë të sjellë mençuri të veçantë tek besimtarët? Shiko Ef. 1:17-19.`

Kur Pali lutet për mençuri "të dini cila është shpresa e thirrjes së tij" (Ef. 1:18), ai lutet që ata të jenë vigjilentë ndaj veprave që Zoti ka bërë tashmë për shpëtimin e tyre (Ef. 1:3-9, 11-13) dhe për të ardhmen e lavdishme që planifikon të sjellë për ta (Ef. 1:10, 14).

Kur lutet për mençuri të kuptojnë, "cilat janë pasuritë e lavdisë së trashëgimisë së tij në shenjtorët" (Ef. 1:18), ai i referohet idesë së Dhiatës së Vjetër për besimtarët si trashëgimia e Perëndisë (Lgj. Përt. 9:29, Lgj. Përt. 32:9, Zak. 2:12, krahaso Ef. 1:11). Ai dëshiron që ata të njohin se jo vetëm që kanë një trashëgimi nga Perëndia, por janë vetë trashëgimia e Perëndisë, dhe Pali do që ata të kuptojnë vlerën që kanë për Zotin.

Kur Pali lutet për mençuri shpirtërore në lidhje me "madhështinë e jashtëzakonshme të fuqisë së Tij ndaj nesh, që besojmë" (Ef. 1:19), ai imagjinon Frymën e Shenjtë, që sjell një kuptim të ri për fuqinë e pamasë të Perëndisë dhe përjetimin e saj.

Në gjithë këto lutje, Pali dëshiron që këta njerëz të përjetojnë vetë atë që iu është dhënë në Jezusin.

`Si mund të përjetoni më mirë "madhështinë e jashtëzakonshme të fuqisë së Tij ndaj nesh që besojmë"? Çfarë kuptimi ka kjo në jetën e përditshme?`