---
title:  Jezusi, Gjithë Gjërat, dhe Kisha e Tij
date:  13/07/2023
---

Të Krishterët e hershëm shikonin tek Psalmi 110:1 një profeci për lartësimin e Jezusit: "Zoti i thotë Zotërisë tim: 'Ulu në të djathtën time deri sa t'i bëj armiqtë e tu stol të këmbëve të tua'". Ata lexojnë Psalmin 8 në të njëjtën mënyrë, me afirmimin se Perëndia "ka vendosur gjithë gjërat nën këmbët e tij" (Ps. 8:6), këmbët e "birit të njeriut" (Ps. 8:4). Ndërkohë që besonin se fuqitë e errësirës në vendet qiellore qëndronin mbi kokat e tyre dhe kërcënonin t'i nënshtronin, ata mbaheshin fort tek e vërteta se këto fuqi ishin nën këmbët e Krishtit.

Vini re me kujdes se mbasi i ka vënë "gjithë gjërat nën këmbët e tij [Jezusit]", Ati "ia dha për krye përmbi çdo gjë kishës" (Ef. 1:22), krahaso me "e dha Atë të jetë kreu përmbi çdo gjë për kishën". Ndërkohë që "gjithë gjërat" është një term universal, gjithëpërfshirës, Pali ka ndërmend "pushtetet" e përmendura tek Efesianët 1:21. Gjithë gjërat - fuqitë kozmike, të mbinatyrshme, shpirtërore - janë nën këmbët e Krishtit, të nënshtruara nga Ai.

`Çfarë dobie ka për kishën lartësimi i Krishtit në fronin qiellor, dhe zotërimi i Tij përmbi çdo gjë në qiell dhe në tokë? Ef. 1:22, 23.`

Perëndia e ka bërë Krishtin fitimtar përmbi çdo pushtet të lig. Kisha, që identifikohet afër me Krishtin dhe i sigurohet çdo gjë nga Ai, ka gjithashtu fitore të garantuar ndaj këtyre armiqve. Fuqia e Perëndisë, e shfaqur në ringjalljen dhe lartësimin e Tij përmbi çdo pushtet kozmik, është aktive edhe për kishën. Zoti i ka dhënë kishës Krishtin fitimtar, për të qenë kaq e bashkuar me Të sa të quhet trupi i Tij.

Si mund të njohim si besimtarë Krishtin e lartësuar dhe të përjetojmë fuqinë e Perëndisë në jetët tona? Pali nuk na drejtohet direkt me ndonjë mekanizëm apo strategji për ta bërë këtë gjë të mundur. Megjithatë, fakti se pasazhi është pjesë e një "lutjeje" e sugjeron këtë. Pali beson se Perëndia do t'i përgjigjet lutjeve të tij. Ai afirmon efikasitetin e fuqisë së Perëndisë, të zbuluar në Krishtin, në prezencën e Perëndisë dhe kërkon që ajo të jetë aktive në jetët e besimtarëve.

`Cila ka qenë eksperienca juaj me fuqinë e lutjes? Me fjalë të tjera, jo vetëm lutjet që morën përgjigje, por lutja në përgjithësi dhe, si lutja na afron më shumë me Perëndinë dhe fuqinë që na ofrohet në Jezusin?`