---
title:  Krishti Përmbi Gjithë Pushtetet
date:  12/07/2023
---

Pali ka festuar lartësimin e Jezusit, i cili tani ulet me Atin në fronin qiellor. Duke përcaktuar kështu pozitën e Krishtit në marrëdhënie me Atin ("ulur në të djathtën e tij" Ef. 1:20), Pali vijon me marrëdhënien e Jezusit ndaj "pushteteve". Duke qenë ngjitur me Atin, Jezusi është "shumë më lart" se të gjitha ato (Ef. 1:21).

`Krahasoni rastet kur Pali përmend fuqitë e liga shpirtërore tek Efesianët 1:21, Efesianët 2:2 dhe Efesianët 6:12. Pse mendoni se Pali është kaq i interesuar për këto pushtete?`

Veprat 19:11-20, që përmend historinë e shtatë bijve të Skevit ilustron faktin se Efesi në kohën e Palit ishte një qendër e arteve të magjisë. "Karakteristika kryesore e praktikave të magjisë në gjithë botën helene ishte ndikimi i një bote shpirtrash tek pothuajse çdo aspekt i jetës. Qëllimi i magjistarit ishte të dallonte shpirtrat e dobishëm nga ata, që dëmtojnë dhe, të mësonte veprimet specifike dhe fuqinë dhe autoritetin e këtyre shpirtrave. Përmes kësaj njohurie, mund të krijoheshin mjete (me formula të shkruara ose të shqiptuara, amulli, etj) për të manipuluar shpirtrat në interes të një individi. Me anë të formulës së duhur, një sëmundje e shkaktuar nga një shpirt mund të shërohej, ose mund të fitohej një garë me qerre" - Clinton E. Arnold, Power and Magic: The Concept of Power in Ephesians, f. 18.

Interesi për të emërtuar perënditë dhe fuqitë në një magji ishte një karakteristikë e jetës fetare në Efes (shiko Veprat 19:13), madje edhe mes disave sot. Pali dëshiron ta bëjë të qartë marrëdhënien midis Krishtit dhe "pushteteve": Jezusi i lartësuar është "përmbi çdo principatë, pushtet, fuqi" (Ef. 1:21).

Për të qenë të sigurt se kjo audiencë e kupton se nuk ka pushtet jashtë mbretërimit të Jezusit, ai shton një aludim për praktikën e përmendjes së emrave të perëndive në një magji: "dhe çdo emër që përmendet" (Ef. 1:21). Duke kaluar nga dimensioni i hapësirës në atë të kohës, Pali thekson kronologjinë e pakufi të Jezusit të lartësuar. Zotërimi i Tij përmbi çdo pushtet aplikohet "jo vetëm në këtë epokë, por edhe në të ardhmen" (Ef. 1:21).

`Çfarë manifestimesh mund të shohim në ditët tona nga të njëjtat pushtete të liga, dhe si mund të sigurohemi që të mos përfshihemi në asnjë prej tyre?`