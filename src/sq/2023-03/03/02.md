---
title:  Lutje dhe Falenderim
date:  09/07/2023
---

I motivuar nga lajmet që besimtarët në Efes po lulëzojnë në besimin tek Jezusi dhe dashurinë për njëri- tjetrin (ndoshta një lajm i komunikuar nga Tikikus, Ef. 6:21, 22), Pali ju shkruan sesi lutet për ta.

`Krahasoni dy lutjet e Palit shkruar tek Efesianët - Efesianët 1:15-23 dhe Efesianët 3:14-21. Çfarë temë të përbashkët shprehin këto lutje?`

Ndonjëherë toni ynë në lutje mund të jetë i dëshpëruar, duke vajtuar sfidat ose problemet. Lutja e Palit tek Efesianët sugjeron se falenderimi është gjuha bazë e lutjes. Ne mbledhim bekimet e Perëndisë dhe e falenderojmë për to. Kërkojmë të shohim Zotin teksa vepron në situata të vështira dhe e lavdërojmë për prezencën e Tij transformuese në jetët tona. Duke u gëzuar për hirin dhe fuqinë e Jezusit të lartësuar (Ef. 1:20-23), e falenderojmë që bekon ata që janë në rrethin tonë të miqësisë. Ky është sekreti transformues i Palit për lutjen: lutja është çelësi i lavdërimit dhe falenderimit.

Pali gjithashtu tha se "nuk pushoj së falenderuari për ju dhe duke ju kujtuar në lutjet e mia" (Ef. 1:16; shikoni gjithashtu Fil. 1:3, 4; 1 Sel. 1:2; dhe 1 Sel. 5:16-18).

Çfarë do të thotë në të vërtetë të "lutesh pa pushim" (1 Sel. 5:17)? Nuk do të thotë se jemi gjithmonë në gjunjë, duke u lutur para Perëndisë. Por, do të thotë se, të bekuar nga Fryma e Shenjtë, lëvizim në jetë me zemrat e hapura për prezencën dhe fuqinë e Perëndisë, duke kërkuar arsye për Ta falenderuar. Do të thotë të jesh gati t'i shikosh çështjet e jetës në prezencën e Perëndisë, të kërkosh këshillën hyjnore teksa përjetojmë të përpjetat dhe tatëpjetat që na sjell jeta. Do të thotë të jetosh jo i ndarë nga Perëndia për i përfshirë me Të, gjithmonë i/e hapur për drejtimin hyjnor.

Ne shpesh e shohim lutjen si një gjë e mirë për të bërë, një shtesë për të qenë dishepull që duhet bërë kur të na duhet. Pali tregon një pamje tjetër. Pali e merr seriozisht detyrën për t’u lutur për besimtarët në Efes, duke falenderuar për ta (Ef. 1:16; krahaso Ef. 1:3-14) dhe, duke ndërmjetësuar për ta (Ef. 1:17-23; krahaso Ef. 3:14-21). Për të, lutja është një detyrë qendrore, madje kryesorja në besimin e Krishterë. Këto vargje janë një nxitje për t’u lutur, një ftesë për secilin prej nesh që të konsiderojë "shërbesën e lutjes" teksa shohim përkushtimin e Palit ndaj saj.

`Pse është gjithmonë e rëndësishme të falenderojmë Zotin në lutje për atë që duhet të jemi mirënjohës?`