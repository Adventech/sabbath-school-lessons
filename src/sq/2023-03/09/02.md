---
title:  "Përkundrazi, Le të Ketë Falenderime"
date:  20/08/2023
---

`Në ç'kuptim Pali do që besimtarët të bëhen "imitues të Perëndisë"? Shikoni Efesianët 5:1, 2.`

Pali nxit besimtarët në Efes të ecin në dashuri, një thirrje e rëndësishme në këtë pjesë (shiko Ef. 5:8, 15). Kjo "ecje në dashuri" (shiko Ef. 5:2) duhet të modelohet simbas dashurisë së vetë Krishtit për ne (krahaso Ef. 4:32), shprehur në sakrificën e Tij shlyese. Pali afirmon katër gjëra për këtë sakrificë: 1. Motivohet nga dashuria e Zotit At (Ef. 5:1) si dhe nga Vetë Krishti (Ef. 5:2); 2. Është zëvendësuese: Krishti vdiq në vendin tonë. Krishti nuk është viktimë pasive, por e dha Veten për ne; 3. Sipas imazhit të shërbesës në shenjtëroren e Dhiatës së Vjetër, vdekja e Krishtit është gjithashtu një sakrificë e ofruar Perëndisë; 4. Sakrifica pranohet nga Perëndia mbasi është "një ofertë erëmirë" (Ef. 5:2; krahaso Eks. 29:18, Lev. 2:9, Fil. 4:18).

Efesianët 5:3-5 prezanton një pjesë të letrës, që shqetësohet me etikën seksuale. Të konvertuarit e rinj në Efes janë në rrezik të humbasin thirrjen e Krishterë, kur tërhiqen nga sjellje seksuale, që mohojnë dëshminë e tyre të Krishterë (krahaso 1 Kor. 5:1-11, 1 Kor. 6:12-20, 2 Kor. 12:21).

Nga ana tjetër, bota Greko-Romake e shekullit të parë shfaqte korruptimin moral dhe pangopësinë e përshkruar në vende të tjera në Dhiatën e Re (shiko 1 Kor. 6:9, Gal. 5:19, Ef. 4:17-19, Kol. 3:5). Për shembull, banketet e pasanikëve shpesh karakterizoheshin nga sjellje, për të cilat Pali paralajmëron tek Efesianët 5:3-14: dehja, e folura vulgare, argëtimi i rrezikshëm dhe veprimet imorale. Për më tepër, qendrat urbane siguronin anonimitet dhe leje për të bërë praktika seksuale imorale. Nga ana tjetër, shumë në atë shoqëri jetonin jetë me virtyt dhe shërbenin si mbrojtës të moralit strikt. Kur Dhiata e Re bën një listë virtyt-ves dhe kode të sjelljes (p.sh. Ef. 5:21-6:9, Kol. 3:18-4:1), autorët e saj reflektojnë tema në botën më të gjerë Greko-Romake. Kjo botë, dikur njëkohësisht e shthurur dhe e virtytshme shpjegon përse Pali nxit besimtarët të shmangin sjelljet imorale, që praktikoheshin nga Johebrenjtë, ndërkohë që dëshiron për ta që të jenë të matur në sjelljen e tyre dhe të fitojnë reputacion të mirë tek të tjerët.

`Në çfarë mënyre fjalët e Palit për sjelljet seksuale mund të aplikohen në kulturën tuaj, kudo që jetoni?`