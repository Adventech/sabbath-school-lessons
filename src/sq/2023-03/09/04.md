---
title:  "Zgjohuni, O Gjumashë!"
date:  22/08/2023
---

`Lexoni Efesianët 5:11-14. Çfarë paralajmërimi të fuqishëm jep Pali, dhe si aplikohet në situatën tonë?`

Për të kuptuar Efesianët 5:11-14, duhet të shohim sesi Pali vazhdimisht bën dy nxitje: (1) jetoni një stil jete, që nderon Perëndinë si "fëmijë të dritës" (Ef. 5:8; shiko gjithashtu Ef. 5:1, 2, 4, 9-10, 11, 13, 14); (2) mos jetoni në imoralitet seksual, duke treguar "vepra të pafrytshme të errësirës" (Ef. 5:11; shiko gjithashtu Ef. 5:3-8, 12).

Mund të përdorim nxitjen e dyfishtë tek Efesianët 5:8-10 për të kuptuar Efesianët 5:11. Besimtarët duhet të jetojnë para jobesimtarëve ashtu si "drita në Zotin" dhe "fëmijë të dritës" (Ef. 5:8). E tërë çështja qëndron që të duket, të qartësohet se "fryti i dritës gjendet tek çdo gjë, që është e mirë, e drejtë dhe e vërtetë" (Ef. 5:9). Pali, pra, nxit një strategji për të treguar mirësinë e Perëndisë. Besimtarët duhet të ekspozojnë veprat e pafrytshme të errësirës, duke ekspozuar alternativën e drejtë që ta shohin të gjithë.

Ndërkohë, mund ta konsiderojmë gjuhën sfiduese, poetike të vargjeve 13-14 si thënien e guximshme të Palit që besimtarët, duke shfaqur "frytin e Frymës" (Ef. 5:9), mund të fitojnë ata në botë që të besojnë në Krishtin. Fryma është si drita dhe shfaq gjërat e fshehura: "Kurse të gjitha gjërat, kur dalin në dritë, bëhen të dukshme, sepse çdo gjë që shfaqet është dritë"(Ef. 5:13, 14). Kur jeta dekadente ekspozohet nga drita, ata në botë mund të shohin natyrën e sjelljes së tyre ("bëhen të dukshme"), pa të ardhme dhe për zemërim (Ef. 5:5, 6), dhe përjetojnë një transformim nga errësira në dritë, ("sepse çdo gjë që shfaqet është dritë"), pikërisht transformimi që kanë përjetuar vetë lexuesit e letrës së Efesianëve si besimtarë (Ef. 5:8).

Çfarë duhet të bëjmë me poemën ose himnin tek Efesianët 5:14, që përdor gjuhë, e cila ka lidhje me ringjalljen e të vdekurve në ditën e fundit (krahaso Ef. 2:1, 5) për të bërë një thirrje për një rizgjim shpirtëror nga plogështia dhe për të përjetuar prezencën transformuese të Krishtit? Meqenëse Isaia 60:1-3, për të cilën duket se reflekton Pali, i drejtohet popullit të Perëndisë, Izraelit, mund ta shohim himnin/poemën e Efesianëve 5:14 si një apel i fuqishëm për besimtarët e Krishterë që të zgjohen për të përmbushur rolin e tyre si misionarë, reflektues të dritës së Krishtit në një botë të errësuar (krahaso Fil. 2:14-16, Mat. 5:16).

`Si mund të keni një stil jete, që ekspozon veprat e errësirës dhe tregon natyrën e tyre të vërtetë?`