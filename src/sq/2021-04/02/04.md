---
title:  Një mijë herë më të shumtë në numër
date:  05/10/2021
---

Pas një udhëtimi të gjatë në shkretëtirë, Moisiu, duke folur për Zotin (ai ishte një profet, megjithëse, me të vërtetë, më shumë se një profet), tha: “Ja, unë e vura vendin para jush; hyni dhe shtjereni në dorë vendin që Zoti ishte betuar t`ua jepte etërve tuaj, Abrahamit, Isakut dhe Jakobit, atyre dhe pasardhësve të tyre mbas tyre"(Ligji i Përtërirë 1:8).

Sidoqoftë, vini re atë që vjen më pas.

`Lexoni Ligji i Përtërirë 1:9–11. Cila është domethënia e këtyre fjalëve, veçanërisht në dritën e faktit se, në një kuptim të vërtetë, ata po ndëshkoheshin nga Zoti për rebelimin në Kadesh Barnea?`

Këtu shohim një shembull tjetër të hirësisë së Perëndisë. Edhe në mes të endjeve në shkretëtirë, ata u bekuan: "Për dyzet vjet i ke ushqyer në shkretëtirë, dhe nuk u ka munguar asgjë; rrobat e tyre nuk u prishën dhe këmbët e tyre nuk u enjtën” (Nehemia 9:21).

Dhe Moisiu, përsëri duke treguar dashurinë e tij për popullin e tij, i kërkoi Zotit që t'i shumëzonte ata një mijë herë më shumë sesa kishte bërë tashmë!

`Lexoni Ligji i Përtërirë 1:12–17. Si rezultat i drejtpërdrejtë i bekimit të Perëndisë mbi ta, çfarë ndodhi dhe cilat hapa ndërmori Moisiu për t’i dhënë zgjidhje situatës?`

Kështu, edhe kur Perëndia ishte kaq fuqishëm i pranishëm midis tyre, kishte nevojë për organizim, për strukturë, për një sistem të përgjegjësisë. Izraeli ishte një “qahal”, një asamble e organizuar (shih Ligji i Përtërirë 31:30), një pararendës i Dhiatës së Re, “ekklesia”, (greqisht për fjalën "kishë") (shih Mat. 16:18). Dhe, megjithëse punonte në një kontekst tjetër, Pali nuk ishte kurrë larg rrënjëve të tij hebreje, dhe tek 1 Korintasve 12 ne e shohim atë duke përshkruar qartë nevojën për njerëz të kualifikuar për të marrë role të ndryshme për funksionimin e duhur të "trupit", ashtu siç shohim këtu në Ligji i Përtërirë dhe “qahal” në shkretëtirë. Kisha sot, si “qahali” në atë kohë, duhet të jetë një trup i unifikuar me njerëz, që kryejnë role të ndryshme sipas dhuntive të tyre.

`Megjithëse ndonjëherë i dëgjojmë njerëzit të kundërshtojnë fenë e "organizuar" (çfarë do të preferonin, fe "të pa organizuar" në vend të kësaj?), Fjala e Zotit, veçanërisht tek Dhiata e Re, nuk pranon asnjë lloj tjetër feje përveçse asaj të organizuar.`