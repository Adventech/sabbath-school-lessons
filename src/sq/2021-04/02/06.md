---
title:  Paudhësia e Amorejve
date:  07/10/2021
---

Në Ligji i Përtërirë 2 dhe 3, Moisiu vazhdon të tregojë historinë e Izraelit dhe sesi, me bekimin e Zotit, ata i shpartalluan armiqtë e tyre; kur ata ishin besnikë, Perëndia iu dha fitoren, madje edhe mbi "gjigandët" (Ligji i Përtërirë 2:11, 20; Ligji i Përtërirë 3:13).

Sigurisht, kjo sjell temën e vështirë, të cilën së paku duhet ta prekim, në lidhje me shkatërrimin e këtyre njerëzve. Edhe pse bijtë e Izraelit shpesh flisnin me gjuhën e paqes si fillim me kombet e tjera (Ligji i Përtërirë 20:10, 11), megjithatë nëse këto kombe nuk do ta pranonin ofertën e tyre, nganjëherë Izraelitët hynin dhe i shkatërronin, përfshirë gratë dhe fëmijët. "Por Zoti, Perëndia ynë, na e dha në dorë, dhe ne e mundëm atë, bijtë e tij dhe tërë njerëzit e tij. Në atë kohë pushtuam tërë qytetet e tij dhe shfarosëm burrat, gratë dhe fëmijët e çdo qyteti; nuk lamë gjallë asnjë" (Ligji i Përtërirë 2:33, 34).

Disa njerëz përpiqen ta kapërcejnë këtë temë thjesht duke thënë se këto historira nuk janë të vërteta. Sidoqoftë, duke qenë se ne besojmë se "I gjithë Shkrimi është i frymëzuar nga Perëndia dhe i dobishëm për mësim, bindje, ndreqje dhe për edukim me drejtësi" (2 Tim. 3:16), ky nuk është një opsion i vlefshëm për Adventistët e Ditës së Shtatë. Kështu, neve na mbetet një pyetje e vështirë, që lidhet pikërisht me këto incidente.

`Lexoni Zanafilla 15: 1–16. Çfarë i tha Zoti Abramit në Zanafilla 15:16, dhe si na hedh kjo dritë mbi këtë temë të vështirë?`

Nuk ka dyshim që shumë prej këtyre kombeve pagane ishin jashtëzakonisht brutalë dhe mizorë, të cilët me të drejtë mund të ishin përballur me zemërimin dhe ndëshkimin e Perëndisë shumë kohë më parë. Kjo është e vërtetë, dhe edhe nëse Zoti do t’i priste me durim që ata të ndryshonin rrugën e tyre mëkatare dhe ata sërisht nuk do të ndryshonin - kjo ende nuk e ndryshon realitetin e vështirë dhe delikat në lidhje me vrasjen e të gjithëve, përfshirë edhe fëmijët. (Sigurisht, ndoshta shumë më tepër fëmijë u vranë në Përmbytjen e madhe sesa u vranë nga Izraelitët).

Fakti është se, tani për tani, duke pasur parasysh informacionin e kufizuar që kemi në lidhje me kontekstin e plotë të ngjarjeve, ne thjesht duhet ta pranojmë këtë realitet të vështirë dhe të besojmë te mirësia e Perëndisë, e cila na është shfaqur në shumë mënyra të tjera. Besimi nuk ka të bëjë vetëm me dashurinë ndaj Zotit në një ditë të bukur në një pyll të këndshëm plot freski dhe me tinguj të mrekullueshëm. Kjo ka të bëjë gjithashtu me besimin që duhet të kemi tek Ai, pavarësisht nga ato që ne nuk i kuptojmë plotësisht.

`Lexoni 1 Korintasve 10:1–4 dhe Gjoni 14:9. Si na ndihmojnë këto vargje, dhe shumë të tjerë si ato, të mësojmë të besojmë në dashurinë, drejtësinë dhe mirësinë e Zotit, edhe kur shohim gjëra që duken të vështira për t’u perceptuar me këtë botëkuptim që kemi për Perëndinë?`