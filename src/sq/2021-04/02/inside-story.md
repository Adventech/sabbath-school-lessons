---
title:  Histori misioni
date:  08/10/2021
---

#### Besim i përkryer

Bono Purvi, 29 vjeç

Cili është viti më i rëndësishëm i shkollës së mesme?

Në Mongoli, viti më i rëndësishëm është viti i fundit. Përveç diplomimit, nxënësit duhet të japin edhe provime për të përcaktuar nëse do venë në universitet.

Viti i fundit i shkollës së mesme ishte akoma më i veçantë për Bonon, sepse ajo u pagëzua. Dy misionarë shkuan në qytetin e saj të vogël dhe dhanë një klasë, në shkollën e saj, rreth ndalimit të duhanit. Bono nuk pinte duhan por shkoi në klasë sepse nuk kishte gjë tjetër në atë orar. Asaj i pëlqyen misionarët dhe, e gëzuar, pranoi një ftesë për të studiuar Biblën në shtëpinë e tyre. Shumë shpejt, ajo u pagëzua.

Pas pagëzimit, Bono e mori seriozisht përgatitjen për provimin e hyrjes në universitet. Po të merrte notë të mirë, mund të zgjidhte universitetin.

Shumë shoqe e shokë të saj filluan të studionin me mësues privatë, për t’u përgatitur. Ata, që donin të studionin histori, studionin me mësues historie. Ata, që donin të studionin infermieri, studionin për provimin e mjekësisë. Bono e donte shumë matematikën por ajo nuk kishte mundësi financiare të studionte me mësues privat. Kështu, ajo u lut për ndihmë. “I dashur Perëndi, unë do mësoj vetë. Do përgatitem për provimin duke zgjidhur probleme çdo ditë,” u lut ajo. “Vetëm më ndihmo, të lutem.”

Erdhi dita e provimit. Të gjithë maturantët u mblodhën në shkollën më të madhe të qytetit. Pothuajse 600 nxënës, përfshirë edhe Bonon, do jepnin provimin e matematikës. Kush merrte notën më të lartë, zgjidhte i pari. Bono u lut, “Perëndi, ji me mua.”

Filloi provimi. Mësuesi e mbylli derën dhe askush nuk mund të dilte nga klasa, deri sa të jepej provimi dhe të viheshin notat. Pasi mbaroi provimi, nxënësit pritën. Dhe pritën. Disa prindër u jepnin ushqime nga dritarja.

Më në fund, një mësues erdhi dhe u tha që notat do dilnin të nesërmen. Ai i lejoi nxënësit të shkonin në shtëpi.

Në mëngjes, kur Bono u zgjua, pa se kishte rënë shi. Gjithçka ishte pastruar dhe dielli po shkëlqente. Në zemrën e saj, ajo kishte fjalët e një këngë që Adventistët në Mongoli e këndonin shpesh: “Dashuria Jote është më e lartë se qielli. Dashuria Jote është më e gjërë se deti.” Bono nuk ishte e shqetësuar për provimin. Ajo lavdëroi Perëndinë.

Në shkollë, nxënësit ishin mbledhur rreth listave të notave. Ajo nuk arrinte të afrohej, ndaj i kërkoi një djali ta ndihmonte. “E sheh emrin tim?” pyeti ajo “Është emri im mes 10 të parëve?”

Zemra e saj u thye kur ai tha “Jo.”

Por, kur arriti të afrohej, ajo pa që kishte dalë në vendin e pestë. Nuk arrinte ta besonte. Më vonë,  kur mësuesi u ktheu fletët e provimit, ajo pa që kishte gabuar vetëm një nga 40 equacionet. Por, kur e pa me më shumë kujdes, vuri re që mësuesi kishte gabuar. Ajo e kishte zgjidhur saktë. Ajo ia tregoi gabimin mësuesit por ai refuzoi ta korrigjonte. I tha se nëse ndërronte notën e saj, duket t’i kontrollonte të gjitha notat e tjera.

Bono u mërzit. Ajo donte të kishte notën maksimale. Pastaj u kujtua se ishte lutur dhe Perëndia e kishte ndihmuar. Nota përfundimtare ishte në duart e Tij.

Erdhi koha që ata të zgjidhnin universitetet, duke filluar nga nxënësi me notën më të lartë. Erdhi radha e Bonos. Askush nuk kishte zgjedhur Universitetin Kombëtar të Mongolisë kështu ajo zgjodhi atë.

“Ishte vullneti i Perëndisë,” tha Bono. “Perëndia e dinte se nuk më duhej nota më e lartë për t’u regjistruar në universitet. Duhet vetëm t’i besoja tërësisht.”

Sot, Bono është 29 vjeç dhe përdor aftësinë e saj në matematikë për të punuar si llogaritarja shefe për ADRA në Mongoli. Ajo dhe bashkëshorti i saj hapën kishën e vetme të Rrugëzbuluesve në Mongoli, e cila mblidhet në shtëpinë e tyre, një shtëpi tradicionale Mongoleze.

Faleminderit për Ofertat tuaja të Sabatit të 13të para tre vjetësh, të cilat ndihmuan për të hapur shkollën e mesme të parë Adventiste, në Mongoli. Ofertat tuaja të Sabatit të 13të këtë tremujor do ndihmojnë në hapjen e një qendre në kryeqytetin e Mongolisë.

Fakte Të Shpejta

-	Pija kombëtare e Mongolisë është airag, qumësht i thartuar i pelës. Klima dhe mënyra tradicionale shtegtare e jetesës kanë ndikuar ushqimin e popullit në Mongoli – mishi dhe produktet e qumështit janë baza dhe përdoren shumë pak fruta dhe perime.

-	Khomei është një mënyrë të “kënduari me grykë”, tradicionale e Mongolisë, që e ka origjinën te barinjtë. E kënduara me grykë mund të prodhojë më tepër se një ton, nga kordat vokale, në të njëjtën kohë.