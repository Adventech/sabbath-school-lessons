---
title:  Shërbesa e Moisiut
date:  03/10/2021
---

Gjatë gjithë Biblës ndihet prania e Moisiut. Dhe, megjithëse ai nuk është përmendur më përpara deri në Eksodi 2: 2, ai ka shkruar librin e Zanafillës: historia autoritare dhe krijimore e Perëndisë, që shpjegon se kush jemi ne, si arritëm këtu, pse gjërat janë aq keq sa janë, e mbi të gjitha, përse mund të shpresojmë sërish. Krijimi, Rënia, premtimi i çlirimit, Përmbytja, Abrahami, ungjilli - të gjitha i kanë rrënjët te Zanafilla dhe autori i saj ishte profeti Moisi. Është e vështirë të vlerësosh në mënyrë adekuate ndikimin që ky njeri, pothuajse “perfekt”, kishte, duke qenë gjithsesi i aftë të sakrifikonte për Perëndinë, sepse Ai e donte Zotin dhe donte t'i shërbente Atij.

`Lexoni Eksodi 32:29–32, i cili tregon bisedën midis Zotit dhe Moisiut pas mëkatit të tmerrshëm të viçit të artë. Çfarë na mëson kjo histori në lidhje me karakterin e Moisiut dhe pse, pavarësisht nga të metat që ai kishte, Perëndia ishte në gjendje ta përdorte atë në një mënyrë kaq të fuqishme?`

Edhe pse Moisiu nuk kishte asnjë faj për mëkatin, ai kërkoi të ndërmjetësonte për këtë popull mëkatar, madje, duke qenë i gatshëm të humbiste dhe shpirtin e tij në emër të tyre. Mjaft interesant është në fakt episodi tek Eksodi 32:32, kur Moisiu i kërkon Zotit që "t'ua falë mëkatin e atyre", fjala në të vërtetë ka kuptimin "të mbartësh/të durosh" (mëkatet e tyre). Kështu, Moisiu - duke kuptuar rëndësinë e mëkatit dhe atë që duhej për të shlyer atë - i kërkoi Zotit me të vërtetë të "duronte" mëkatin e tyre. Dhe kjo, sepse kjo ishte mënyra e vetme, në fund të fundit, që mëkati i tyre, apo çdo mëkat, të mund të falej.

Kështu, këtu kemi, në fillim të Biblës, një shprehje të fuqishme të zëvendësimit, në të cilën vetë Perëndia, i personifikuar tek Jezusi, do të mbajë në vetvete barrën dhe ndëshkimin e plotë të mëkatit tonë - mënyra e paracaktuar nga Zoti për shpëtimin e njerëzimit, duke mbetur i vërtetë dhe besnik ndaj parimeve të qeverisjes dhe ligjit të Tij.

Në të vërtetë, shumë shekuj më vonë Pjetri do të shkruante për Jezusin: "Ai vetë i barti mëkatet tona në trupin e tij mbi drurin e kryqit që ne, të vdekur për mëkate, të rrojmë për drejtësi; dhe me vurratat e tij ju u shëruat" (1 Pjet. 2 : 24).

Ndërkohë, ajo që shohim në këtë histori të Moisiut dhe reagimi i tij ndaj mëkatit të tyre është Moisiu në rolin e ndërmjetësuesit në emër të një populli të rënë, mëkatar, një pararendës i asaj që Jezusi do të bënte për ne (shih Heb. 7:25).

`Gati për të humbur shpirtin e tij për popullin e tij? Mendoni më tepër për implikimet e atyre fjalëve. Çfarë mund të mësojmë prej tyre për veten tonë për atë që do të thotë vërtet të duash të tjerët?`