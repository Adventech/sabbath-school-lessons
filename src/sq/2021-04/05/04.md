---
title:  Sepse ju ishit të huaj në Egjipt
date:  26/10/2021
---

"Prandaj duaje të huajin, sepse ti ishe i huaj në tokën e Egjiptit" (Ligji i Përtërirë 10:19). Cili është mesazhi për Izraelin e lashtë në këto vargje? Cili duhet të jetë mesazhi nga ky varg për ne?

Shekuj më parë Perëndia i tha Abramit: "Dije me siguri që pasardhësit e tu do të qëndrojnë si të huaj në një vend që nuk do të jetë i tyre, dhe do të jenë skllevër dhe njerëz të shtypur për katërqind vjet" (Zanafilla 15:13,; shih gjithashtu Zanafilla 17: 8; Veprat 13:17). Kjo është, sigurisht, ajo që ndodhi, dhe në kapitujt e hershëm të Eksodit historia dramatike e shpengimit të tyre (Eksodi 15:13) dhe shpëtimit (Eksodi 14:13) nga Egjipti është regjistruar për pasardhësit si një simbol, një tip të shpengimit dhe shpëtimit, që na është dhënë në Krishtin Jezus. Në këtë varg, Perëndia dëshiron që ata të kujtojnë se ku kishin qenë dhe çfarë kishin qenë - sepse ata ishin të huaj në një vend të huaj.

Me fjalë të tjera, mos harroni kur keni qenë të përbuzurit e shoqërisë, të dëbuar, madje skllevër, dhe kështu në mëshirën e atyre që ishin më të fortë se ju dhe që mund t'ju abuzonin dhe, në të vërtetë, jo rrallë herë e bënin këtë gjë. Dhe, megjithëse Izraeli ishte një komb i zgjedhur, i quajtur nga Zoti, një "mbretëri e priftërinjve" (Eksodi 19: 6), e megjithëse kishte disa ndryshime midis tyre dhe të huajve, që gjendeshin mes tyre - veçanërisht në lidhje me shërbimet fetare - kur bëhej fjalë për "Të drejtat e njeriut", i huaji, e veja, jetimi duhej të trajtoheshin me të njëjtën paanshmëri dhe drejtësi siç prisnin izraelitët të trajtoheshin ata për veten e tyre.

`Lexoni Mateu 7:12. Si e përmbledh vargu atë që Zoti po i thoshte Izraelit të lashtë për mënyrën sesi ata do të silleshin me të dobëtit mes tyre?`

Ky paralajmërim për Izraelin, për mënyrën sesi ata do të trajtonin të dëbuarit nuk ishte, në asnjë mënyrë, normë në botën antike, ku të dëbuarit mund të trajtoheshin në disa raste jo më mirë se kafshët, qoftë edhe aq mirë.

Në kundërpeshë të kësaj, Izraeli duhej të ishte ndryshe, një dritë për kombet. Dhe po ai ndryshim do të gjendej tek Zoti që ata adhuronin, si e adhuronin Atë dhe në të gjithë sistemin fetar të së vërtetës, që Perëndia u kishte dhënë atyre. Sidoqoftë, trajtimi i tyre ndaj njerëzve të dobët e të margjinalizuar mund të ketë qenë një dëshmi e fuqishme ndaj botës për epërsinë e Zotit të tyre dhe të besimit të tyre, i cili në një kuptim ishte fokusi i tërë ekzistencës së tyre, për të qenë dëshmitar tek bota për Perëndinë e tyre.