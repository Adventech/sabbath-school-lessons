---
title:  Histori misioni
date:  29/10/2021
---

#### Mesazhi i mirë i Ungjillit

Hasegava Harue, 65 vjeç

Unë sapo isha kthyer nga një vend pushimi Adventist, në shtetin Amerikan të Alabamës, ku isha bërë më e shëndetshme, dhe doja të hapja një restorant në Japoni, që do t’i ndihmonte njerëzit të ishin më të shëndetshëm.

Bashkëshorti im dhe unë shkuam nga vendi ynë, Japonia, në Alabama, në kërkim të një trajtimi për kancerin e tij. Unë isha Adventiste dhe kisha dëgjuar se mjekët Adventistë që punonin në atë vend pushimi, mund të ndihmonin. Bashkëshorti im nuk ishte Kristian.

Kur filluam të hanim ushqime të bazuara në bimë dhe të bënim aktivitete fizike, trupat tanë filluan të ndryshonin. Unë humba shumë peshë. Bashkëshorti im e la duhanin. Ai filloi të lexonte Biblën dhe u pagëzua gjatë kohës që ishim aty.

Bashkëshorti um vdiq një javë pas pagëzimit. Ai ishte vetëm 56 vjeç. Unë isha shumë e trishtuar por gjithashtu e lumtur sepse tani kishim shpresë të takoheshim sërish në qiell.

Kur u ktheva në Japoni, numërova kursimet dhe pashë se kisha më tepër se sa më duheshin për të jetuar. Doja të përdorja lekët e mia për të shpërndarë ungjillin në Japoni, ku vetëm një për qind e popullsisë është Kristiane. Kështu, fillova të lutesha: “I dashur Perëndi, çfarë duhet të bëj?”

Një ditë, gjatë studimit tim, lexova tek  Isaia 55:13: “Në vend të ferrave do të rritet selvia, në vend të hithrave do të rritet mërsina; kjo do të jetë për Zotin një titull lavdie, një shenjë e përjetshme që nuk do të shkatërrohet".

Në atë moment e dija që doja të hapja një restorant, ku do t’i ndihmoja njerëzit të ishin më të shëndetshëm dhe të ndiheshin më mirë, ashtu si dhe unë u ndjeva në Alabama. Ndoshta mund të fitoja besimin e tyre dhe t’i drejtoja tek Jezusi. Vendosa ta quaja restorantin Mërsina, pas këtij vargu.

Po atë ditë, po ecja në një rrugë, në periferi të Tokios, dhe pashë një copë tokë që shitej. Ishte vendi i përkryer, pranë tre kishave Adventiste. E bleva tokën dhe fillova ndërtimin e restorantit.

Me thënë të vërtetën, unë nuk dija asgjë rreth restoranteve ndaj shkova në një shkollë kuzhine Adventiste, për të marrë disa ide dhe pastaj krijova pjatat, që do të shërbeja në restorant.

Ditën e parë erdhën shumë njerëz por brenda ishte një ngatërresë e madhe. Unë vazhdoja të mos dija gjë rreth funksionimit të restoranteve. Një nga klientët, njihte dikë që kishte pasur një restorant dhe i kërkoi asaj të më ndihmonte. Ajo më ndihmoi shumë!

Puna ka shkuar mirë. Mërsina është një nga të paktët restorantë tërësisht vegjetarianë në Tokio. Unë shkoj në punën time me siguracionet, në mëngjes. Pastaj shkoj në restorant, për të shërbyer drekën nga ora 11:00 deri në 2:00. Pastaj kthehem sërish në punën me siguracionet. Të shtunave, sigurisht që restoranti është i mbyllur.

Restoranti më ka ofruar mundësinë për të bërë më shumë sesa një ushqim të shëndetshëm. Një kliente e rregullt ka kancer në gji dhe më kërkoi informacione rreth jetesës së shëndetshme. Unë i dhashë disa materiale Adventiste. Një kliente tjetër, një grua e pamartuar, më tha se po kërkonte miq të rinj. E ftova të vinte në kishë dhe ka ardhur shumë herë. Qëllimi kryesor i restorantit është të çoj njerëz tek Jezusi. Ellen White thotë, “Restorantet tona duhet të jenë në qytete, përndryshe punonjësit e këtyre restoranteve nuk do të mund të arrinin njerëzit që jetojnë aty dhe t’u mësonin parimet e jetesës së shëndetshme (Mesazhe të Zgjedhura, Vol 2.). Prandaj e hapa këtë restorant. Ky është restoranti i Perëndisë. Perëndia më ndihmon ta mbaj hapur dhe pronari është Jezusi.

Shënime Misionare

-	Adventisti i parë, që vizitoi Japoninë, ishte Abram La Rue, një misionar Amerikan, që punonte në Kinë. Duke filluar nga 1889, La Rue shkoi shumë herë në Japoni dhe shpërndau publikime Adventiste në Yokahama dhe Kobi. Stephen Haskell (1833 – 1922) vizitoi në vitin 1890 dhe raportoi në Review and Herald (26 Gusht, 1890) që kishte pasur një pagëzim dhe shumë njerëz ishin të interesuar të mbanin Sabatin.