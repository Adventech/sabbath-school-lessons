### Libri i Besëlidhjes: Ligji i Përtërirë

Historia vazhdon kështu: gjatë mbretërimit të mbretit Josiah në Jerusalem (640-609 p.K.), dikush, që me siguri punonte në tempull, gjeti një kopje të një libri, dhe libri ishte shkruar përpara mbretit Josiah. "Kur mbreti dëgjoi fjalët e ligjit, ai grisi rrobat e tij" (2 Mbretërve 22:11). Pse? Sepse e kuptoi që ai dhe njerëzit e tij nuk po i bindeshin asaj që ishte shkruar në libër.

Pastaj, në bazë të këtij libri, të quajtur "Libri i Besëlidhjes" (2 Mbretërve 23: 2), Josiah filloi një reformim të madh. Ne mund të lexojmë rreth atij reformimi në 2 Mbretërve 23.

Cili ishte libri që pati një ndikim të tillë te mbreti dhe kombi i tij? Besohet të ketë qenë Ligji i Përtërirë, studimi ynë për këtë tremujor.

I pesti dhe i fundit, nga Pesë Librat e Moisiut, Ligji i Përtërirë - një emër, që vjen nga fjala latine deuteronomium, (që do të thotë "ligji i dytë") - mund të përmblidhet si më poshtë:

Pasi u larguan nga Egjipti dhe pasi kishin hyrë në besëlidhje me Perëndinë në Sinai, bijtë e Izraelit - në vend që të shkonin direkt në Kanaan - u endën në shkretëtirë për 40 vjet. Kur mbaruan 40 vitet dhe Hebrenjtë më në fund do të kalonin në Tokën e Premtuar, Moisiu u foli atyre në një seri fjalimesh. Thelbi i atyre fjalimeve ishte: tani ju jeni gati për të hyrë në Tokën e Premtuar. Më në fund! Mos harroni atë që Zoti ka bërë për ju dhe mos harroni atë që Ai kërkon nga ju tani, që është, ta doni Atë me gjithë zemër dhe shpirt dhe ta zbuloni atë dashuri, duke iu bindur të gjitha urdhërimeve të Tij, të gjitha sipas besëlidhjes.

Dhe, për të theksuar rëndësinë e besëlidhjes, Moisiu u përsëriti njerëzve Dhjetë Urdhërimet, bazën ligjore të detyrimeve të tyre në besëlidhjen që Zoti kishte bërë më parë me etërit e tyre dhe po e bënte këtë përsëri, por tani me ta – pikërisht në kufirin e Kanaanit.

Prandaj, ne pyesim: A mund të ketë paralele midis asaj me të cilën u përballën bijtë e Izraelit, në kufijtë e Tokës së Premtuar - me atë me të cilën ne sot, pikërisht në kufirin e Tokës së Premtuar (kuptohet një më të mirë), po përballemi ?

Kështu, tema për këtë tremujor quhet "E Vërteta e Sotme në Librin e Ligjit të Përtërirë". Dhe, kjo është ajo që ne do të shikojmë: të paraqesim mesazhe të së vërtetës, që mund t’i marrim prej fjalëve të Perëndisë drejtuar popullit të tij të besëlidhjes.

Në këtë tremujor, ne do të shohim Ligjin e Përtërirë hap pas hapi, duke mbuluar tema të tilla si besëlidhja e përjetshme, ligji dhe hiri, çfarë do të thotë të duash Zotin dhe të afërmin tënd, dhe - më e rëndësishmja nga të gjitha - si na zbulon libri i Ligjit të Përtërirë dashurinë e Zotit, e cila u shfaq më e fuqishme në vdekjen e Jezusit në kryq dhe ringjalljen e Tij.

Sigurisht, një periudhë e madhe kohore dhe një ndarje kulturore ndan kishën tonë të sotme nga kisha në shkretëtirë. Por ndoshta, ajo që kemi të përbashkët me ta mund të jetë më shumë sesa ajo që na ndan prej tyre. Për shembull, a nuk mund të na thuheshin edhe neve sot fjalët e mëposhtme?

"Ja, unë ju mësova statutet dhe dekretet, ashtu si Zoti, Perëndia im, më ka urdhëruar, me qëllim që t`i zbatoni në vendin në të cilin po hyni për ta shtënë në dorë.

Prandaj kini kujdes t’i mbani ato; sepse ato janë mençuria dhe paraqitja juaj në sytë e popujve, që do të dëgjojnë të gjitha këto statute dhe do të thonë: "Me siguri ky komb i madh është një popull i mençur dhe i zgjuar" ’” (Ligji i Përtërirë 4: 5-6).

Vini re, nuk ishin ligjet në vetvete "mençuria dhe dituria" e tyre përpara kombeve, por bindja që ata kishin ndaj atyre ligjeve. Sigurisht që këtu ka një mesazh për ne. Ky është vetëm një prej shumë mesazheve, që do të shohim në librin e Ligjit të Përtërirë.

_Clifford R. Goldstein është redaktor i Udhëzuesit për Studimin e Biblës për të Rriturit dhe autor i Librit “Të pagëzosh djallin: Evolucioni dhe joshja e Krishtërimit”._