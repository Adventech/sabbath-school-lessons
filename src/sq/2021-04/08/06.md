---
title:  Çështja e adhurimit
date:  18/11/2021
---

Në qendër të marrëdhënies së besëlidhjes midis Zotit dhe Izraelit ishte adhurimi. Ajo çfarë i dallonte nga kombet e tjerë ishte se ata ishin i vetmi komb, i cili adhuronte vetëm një Zot, Zotin Krijuesin e vërtetë, ndryshe nga kombet e tjerë, të cilët kishin shumë perëndi të rreme e fe pagane, që në fakt as nuk kishin perëndi. “Tani e shikoni që unë jam Ai dhe që nuk ka Perëndi tjetër përbri Meje” (Ligji i Përtërirë 32:39).

`Lexoni Ligji i Përtërirë 4:19; Ligji i Përtërirë 8:19; Ligji i Përtërirë 11:16 dhe Ligji i Përtërirë 30:17. Cilin paralajmërim kanë këto tekste të përbashkët? Përse është ky lajmërim aq thelbësor për kombin e Izraelit?`

Mijëra vjet më përpara, porsi sot, njerëzit e Zotit jetonin në një kulturë dhe rrethana, të cilat, në shumicën e rasteve, impononin standarde, koncepte dhe tradita, që ishin në konflikt me besimin e tyre. Prandaj besimtarët duhet të jenë gjithmonë vigjilentë që të mos përvetësojnë zakonet e botës dhe që të mos fillojnë të adhurojnë idhujt e saj.

Zoti ynë është një “Perëndi xheloz” (Ligji i Përtërirë 4:24; Ligji i Përtërirë 5:9; Ligji i Përtërirë 6:15), dhe vetëm Ai, si Krijuesi dhe Shpëtimtari ynë, është i denjë për adhurimin tonë. As këtu nuk kemi një rrugë të tretë: ne adhurojmë Zotin, i cili na jep jetë, mirësi dhe bekime, ose adhurojmë një tjetër perëndi, i cili sjell në jetën tonë veç ligësi, mallkime dhe vdekje.

`Lexoni Zbulesa 13:1–15 dhe përqëndrohuni tek, si është paraqitur këtu çështja e adhurimit. Pastaj krahasoni këto vargje me tekstin tek Zbulesa 14:6–12. Si ngjarjet e përshkuara tek Zbulesa e pasqyrojnë paralajmërimin serioz të shkruar tek Ligji i Përtërirë (dhe në tërë Biblën, në fakt) kundrejt adhurimit të rremë?`

Edhe pse konteksti është i ndryshëm, çështja është e njëjtë: A do të adhurojnë njerëzit Zotin e vërtetë dhe do të kenë jetë, apo do t’i dorëzohen presionit ose joshjes së botës (të qartë apo të padukshëm) për të shitur marrëdhëniet besnike me Zotin dhe të korrin vdekjen? Përfundimisht përgjigjja gjendet në zemrën e secilit prej nesh. Zoti nuk e detyroi Izraelin e lashtë që të ndjeki Atë, as nuk ka për të na detyruar ne. Siç e shohim tek Zbulesa 13, imponimi dhe detyrimi janë mjetet e bishës dhe imazhit të tij. Zoti, përkundrazi vepron me anë të dashurisë, duke i dhënë njerëzve lirinë e zgjedhjes.

`Si të sigurohemi që të mos e shesim Krishtin për një perëndi ose idhull tjetër? Si të mos kemi asgjë tjetër më të rëndësishme sesa Zoti në jetën tonë?`