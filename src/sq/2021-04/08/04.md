---
title:  Jeta dhe e mira apo vdekja dhe e keqja, bekim apo mallkim
date:  16/11/2021
---

Drejt fundit të librit tek Ligji i Përtërirë, pas një shpjegimi të gjatë se çfarë ka për t’u ndodhur njerëzve, nëse ata nuk do t’i binden Zotit dhe do të shkelin premtimet e besëlidhjes, kapitulli 30 nis me një premtim që, madje, nëse ata bien në mosbindje dhe pësojnë ndëshkimin e mërgimit, Zoti gjithsesi do t’i kthejë ata në vendin e tyre.

Pra, me kusht nëse ata pendohen dhe kthehen nga rruga e tyre e keqe.

`Lexoni Ligji i Përtërirë 30:15–20. Çfarë variantesh i paraqiten këtu Izraelit të lashtë dhe si pasqyrohen pasojat e zgjedhjeve të tyre nëpër Bibël?`

Zoti flet shumë qartë: Ai i paraqet popullit e Tij dy zgjedhje, të cilat janë në bazë njësoj si ato që Zoti i afroi dikur edhe Adamit dhe Evës. Në fakt, fjalët hebreje për “mirë” (tov) dhe “keq” (ra’) të përdorura tek Ligji i Përtërirë 30:15 janë të njëjtat që përdoren tek Zanafilla, duke folur rreth pemës së njohurisë të së mirës (tov) dhe të së keqes (ra’). Këtu, porsi në tërë Biblën, nuk ka një rrugë të mesme, nuk ka një qëndrim neutral. Ata mund t’i shërbejnë Zotit dhe të kenë jetën, apo të zgjedhin vdekjen. Edhe para nesh janë po të njëjtat zgjedhje.

Jeta, mirësia, bekimi kundrejt çfarë? Vdekja, ligësia dhe mallkimet. Në fakt, edhe mund të pohojmë me të drejtë, që Zoti na ofron vetëm mirësinë, jetën dhe bekimet. Por në rast se zgjedhim t’i kthejmë kurrizin Zotit, do pësojmë këto gjëra të këqija si pasoja natyrale, për shkak se nuk do të gëzojmë më mbrojtjen hyjnore.

Sido që ta kuptojmë, njerëzve i janë paraqitur këto dy zgjedhje. Gjithashtu është shumë i qartë realiteti që ata kanë lirinë e zgjedhjes. Këto vargje, bashkë me shumë tekste të tjera në Bibël, nuk kanë kuptim pa dhuratën e shenjtë të vullnetit të lirë, lirinë e zgjedhjes.

Në fakt, ajo çfarë po i thotë atyre Zoti është: Prandaj, me vullnetin e lirë që ju kam dhënë, zgjidhni jetën, zgjidhni mirësinë, zgjidhni bekimin, jo vdekjen, ligësinë dhe mallkimet.

Mund të na duket shumë e qartë se cila prej dy zgjedhjeve është e saktë, apo jo? Megjithatë, ne e dimë se çfarë ndodhi. Konflikti i madh ishte atëherë po aq real sa është edhe sot, prandaj duhet të mësojmë nga shembulli i Izraelit se çfarë mund të na ndodhë ne, në qoftë se nuk i përkushtohemi plotësisht Zotit dhe kështu nuk zgjedhim jetën dhe gjithçka që përfshin kjo zgjedhje.

`Lexoni Ligji i Përtërirë 30:20. Vini re sesi është lidhur këtu dashuria me bindjen. Çfarë duhet të bëjë Izraeli për të qenë besnik ndaj Zotit? Si aplikohen të njëjtat parime edhe për ne sot?`