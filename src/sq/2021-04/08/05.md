---
title:  Jo shumë e vështirë për ju
date:  17/11/2021
---

Ligji i Përtërirë 30 nis me Zotin, duke i treguar popullit Izraelit se çfarë do të ndodhë me ata, nëse ata pendohen dhe kthehen nga rrugët e tyre të liga. Ç’premtime të mrekullueshme i jep këtu Zoti!

`Lexoni Ligji i Përtërirë 30:1–10. Çfarë i premton këtu Zoti, madje, pavarësisht nga fakti se Ai po flet në kontekstin e rastit të mosbindjes? Çfarë na tregon kjo rreth hirit të Perëndisë?`

Këto fjalë patjetër ishin shumë ngushëlluese. Megjithatë, Zoti nuk po i jepte dritë jeshile për mosbindjen. Ai nuk thotë se nuk ka rëndësi a i zbatojmë ligjet e Tij apo jo. Hiri i Perëndisë nuk është i lirë. Kjo vetëm tregonte dashurinë e Perëndisë, duke i frymëzuar që të bindeshin në çdo gjë që i tha Zoti.

`Lexoni Ligji i Përtërirë 30:11–14. Çfarë po i thotë këtu Zoti? Çfarë premtimi bazë gjejmë në këto vargje, dhe cilat tekste të Dhiatës së Re e pasqyrojnë këtë premtim?`

Shikoni këtë apel me këtë gjuhë të bukur dhe logjikë të fortë. Zoti nuk i kërkon asgjë të vështirë. Urdhëri i Zotit nuk është tepër i “vështirë” as “misterioz” për ta kuptuar. As nuk është tepër larg për ta arritur. Kjo fjalë nuk është as në qiell, as matanë detit që dikush tjetër duhet t’ua sjellë atyre. Përkundrazi, Zoti thotë: “ Por fjala është shumë afër teje; është në gojën tënde dhe në zemrën tënde, që ti ta zbatosh në praktikë” (Ligji i Përtërirë 30:14). Pra, ju e dini atë aq mirë sa që jeni të aftë të flisni për atë, dhe është në zemrat tuaja sa që e dini se duhet ta zbatoni. Prandaj nuk ka asnjë justifikim ndaj mosbindjes. “Tërë urdhërat e Tij janë të realizueshëm përmes forcës që jep Ai Vetë”—Ellen G. White, Mësime ndryshe nga Jezusi, vëll.2, fq. 145.

Në fakt, apostulli Pal citon disa prej këtyre vargjeve në kontekstin e shpëtimit në Krisht; pra, Pali i referohet si një shembull i drejtësisë me anë të besimit (Shih Romakëve 10:6–10).

Dhe pastaj, pas këtyre vargjeve tek Ligji i Përtërirë, bijtë e Izraelit janë vendosur para zgjedhjes – jetës a vdekjes, bekimit apo mallkimit. Dhe, në qoftë se, me anë të hirit dhe besimit, ata zgjedhin jetën, ata kanë për ta marrë atë me siguri.

`Dhe kjo e vërtetë është ende e vlefshme edhe për ne sot, apo jo?`