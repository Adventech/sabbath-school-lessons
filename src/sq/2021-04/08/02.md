---
title:  Pema e jetës
date:  14/11/2021
---

Askush prej nesh nuk ka kërkuar të jetojë, apo jo? Anjëri prej nesh nuk e ka zgjedhur lindjen e tij/saj, siç nuk kemi zgjedhur as vendlindjen, as kohën, as prindërit tanë.

Po ashtu ishte dhe me Adamin dhe Evën. As ata nuk zgjodhën që të krijoheshin nga Zoti. Ishte vendimi i Zotit të krijonte njerëzit, porsi zgjodhi Ai të krijonte edhe pemët, gurët dhe malet. Megjithatë, njerëzit u krijuan për më shumë se vetëm ekzistenca (një gur thjesht ekziston) dhe për më shumë se jeta (një mizë ka jetë gjithashtu), por një jetë si persona racionalë dhe të lirë, të krijuar sipas imazhit të Perëndisë.

Por as këtë nuk e zgjodhëm ne. Megjithatë, Zoti na ofron të qëndrojmë në jetë; pra, të zgjedhim jetën, jetën e përjetshme në Të, e cila është në disponimin tonë falë vdekjes së Krishtit në kryq për mëkatet tona.

`Lexoni Zanafilla 2:8, 9, 15–17 dhe Zanafilla 3:22, 23. Cilën nga dy zgjedhjet i paraqiti Zoti Adamit në lidhje me ekzistencën e tij?`

“Në mes të kopshtit të Edenit rritej pema e jetës, frytet e të cilës kishin fuqinë e jetës së përjetshme. Sikur Adami t’i kishte qëndruar besnik Perëndisë, ai do të kishte vazhduar të gëzonte të drejtën për të shijuar frytet e kësaj peme, dhe do të kishte jetuar përjetësisht. Por me të mëkatuar, atij iu hoq e drejta e pjesëmarrjes në prodhimtarinë e pemës së jetës dhe ai u kthye në viktimë të vdekjes. Fjalia hyjnore: “Do të rikthehesh në dhe, sepse nga ai ke ardhur”, tregon shuarjen e plotë të jetës”—Ellen G. White, Konflikti i Madh, fq. 392.

Kështu, që nga fillimi, Bibla na paraqet vetëm një nga dy opsionet: jetën e përjetshme, e cila ishte në planin origjinal të Zotit për ne, dhe vdekjen e përjetshme, e cila është thjesht kthimi në mos ekzistencë nga kemi dalë.

Interesante që “pema e jetës”, e cila sipas Shkrimit siguronte pavdekshmërinë, dhe, e cila përmendet direkt në librin e parë të Biblës, rishfaqet sërish edhe në librin e fundit. Lexoni Zbulesa 2:7 dhe Zbulesa 22:2, 14. Ndoshta mesazhi këtu është që edhe pse ne kishim hyrje të lirë tek pema e jetës, e humbëm atë për shkak të mëkatit; por, kur Zoti do të zgjidhë përfundimisht problemim e mëkatit, falë Jezusit dhe planit të shpëtimit, ne sërish do të kemi hyrjen e lirë tek pema e jetës, porsi në planin origjinal të Zotit për ne.

`Reflektoni: Si zgjedhim ne jetën ose vdekjen me anë të zgjedhjeve tona të përditshme?`