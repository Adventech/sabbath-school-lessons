---
title:  Histori misioni
date:  05/11/2021
---

#### Ungjilli i pilafit

Sara, 14 vjeç

Sara shkon në një kishë Adventiste në Japoni, çdo të shtunë. Ajo nuk është Adventiste. Familja e saj nuk është Adventiste. Në familjen e saj nuk ka asnjë Kristian.

Arsyeja që Sara shkon në kishë çdo të shtunë është që të hajë në restorantin e fëmijëve, që ndodhet aty.

Asaj i pëlqen të hajë sushi por i pëlqen, në mënyrë të veçantë, pilafi me erëza, që preferohet nga fëmijët Japonezë.  Mbas drekës, ajo bashkohet më fëmijët e tjerë dhe dëgjojnë histori Biblike, këndojnë dhe luajnë.

Sara filloi të shkonte në kishë kur ishte gjashtë vjeç. Mamaja e saj e vetme, e dërgonte në kishë për një vakt të shëndetshëm.

Sara dhe mamaja e saj mund të mos duken të varfra. Japonia konsiderohet si vend i pasur. Por politikat ekonomike të qeverisë dhe efektet e globalizimit kanë krijuar një hapësirë midis atyre që kanë dhe atyre që nuk kanë. Rezultati nuk është varfëri absolute, ku fëmijët vdesin për të ngrënë, por një varfëri relative, ku fëmijët janë shumë poshtë standardit të jetesës dhe ngelen mbrapa fëmijëve të familjeve me mirëqënie. Tani, një në shtatë fëmijë Japonezë, jeton në këto kushte. Varfëria relative i ka goditur shumë familjet me një prind, si mamaja e Sarës. Këta prindër nuk kanë mundësi të sigurojnë vakte të mira për fëmijët e tyre dhe nuk kanë mundësi t’i dërgojnë në programe jashtë shkollore, si mësime muzike apo sporte. Prindërit nuk kanë kohë t’i ndihmojnë fëmijët me detyra e shkollës dhe as mundësi të marrin mësues privatë, si familjet me situatë më të mirë ekonomike.

Anëtarët e një kishe Adventiste e vunë re varfërinë relative në komunitetin e tyre dhe filluan të ofronin drekë falas, të shtunave, dhe ndihmë me mësimet ditët e tjera të javës. Kur bashkia e qytetit Kashiva, një qytet me reth 410.000 banorë, vendosi të ofronte ndihmë financiare për organizatat, që ushqenin fëmijët në nevojë, kisha aplikoi dhe mori një ndihmë. Dhjetë deri në tridhjetë fëmijë filluan të vinin në kishë çdo të shtunë,  për një drekë të shëndetshme, të shërbyer nga anëtarët e kishës dhe vullnetarë të tjerë.

Fillimisht, Sara ishte e ndrojtur. Por asja i pëlqente ushqimi dhe aktivitet rreth Biblës. Asaj i pëlqente edhe vëmendja që merrte nga anëtarët e kishës dhe vazhdoi të shkonte çdo të shtunë. Ndërsa rritej, ajo filloi të ndihmonte në programin e mbasdites, për fëmijët e vegjël. Pastaj e ftuan për në kampin veror.  Gjatë kampit, Sara vendosi t’ia jepte zemrën Jezusit.

Ajo i tregoi mamasë kur u kthye në shtëpi por asaj nuk i pëlqeu.

“Duhet të presësh të rritesh edhe pak që ta marrësh vendimet vetë,” tha Mamaja.

Kjo donte të thoshte që Sara duhet të priste edhe katër vjet, që të pagëzohej. Sipas ligjit Japonez, një fëmijë nuk mund të marrë vendime, pa miratimin e prindërve, para moshës 18 vjeç. Sara është 14. Anëtarët e kishës u trishtuan kur Sara u tregoi përgjigjen e mamasë por ata nuk u çuditën. Është reagimi tipik i një mamaje japoneze, që nuk është Kristiane.

Ju lutem, lutuni për Sarën, besimin e saj dhe mamanë e saj. Lutuni edhe për fëmijët e tjerë që ushqehen, luajnë dhe mësojnë rreth Jezusit, çdo të shtunë, në kishën Adventiste Kishiua, një qendër influence që punon për të ndarë dashurinë e Jezusit në Konferencën e Japonisë Lindore. Faleminderit për ofertat tuaja misionare, që ndihmojnë në përhapjen e ungjillit – me dhe pa sushi dhe pilaf japonez.