---
title:  Ligji tek Ligji i Përtërirë
date:  08/11/2021
---

Kombi i Izraelit, populli i zgjedhur nga Perëndia, ka arritur te kufijtë e Kanaanit dhe më në fund janë gati për të trashëguar Tokën e Premtuar nga Zoti. Dhe siç e kemi parë, tek Ligji i Përtërirë janë udhëzimet përfundimtare të Moisiut për popullin e tij para se ata të marrin Tokën e Premtuar. Dhe, midis këtyre udhëzimeve ishin urdhërat për t’iu bindur.

`Lexoni tekstet vijuese. Çfarë mesazhi është shprehur sërish e sërish e sërish? Përse është kjo pikë aq e rëndësishme për popullin? (Ligji i Përtërirë 4:44; Ligji i Përtërirë 17:19; Ligji i Përtërirë 28:58; Ligji i Përtërirë 30:10; Ligji i Përtërirë 31:12; Ligji i Përtërirë 32:46; Ligji i Përtërirë 33:2).`

Edhe një lexim i shpejtë i Ligjit të Përtërirë na tregon qartë sesa thelbësore ishte bindja ndaj ligjit për kombin e Izraelit. Në një sens real, ato ishin detyrimet e besëlidhjes së tyre me Zotin. Zoti kishte bërë aq shumë për ata dhe, madje vazhdonte të kujdesej për ata, duke kryer gjërat që ishin jashtë aftësive të tyre dhe që nuk e meritonin (ky është thelbi i hirit të Perëndisë – kur Ai na jep atë çfarë nuk e meritojmë). Dhe gjithçka që Ai kërkoi nga ana e popullit ishte bindja ndaj ligjit të Tij.

As sot nuk është ndryshe. Hiri i Perëndisë na shpëton, pavarësisht nga veprat e ligjit - “Ne, pra, konkludojmë se njeriu është i shfajësuar nëpërmjet besimit pa veprat e ligjit” (Romakëve 3:28) — dhe përgjigjja jonë është bindja ndaj ligjit të Tij. Ne nuk bindemi ndaj ligjit me përpjekje të mjera për të fituar shpëtimin — “sepse asnjë mish nuk do të shfajësohet para Tij për veprat e ligjit; me anë të ligjit në fakt arrihet njohja e mëkatit”(Romakëve 3:20). Përkundrazi, bindja jonë ndaj ligjit është rezultati i shpëtimit që na është dhënë falas aq bujarisht. “Nëse më doni, zbatoni urdhërimet e Mia” (Gjoni 14:15).

Ligji i Përtërirë mund të shihet si një shembëlltyrë e madhe rreth hirit dhe ligjit. Me anë të hirit Zoti na shpengon, duke bërë atë çfarë është përtej fuqisë sonë, (porsi Izraeli nuk mund ta shpëtonte veten nga skllavëria në Egjipt). Duke u përgjigjur ndaj kësaj vepre të mrekullueshme të Zotit për ne, ne jetojmë me anë të besimit një jetë bindjeje ndaj vullnetit dhe ligjit të Tij. Që nga rënia e Adamit në mëkat dhe tutje, deri në kohën finale të sprovës së madhe dhe të damkës së bishës, njerëzit, të cilët do t’i kalojnë me sukses këto kohëra të vështira, janë përshkruar si “ata, që zbatojnë urdhërimet e Perëndisë dhe besimin e Jezusit” (Zbulesa 14:12) — pra marrëdhënia e Zotit me njerëzit e besëlidhjes së Tij është ajo e ligjit dhe hirit. Hiri i Perëndisë na fal ligjin e Tij të shkelur, dhe na aftëson për të zbatuar ligjin e Tij. Kjo bindje lind nga marrëdhënia jonë e besëlidhjes me Zotin.

`Si mund të shmangim grackën për t’u bërë legalistë në bindjen ndaj ligjit të Zotit?`