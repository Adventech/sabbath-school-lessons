---
title:  Letov Lak – Për të mirën tënde
date:  09/11/2021
---

Skeptikët, të cilët kërkojnë në Bibël arsye për ta refuzuar Fjalën e Zotit, shpeshherë nënvizojnë ca fjalë të ashpra të Zotit nga Dhiata e Vjetër. Ata i përdorin këto citate si provë që Zoti i Dhiatës së Vjetër është i ashpër, hakmarrës dhe shpirtligë, e kundërta e Jezus Krishtit. Ky nuk është një argument i ri, por ende është po aq i gabuar sa kur u shpall për herë të parë shumë shekuj më përpara.

Tek Dhiata e Vjetër ne lexojmë gjithashtu shumë tekste, që provojnë dashurinë dhe dashamirësinë e Zotit për popullin e Tij. Kjo dashuri që uron vetëm më të mirën për njerëzit është shprehur shumë fuqishëm tek Ligji i Përtërirë.

`Lexoni Ligji i Përtërirë 10:1–15. Cili është konteksti i çastit të këtyre vargjeve, dhe çfarë na mësojnë ato rreth ndjenjave të Zotit për popullin e tij, madje, pasi ata kishin mëkatuar? Çfarë na mësojnë ato rreth hirit të Perëndisë?`

Këto tekste rrezatojnë hirin dhe dashurinë e Perëndisë ndaj Izraelit. Në veçanti vini re vargun 12 dhe 13. Ato përmbajnë një fjali të gjatë, por pyetja është e thjeshtë: Çfarë po të kërkoj Unë, Zoti, përveç që të më ndjekësh, . . . të ecësh në rrugët e Mia, të më duash, shërbesh Mua dhe të mbash statutet e Mia për të mirën tënde?

Vini re që vetorja është njëjës – “ti” dhe “tënde”. Edhe pse Zoti po adresonte tërë popullin, çfarë dobie do të kenë fjalët e Tij nëse ҫdo njeri individualisht nuk i bindet Atij? Tërësia është po aq e mirë sa shuma e pjesëve të saj. Zoti po fliste një për një, individualisht, me Izraelin si një komb.

As nuk mund të harrojmë fundin e vargut 13: mbani këto gjëra letov lak, pra, “për të mirën tënde”. Me fjalë të tjera, Zoti po urdhëron popullin e Tij që të bindet, sepse kjo është për interesin e tyre. Zoti i ka krijuar, Zoti i mban ata, Zoti e di se çfarë është më e mira për ata, dhe Ai dëshiron më të mirën për ata. Bindja ndaj ligjit të Tij, ndaj Dhjetë Urdhërimeve të Tij, do t’i sjellë vetëm bekime.

Ligji shpeshherë krahasohet me një gardh, një mur mbrojtës, i cili na mban të sigurtë nga sulmet e ligësisë që kërkon të na shkatërrojë, deri sa të qëndrojmë përbrenda. Me pak fjalë, nga dashuria për popullin e Tij, Zoti iu dha ligjin e Tij, dhe bindja ndaj këtij ligji është për të mirën tonë.

`Në çfarë mënyre mund ta shohim në jetën praktike sesi bindja ndaj ligjit të Perëndisë është vërtet për të mirën tonë?`