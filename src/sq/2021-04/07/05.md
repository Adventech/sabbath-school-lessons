---
title:  Një skllav në Egjipt
date:  10/11/2021
---

Tek libri i Ligjit të Përtërirë, vërejmë një temë të përsëritur: atë të çlirimit të kombit Izraelit nga Egjipti me anë të fuqisë së Zotit. Sërish e sërish kombit i është kujtuar se çfarë ka bërë Zoti për ata: “Kështu Zoti na nxori nga Egjipti me një dorë të fuqishme dhe me krah të shtrirë, me gjëra të tmerrshme e me mrekulli dhe me shenja” (Ligji i Përtërirë 26:8; shih edhe Ligji i Përtërirë 16:1–6).

Në fakt, në tërë Dhiatën e Vjetër historia e Eksodit referohet si një shembull i çlirimit të fuqishëm nga skllavëria dhe shtypja në Egjipt që i ka bërë Zoti me anë të hirit të Tij: “Sepse unë të nxora nga vendi i Egjiptit, të çlirova nga shtëpia e skllavërisë” (Mikea 6:4).

Madje në Dhiatën e Re, kjo ide rishfaqet sërish, duke simbolizuar me daljen nga Egjipti falë fuqisë së Zotit, shpëtimin tonë me anë të besimit në Krisht: “Me anë të besimit kaluan nëpër Detin e Kuq si të ishte tokë e thatë, ndërsa kur Egjiptasit u përpoqën ta bëjnë, u mbytën” (Hebrenjve 11:29; shih edhe 1 Korintasve 10:1–4).

`Lexoni Ligji i Përtërirë 5:6–22, ku Moisiu e përsërit ligjin, Dhjetë Urdhërimet, bazën e besëlidhjes së tyre me Zotin. Vini re urdhërimin e katërt dhe arsyen pse është dhënë ky urdhërim. Si na zbulon kjo realitetin e ligjit dhe të hirit?`

Moisiu e përsërit urdhërimin që duhet të pushojmë në ditën e shtatë, por këtu kemi një theks ndryshe nga ç’kemi tek Eksodi 20. Këtu Moisiu e zgjeron atë çfarë është shkruar në gur. Mbani Sabatin, jo vetëm si një përkujtimore e Krijimit, por gjithashtu si një përkujtimore se jeni shpëtuar nga Egjipti. Hiri i Perëndisë i shpëtoi nga Egjipti dhe i ofroi pushim nga punët e tyre (Hebrenjve 4:1–5). Tani, si përgjigje ndaj hirit të Zotit, ata duhet ta përhapin këtë hir edhe tek të tjerët.

Pra, në këtë rast, Sabati i ditës së shtatë bëhet jo vetëm një simbol i fuqishëm i Krijimit, por edhe një simbol i fuqishëm i shpëtimit dhe hirit të Perëndisë. Çdo njeri në shtëpi, jo vetëm fëmijët, por madje shërbëtorët, kafshët dhe të huajt midis Izraelitëve mund ta shijojnë pushimin. Sabati shpërndan tek të tjerët hirin që iu dha judenjve, madje edhe njerëzve, që janë jashtë besëlidhjes. Kjo gjendet në qendër të ligjit të Perëndisë. Ajo çfarë Zoti hirplotë ka bërë për ata, ata duhet ta bëjnë për të tjerët. Kaq e thjeshtë.

`Lexoni Mateu 18:21–35. Në çfarë mënyre zbulohet ky parim i kësaj shembëlltyre në urdhërimin e Sabatit, veçanërisht tek versioni i Ligjit të Përtërirë?`