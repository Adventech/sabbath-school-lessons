---
title:  Histori misioni
date:  12/11/2021
---

#### Qingji i humbur

Çi Çinijama, 43 vjeç

Jam ndier shumë e inkurajuar gjatë pandemisë së koronavirusit. Bashkëshorti im dhe unë kemi një shkollë për gjuhën angleze, në Osaka, një qytet me rreth 2.7 milion banorë, në Japoni. Shkolla u mbyll, për shkak të pandemisë. Por, para se qeveria të deklaronte masat mbrojtëse, ne u përgatitëm për të dhënë klasat online dhe, për habinë tonë, kemi arritur të mbajmë 90 përqind të nxënësve tanë.

Por u çudita akoma më shumë nga një ish-nxënëse, një grua 60 vjeçare, e quajtur Çikako, që më kontaktoi, gjatë periudhës më të vështirë të pandemisë, në Japoni. Ne njihemi prej 13 vjetësh por kishim rreth 2 vjet që nuk kishim folur. Një ditë, ndërsa po kthehesha në shtëpi, më erdhi një mesazh prej saj në Facebook.

“Dua të shkoj në kishën tënde, edhe pse jemi në një pandemi,” shkroi ajo.

Çikako nuk ishte Kristiane. Unë u çudita që ajo donte të dinte më shumë rreth Jezusit dhe shkëmbyem disa mesazhe rreth Kristianizmit dhe se si unë isha bërë Kristiane. Ramë dakord të takoheshim të shtunë, mbas shërbesës së adhurimit.

Kur u takuam, i tregova shëmbëlltyrën e deles së humbur.  Ajo i dëgjoi me kujdes fjalët e Jezusit: ''Cili njeri prej jush, që ka njëqind dele dhe një prej tyre t'i humbasë, nuk i lë të nëntëdhjetë e nëntat në shkretëtirë dhe nuk shkon pas asaj që humbi derisa ta gjejë? Dhe, kur e gjen, e merr mbi supe gjithë gaz; dhe, kur arrin në shtëpi, i thërret miqtë dhe fqinjët dhe u thotë: "Gëzohuni bashkë me mua, sepse e gjeta delen time që më kishte humbur. Dhe unë po ju them se po kështu në qiell do të ketë më shumë gëzim për një mëkatar të vetëm që pendohet, sesa për nëntëdhjetë e nëntë të drejtët, që nuk kanë nevojë të pendohen.” (Luka 15:4-7)

Çikako menjëherë pa veten tek delja e humbur. Ajo tha se Jezusi po e thërriste prej vitesh por ajo kishte dashur t’i merrte vendimet kur te donte ajo. Fjalët, që tha më pas, më habitën.

“E di se Jezusi ka kohë që më thërret si dele e humbur dhe unë e kam injoruar,” tha ajo. “Por tani, nuk po e injoroj më dhe dua të pagëzohem.”

E kisha të qartë se Fryma e Shenjtë kishte punuar në zemrën e saj, veçanërisht gjatë pandemisë, dhe isha shumë e lumtur të ndaja mësimet dhe dashurinë e  Jezusit.

U takuam edhe shumë herë të tjera. Një të shtunë, ndërsa flisnim rreth vdekjes së Jezusit në kryq, ajo u prek shumë nga historia e hajdutit, në kryq, që, në momentin e fundit, vendosi të vdiste si besimtar i vërtetë te Jezusi. Çikako u prek nga fakti që Jezusi gjithmonë na do dhe është gati të na falë. Ajo kuptoi se, edhe pse ajo ishte përpjekur shumë të gjente gëzim dhe paqe vetë, nuk ishte e kënaqur.

“Dua të jem si ai hajduti në kryq dhe të pranoj Jezusin,” tha ajo.

Pandemia e COVID mund të ndryshojë jetët tona por nuk mund të ndalojë Jezusin të tërheqë njerëz. Ai thotë: “Unë kam edhe dele të tjera që nuk janë të kësaj vathe; duhet t'i mbledh edhe ato, dhe ato do ta dëgjojnë zërin tim, dhe do të jetë një tufë e vetme dhe një Bari i vetëm.” (Gjoni 10:16)

Jezusi punon në jetët tona edhe kur nuk e shohim dhe nuk e ndiejmë. Jezusi na thërret me emër dhe do të na shpëtojë, kur i dorëzohemi.

COVID-19 e bëri punën online, si klasat e Anglishtes së Çinijamës, edhe më të rëndësishme për përhapjen e ungjillit. Një pjesë e Ofertave të Sabatit të 13të të këtij tremujori do përdoret në një projekt për të ndihmuar japonezët, veçanërisht të rinjtë, të mësojnë rreth Jezusit nëpërmjet Internetit. Faleminderit që planifikoni një ofertë bujare.

Fakte të Shpejta

-	Sporti kombëtar i Japonisë është sumo – një lloj mundjeje, gjatë së cilës secili nga sportistët përpiqet të nxjerrë tjetrin nga ringu (4.5 metra në diametër), ose ta bëjë të prekë tokën me çfarëdo pjesë të trupit, përveç këmbëve.

-	Kuzhina tradicionale Japoneze përbëhet nga prodhimet e detit, orizi dhe makaronat. Një variant që është shumë i njohur rreth e rrotull botës është sushi – oriz me prodhime deti ose perime.

-	Japonia është pjesë e “Unazës së Zjarrtë” të Paqësorit, e cila ka më tepër se 100 vullkanë aktivë, që shkaktojnë tërmete dhe cuname.