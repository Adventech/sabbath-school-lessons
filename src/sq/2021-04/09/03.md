---
title:  Më kërkoni dhe do të më gjeni
date:  22/11/2021
---

Nëpër Bibël gjejmë prova rreth paranjohjes së Zotit. Pra, Ai e di paraprakisht gjithçka që ka për të ndodhur. Nga ngritjet dhe rëniet e perandorive botërore (Danieli 7) deri në veprimet individuale vetëm disa orë përpara, siç i tha Jezusi Pjetrit: “ ‘Në të vërtetë po të them se pikërisht këtë natë, para se të këndojë gjeli, ti do të më mohosh tri herë’ ” (Mateu 26:34), Zoti e di fundin që në fillim. Megjithatë, pavarësisht paranjohjes së Tij, madje rreth zgjedhjeve tona prej vullnetit të lirë, Zoti nuk e manipulon fare vendimmarrjen tonë.

Pra, Zoti e dinte që, kur Ai i solli bijtë e Izraelit në Tokën e Premtuar, se çfarë do të bënin atje.

`Lexoni Ligjin e Përtërirë 4:25–28. Sipas Zotit, çfarë mëkati do të kryenin izraelitët në Tokën e Premtuar?`

Tek vargjet e mëparshme Zoti në mënyrë specifike i urdhëron që të mos krijojnë idhuj dhe të mos adhurojnë para tyre (Ligji i Përtërirë 4:15–20). Por vargjet vijuese tregojnë qartë se ata kanë për të kryer pikërisht këtë mëkat, pavarësisht nga tërë paralajmërimet që iu dha Zoti.

Vini re tek Ligji i Përtërirë 4:25, që Moisiu është shumë i qartë që kjo nuk ka për të ndodhur menjëherë sa të fusin këmbët tek ai vend. Pas të gjitha mrekullive të përjetuara ata nuk mund të binin në idhujtari menjëherë. Megjithatë, me kalimin e kohës, pas një brezi apo dy, njerëzit kanë prirjen për të “harruar” (Ligji i Përtërirë 4:9) se çfarë ka bërë Zoti për ata dhe etërit e tyre si dhe paralajmërimet e Tij. Kështu njerëzit filluan të bënin pikërisht atë çfarë i paralajmëroi Zoti.

`Lexoni Ligji i Përtërirë 4:29–31. Çfarë premton Zoti të bëjë në këtë situatë specifike?`

Hiri i Zotit është i mahnitshëm! Madje pasi kombi i Tij ra në ligësinë e tmerrshme të idhujtarisë, madje pasi pësuan edhe pasojat e mëkateve të tyre, në qoftë se ata do të ktheheshin tek Perëndia, Ai kishte për t’i falur dhe për t’i ripërtëritur njerëzit e Tij jobesnikë. Me pak fjalë, në qoftë se ata do të përdornin lirinë e zgjedhjes për t’u penduar nga gabimet e tyre, Zoti do ta pranonte pendimin e tyre.

Tek Ligji i Përtërirë 4:30, fjala “kthehesh” jep idenë që ata kanë për t’u kthyer sërish tek Zoti, tek ato marrëdhënie, që duhet të kishin patur sipas planit origjinal. Dhe fjala hebreje teshuvah, e cila ka të njëjtën rrënjë si fjala “kthehej” do të thotë “pendim”.

Pra, në thelb, pendimi është t’i kthesh kurrizin mëkateve dhe të kthehesh tek Zoti; të kthehesh tek Ai pas ndarjes së shkaktuar nga mëkatet e tua.