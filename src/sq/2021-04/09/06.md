---
title:  Pendohuni dhe kthehuni
date:  25/11/2021
---

Dhiata e Re, sigurisht, flet shumë rreth pendimit. Në fakt, Gjon Pagëzori e filloi shërbesën e tij duke thirrur popullin për pendim.

`Lexoni Mateu 3:1–8. Si shfaqet në këto vargje ideja e “kthimit” tek Zoti? Me fjalë të tjera, si e pasqyrojnë fjalët e Gjonit atë çfarë është shkruar tek Ligji i Përtërirë? Përse fjalët e tij kishin një rëndësi të veçantë në sytë e farisenjve dhe të saducenjve?`

Edhe Krishti e filloi shërbesën e Tij me thirrjet për pendim.

`Lexoni Marku 1:15. Çfarë thotë këtu Jezusi, dhe pse e lidh Ai pendimin me Ungjillin?`

Qoftë ai Gjoni, duke i folur veçanërisht udhëheqësve fetarë, apo Jezusi, duke adresuar kombin në tërësi, ideja mbetet e njëjta. Ne jemi mëkatarë, dhe, edhe pse Krishti erdhi për të shpëtuar mëkatarët, ne duhet të pendohemi për mëkatet tona. Dhe ai pendim – qoftë në rastin kur një person kthehet sërish tek Zoti, apo kur një besimtar besnik ka rënë rastësisht në mëkat – e përfshin kthimin nga rrugët e tyre të vjetra dhe mëkatare. Ne duhet të pranojmë gjendjen tonë mëkatare dhe, duke shprehur pendim për mëkatet tona (pikërisht për mëkatet dhe jo vetëm për pasojat e tyre), ne duhet të marrim një vendim të vetëdijshëm për t’i kthyer kurrizin këtyre mëkateve, dhe, duke u mbeshtetur plotësisht tek meritat e Krishtit t’i bindemi “me zell zërit të Zotit” (Ligji i Përtërirë 15:5).

Disa studiues të Biblës shohin tek Dhiata e Re jehonat e idesë së pendimit të shprehura tek Ligji i Përtërirë. Për shembull, kur Pjetri e akuzon kombin për kryqëzimin e Jezusit, shumë veta “u pikëlluan në zemër dhe pyetën Pjetrin dhe apostujt: ‘Vëllezër, ç’duhet të bëjmë?’” (Veprat 2:37). Pra, duke qenë të vetëdijshëm për mëkatin e tyre, ata u pikëlluan dhe dëshironin të dinin se çfarë të bënin tani për t’u pajtuar sërish me Perëndinë, të cilin e kishin ofenduar.

A nuk jemi të gjithë në këtë situatë me të njëjtin problem: jemi mëkatarë, që kemi ofenduar Zotin?

`Lexoni Veprat 2:38. Çfarë përgjigje iu dha Pjetri dhe si e shfaq kjo histori parimin mbrapa një pendimi të vërtetë?`