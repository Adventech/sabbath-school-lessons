---
title:  Histori misioni
date:  26/11/2021
---

#### Ndihmë Nga Qielli

David Kim, 53 vjeç

Davidi e drejtoi makinën në dalje të autostradës dhe hyri në disa rrugica të largëta. Ai po ndiqte udhëzimet e aplikacionit në telefon, për të gjetur vendin ku duhet të shkonte, për një takim të rëndësishëm, në një kishë në shtetin Amerikan, Juta.

Papritur, një mesazh u shfaq në telefonin e tij. Rruga përpara tij ishte e rrezikshme. Vetëm makina të përshtatshme për gjithë llojet e terreneve duhet të vazhdonin.

Davidi kishte përshkruar një distancë të gjatë me makinën e tij të vogël dhe nuk mundej thjesht të kthehej mbrapa. Sa e keqe mund të ishte rruga? Ai vendosi të vazhdonte përpara.

Pas disa minutash, mesazhi u shfaq sërish. Ai e injoroi.

Atëherë, asfalti mbaroi dhe rruga ishte e pashtruar. Pas një të përpjete të vogël, makina ndaloi. Ai u përpoq ta ndizte sërish por asgjë. Ai provoi ta ndizte sërish. Dhe sërish. Makina nuk u ndez.

Që aty ku ishte, ai mund të shihte para tij një hapësirë tepër të madhe me rërë dhe shkurre. Telefoni i tij nuk kishte sinjal dhe nuk dukej asnjë makinë tjetër. Papritur, Davidi u ndje i frikësuar dhe i vetmuar, në mes të shkretëtirës. Ai ishte një programues kompjuterash, nga Koreja e Jugut, i bllokuar në një kodër, në mes të shkretëtirës, në Shtetet e Bashkuara.

“Po sikur të vijnë kafshë të egra?” mendoi ai.

Davidi u gjunjëzua dhe u lut.

“Perëndia im,” tha ai. “Të lutem më fal që nuk u kushtova vëmendje paralajmërimeve dhe arrita deri këtu. Nuk e dija që do ndodhte kështu. Por duhet të jap seminarin të shtunë. Çfarë bëra gabim?”

Zemra e tij ishte e mbushur me një përzierje frike, ankthi dhe irritimi. Ai harroi që Perëndia e kishte udhëhequr kur ai udhëtonte tre muaj radhë, duke dhënë seminare se si të ungjilizosh nëpërmjet Internetit dhe rrjeteve sociale.

Rreth pesë minuta pas lutjes, ai pa një kamion të vogël, që po ngjiste kodrën. Kur e panë, një çift i moshuar zbriti nga makina.

“Ç’ka ndodhur?” pyeti burri.

Davidi i tregoi rreth motorit kokëfortë të makinës, që nuk donte të ndizej. Burri i moshuar hyri në makinë dhe ktheu çelësin. Asnjë përgjigje. Ai ia ktheu çelësin Davidit dhe ofroi ta çonte Davidin në një zonë rreth 10 km që aty, ku telefoni i tij do kishte sinjal. Zemra e Davidit u mbush me mirënjohje. Ai mund të merrte në telefon një kamion, që mund ta tërhiqte makinën.

Por, papritur, burri kërkoi përsëri çelësin e makinës. Ai i bëri Davidit shenjë të ulej në vendin e pasagjerit. Davidi ishte i sigurt se ai po harxhonte kohën kot. Të gjitha përpjekjet për të ndezur makinën nuk kishin dhënë rezultat.

Vrum, vrum!

Zhurma ishte si muzikë në veshët e Davidit. Motori u kthye në jetë. Burri shkeli gazin ngadalë dhe makina lëvizi përpara. Davidi nuk arrinte ta besonte. “Faleminderit! Faleminderit!” tha ai.

Ata u ndanë dhe Davidi ktheu makinën mbrapa dhe u kthye në rrugën kryesore, duke lavdëruar Perëndinë. Edhe pse ai i kishte injoruar paralajmërimet, Perëndia kishte dërguar ndihmë nga Qielli, që ai ta arrite aty ku duhej të ishte në kohë.

David Kim është një nga shumë Adventistë nga Koreja e Jugut, që shërbejnë si misionarë, rreth e rrotull botës. Këtë tremujor, kisha botërore ka mundësinë të ndihmojë në dy projekte të Sabatit të 13të, në Korenë e Jugut: një qendër kujdesi për fëmijë emigrantë, në qytetin Ansan, dhe një qendër misionare në qytetin Daegu.

Shënime Misionare:

-	Në shkurt 1943, gjatë Luftës së Dytë Botërore, drejtuesit e kishës në Kore u arrestuan nga policia Japonezë dhe u mbajtën të burgosur, deri në fund të vitit. Një prej tyre vdiq, si pasoje e torturimit në burg, dy të tjerë vdiqën shumë shpejt pas daljes nga burgu dhe një tjetër pak më vonë. Gjithsej, rreth 40 Adventistë u burgosën, për shkak të besimit të tyre. Shumë të tjerë shkuan të jetonin në rajonet malore të Koresë dhe u kthyen, në shtëpitë e tyre, vetëm pasi mbaroi lufta.

-	Zyrat e Divizionit të Asizë dhe Paqësorit Verior ndodhen në Gojang, një qytet në zonën metropolitane të Seoulit, kryeqytetit të Koresë së Jugut.