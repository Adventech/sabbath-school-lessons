---
title:  Teshuvah
date:  23/11/2021
---

Nëpër tërë librat e Ligjit të Përtërirë, shohim një temë kyҫe: bindju Zotit dhe ji i bekuar, mosbindju dhe do të vuash pasojat e mëkatit. As në Dhiatën e Re ky fakt nuk është ndryshuar. “Mos u gënjeni: Perëndia nuk vihet dot në lojë, sepse ç’të mbjellë njeriu, atë edhe do të korrë. Sepse ai që mbjell për mish të tij, do të korrë nga mishi i tij prishje, por ai që mbjell për Frymë, do të korrë nga Fryma jetë të përjetshme” (Galatasve 6:7, 8).

Fatkeqësisht, të paktën pas Rënies së Adamit në mëkat, mëkati për ne duket po aq i natyrshëm sa frymëmarrja. Dhe, pavarësisht nga tërë paralajmërimet dhe premtimet e Zotit, edhe pse “ky urdhërim që të jap sot nuk është shumë i vështirë për ty, as shumë larg teje” (Ligji i Përtërirë 30:11), shumë veta ranë pikërisht në ato mëkate, për të cilat i kishte paralajmëruar Zoti.

Por, madje atëherë Zoti ishte ende i gatshëm t’i pranojë ata sërish, nëse ata, duke përdorur vullnetin e tyre të lirë do të zgjidhnin pendimin dhe kthimin tek Zoti.

`Lexoni sërish Ligji i Përtërirë 30:1–10. Çfarë premton këtu Zoti për t’i bërë popullit të Tij, pavarësisht nga tërë mëkatet e kryera? Mbi çfarë kushti janë bazuar këto premtime të mrekullueshme?`

Ideja është shumë e thjeshtë dhe e drejtpërdrejtë: nëse bën gabim, do pësosh pasojat e tmerrshme, ti dhe familja jote. Kjo është çfarë shkakton mëkati. Megjithatë, madje atëherë mund të pendohesh dhe Zoti premton të të pranojë dhe të të bekojë.

Në këto vargje disa herë shfaqet e njëjta rrënjë e fjalës teshuvah. Tek Ligji i Përtërirë 30:2, teksti thotë “ ‘Dhe, kur të kthehesh tek Zoti’ ”; tek Ligji i Përtërirë 30:8, “ Ti përkundrazi do të kthehesh dhe do t’i bindesh zërit të Zotit”. Dhe përfundimisht tek Ligji i Përtërirë 30:10 thuhet: “ do t’i bindesh zërit të Zotit, Perëndisë tënd, duke respektuar urdhërimet dhe statutet e tij, që janë shkruar në këtë libër të ligjit, sepse do të jesh rikthyer tek Zoti, Perëndia yt, me gjithë zemër dhe me gjithë shpirt”. Ja, kthimi tek Zoti është çelësi i bindjes dhe i bekimeve.

Me fjalë të tjera, gjithçka që i ndodhi izraelitëve, pavarësisht nga shkeljet e besëlidhjes, Zoti nuk hoqi dorë nga populli i Tij. Dhe, në qoftë se ata nuk deshën të ndaheshin plotësisht nga Zoti, ata mund të shprehnin dëshirën e tyre për t’u kthyer tek Ai, me anë të pendimit.

`Edhe pse këto tekste u shkruan për një komb të tërë, si e pasqyrojnë ato edhe për ne sot, në kontekste të ndryshme, realitetin sesa thelbësor është pendimi i sinqertë për ne, besimtarët, të cilët, herë pas here, shkelim gjithashtu besëlidhjen tonë me Zotin?`