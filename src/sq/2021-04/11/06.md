---
title:  Lutja e Danielit
date:  09/12/2021
---

Një prej lutjeve më të famshme të Dhiatës së Vjetër është ajo tek Danieli 9. Duke mësuar nga Shkrimet që koha e “shkretimeve” të Izraelit (Danieli 9:2), pra 70 vjet të mërgimit, pothuajse kishte mbaruar, Danieli filloi t’i lutej Zotit me tërë shpirtin e tij.

Dhe çfarë lutje ishte ajo – një lutje shumë prekëse, e përlotur, ndërsa profeti rrëfen mëkatet e tij dhe të popullit të tij, në të njëjtën kohë, duke pranuar gjykimin dhe ndëshkimin e drejtë të Zotit që kishte rënë mbi ta.

`Lexoni Danieli 9:1–19. Çfarë temash mund të gjeni këtu, që janë të ngjashme me ato të librit Ligji i Përtërirë?`

Lutja e Danielit është përmbledhja e asaj nga çfarë ishte paralajmëruar dikur populli tek Ligji i Përtërirë, në lidhje me pasojat e të moszbatuarit të pjesës së tyre të besëlidhjes. Dy herë Danieli përmend “ligjin e Moisiut” (Danieli 9:11, 13), i cili patjetër përfshinte Ligjin e Përtërirë dhe, në këtë rast, madje mund të jetë referenca pikërisht ndaj këtij libri.

Sipas paralajmërimit tek Ligji i Përtërirë, ata u dëbuan nga Toka e Premtuar (shih Ligji i Përtërirë 4:27–31 dhe kap. 28) për shkak se nuk i bindeshin Zotit. Dhe kjo ishte pikërisht ajo çfarë Moisiu i parashikoi atyre në rastin e mosbindjes (shih Ligji i Përtërirë 31:29).

Sa tragjike që në vend që kombet e tjerë rreth tyre të thoshnin: “Ky komb i madh është një popull i ditur dhe i zgjuar!” (Ligji i Përtërirë 4:6), Israeli u bë “objekt qortimi” (Danieli 9:16) midis këtyre kombeve pagane.

Vini re që, edhe pse Danieli qan dhe lutet për popullin e tij, ai kurrë nuk bën pyetjen e zakonshme, që na vjen ndërmend në rast të një fatkeqësie. Ai kurrë nuk pyet “Pse, o Zot, pse?”, sepse, falë librit të Ligjit të Përtërirë, ai e di shumë mirë përse kjo tragjedi kishte ndodhur me popullin e tij. Me fjalë të tjera, Ligji i Përtërirë i dha Danielit (dhe mërguesve të tjerë) një kontekst në të cilin mund të kuptonin që ligësia që kishte rënë mbi ta, nuk ishte një kismet fatkeq, një përputhje e rastit, por frytet e mosbindjes së tyre, për të cilat ata ishin paralajmëruar shumë vite më përpara.

Por, ndoshta akoma më i rëndësishëm, është fakti, që lutja e Danielit shpreh realitetin që, pavarësisht këtyre ngjarjeve, ata ende kishin shpresë tek Zoti. Zoti nuk i kishte harruar, nuk i kishte braktisur, pavarësisht nga ajo sesi dukeshin rrethanat. Ligji i Përtërirë jo vetëm që derdhi dritë për të kuptuar situatën e tyre, por gjithashtu shpalli një premtim të mrekullueshëm të restaurimit të tyre.

`Lexoni tek Danieli 9:24–27, profecinë e vdekjes së Krishtit në kryq. Përse iu dha kjo profeci Danielit (dhe të gjithë neve) në kontekstin e robërisë së Izraelit dhe premtimit të kthimit të tyre në atdhe?`