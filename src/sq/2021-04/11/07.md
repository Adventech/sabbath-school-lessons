---
title:  Për më tepër studim
date:  10/12/2021
---

“Ky [Mikea 6:1–8] është një nga tekstet më të mrekullueshëm të Dhiatës së Vjetër. Këtu, porsi tek Amosi 5:24 dhe Osea 6:6, është përmbledhur mesazhi i profetëve të shekullit të tetë p.K. Pasazhi fillon me një shembull të bukur të një padie të besëlidhjes, në të cilën profeti fton njerëzit që të dëgjojnë paditë e Zotit kundër tyre.  Malet dhe kodrat janë në vend të jurisë, për arsye se ato janë dëshmitare okulare të marrëdhënies së Zotit me Izraelin. Në vend që të akuzonte Izraelin drejtpërdrejt që ka shkelur besëlidhjen, Zoti i bën një pyetje, nëse ata kanë ndonjë akuzë kundër Tij. ‘Populli im, çfarë të kam bërë dhe me çfarë të kam lodhur?’ Përballë padrejtësisë, disa nga të varfërit mund të jenë ‘lodhur, duke bërë të mirën’. Përballë mundësive për t’u pasuruar shpejt, disa pronarë të tokës mund të jenë lodhur, duke zbatuar ligjet e besëlidhjes”.

“Gjatë reformës, mbreti [Josia] u përkushtua për të shkatërruar çdo vend të idhujtarisë në vendin e tij. Banorët e tokës kishin adhuruar skulpturat prej druri dhe guri për aq kohë të gjatë, sa dukej pothuajse e pamundur për një njeri ta largonte këtë ligësi dhe të thyente këto tradita pagane. Megjithatë, Josia nuk u dorëzua në përpjekjet e tij për të pastruar vendin e tij”—Ellen G. White, Prophets and Kings, fq. 401.

**Pyetje për diskutim**

`1. Ne, që jemi Adventistët e Ditës së Shtatë, meqenëse kemi mesazhin e Zotit pikërisht për këtë kohë, e shohim veten (me të drejtë) në statusin e Izraelit të lashtë: si njerëzit e Zotit, të cilët kanë të vërtetat, që bota duhet të dëgjojë. Është një privilegj i madh për ne. Por si mendoni, sa mirë e mbajmë statusin tonë të lartë, pra sa mirë i plotësojmë përgjegjësitë, që vijnë bashkë me këto privilegje?`

`2. Imagjinoni veten në vend të Danielit, duke parë kombin tuaj të pushtuar, të mposhtur dhe, duke ditur që tempulli, qendra e adhurimit dhe jetës së besimit tuaj, është shkatërruar nga paganët idhujtarë. Si, mesazhi nga Ligji i Përtërirë mund të ketë forcuar besimin e tij dhe të çdo atdhetari tjetër të asaj kohe? Pra, si ndihmoi ky libër për të kuptuar gjithçka që kishte ndodhur? Në mënyrë të ngjashme, si kuptimi i Shkrimeve në tërësi, mund të na ndihmojë t’i bëjmë ballë kohërave dhe ngjarjeve të vështira, të cilat, pa këtë njohuri Biblike, mund të ishin shumë dekurajuese? Sa thelbësore është Bibla për besimin tonë?`

`3. Në grup rishikoni profecinë e 70 javëve tek Danieli 9:24–27. Çfarë roli ka besëlidhja në këtë profeci, dhe përse ideja e besëlidhjes është aq e rëndësishme këtu, dhe për ne gjithashtu?`

Sot në Shqipëri dielli perëndon në orën 16:11,në Kosovë - në 16:01. Sabat të lumtur!