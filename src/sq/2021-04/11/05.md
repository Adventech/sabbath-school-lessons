---
title:  Çfarë kërkon Zoti nga ne?
date:  08/12/2021
---

Shumë shkrime të profetëve përmbajnë thirrje për besnikëri. Dhe jo vetëm besnikëri në përgjithësi, por veçanërisht besnikëri ndaj anës së tyre të besëlidhjes, për të cilën etërit e tyre u zotuan para se të hynin në Tokën e Premtuar. Pikërisht këtë situatë e përshkruan Ligji i Përtërirë: riafirmimin e besëlidhjes së Zotit me Izraelin. Pas dënimit të popullit për t’u endur 40 vjet në shkretëtirë, Zoti më në fund ishte gati të plotësonte (ose për të filluar plotësimin) shumë premtimet e besëlidhjes së Tij, pra anën e Tij të kontratës. Kështu Moisiu i këshilloi që të zbatonin edhe ata anën e tyre të besëlidhjes. Vërtet, shumica e shkrimeve të profetëve përmbajnë të njëjtën gjë: thirrje për popullin që të zbatonin anën e tyre të besëlidhjes.

`Lexoni Mikea 6:1–8. Çfarë i thotë Zoti popullit këtu, dhe si jehojnë këtu fjalët nga Ligji i Përtërirë? (Shih edhe Amosi 5:24 dhe Osea 6:6).`

Studiuesit e Biblës e kanë vënë re në këto vargje të Mikeas “gjyqin e besëlidhjes”, në të cilën Zoti e “hedh në gjyq” popullin e Tij për shkeljen e besëlidhjes. Në këtë rast, Mikea thotë se Zoti “Zoti ka një kundërshtim me popullin e Tij ” (Mikea 6:2), ku fjala “kundërshtim” (riv) përmban edhe kuptimin e një mosmarrëveshjeje juridike. Pra, Zoti po e hedh në gjyq popullin jobesnik. Kjo shembëlltyrë në vend të aspektit të marrëdhënies fokusohet tek aspekti ligjor i besëlidhjes. Dhe nuk është çudi, sepse ligji i Zotit është në qendër të besëlidhjes.

Vini re sesi Mikea përdor gjuhën nga Ligji i Përtërirë: “ ‘Dhe tani, o Izrael, çfarë kërkon nga ti Zoti, Perëndia yt? Të kesh frikë nga Zoti, Perëndia yt, të ecësh në tërë rrugët e tij, ta duash dhe t’i shërbesh Zotit, Perëndisë tënd, me gjithë zemër e me gjithë shpirt, dhe të respektosh për të mirën tënde të gjitha urdhërimet dhe statutet e Zotit që sot të urdhëroj’ ” (Ligji i Përtërirë 10:12, 13). Por në vend që të citonte këtë tekst fjalë për fjalë, Mikea e ndryshon atë pak, duke e zëvëndësuar “zbatimin pikë për pikë të ligjit”, siç u shpall tek Ligji i Përtërirë, me “frymën e ligjit”, që do të thotë thjesht të jesh i drejtë dhe i mëshirshëm.

`Mesazhi i Mikeas është që perëndishmëria në dukje, duke zbatuar pikë për pikë rite të ndryshme fetare (shumë flijime të kafshëve, etj.), nuk do të thotë që Izraeli e ka në rregull marrëdhënien e besëlidhjes me Zotin. Ç’kuptim ka një perëndishmëri e jashtme, nëse ata, për shembull, “Dëshirojnë me të madhe arat dhe i marrin me dhunë, shtëpitë dhe i marrin; kështu shtypin me hile njeriun dhe shtëpinë e tij, individin dhe pronën e tij” (Mikea 2:2)? Izraeli ishte për të shërbyer si drita e botës, për të cilën kombet mund të thoshnin me admirim: “Ky komb i madh është një popull i ditur dhe i zgjuar!” (Ligji i Përtërirë 4:6). Prandaj ata duhet të vepronin me zgjuarsi dhe me mirëkuptim, që do të thoshte t’i trajtonin njerëzit me drejtësi dhe mëshirë.`