---
title:  Libri i Ligjit
date:  05/12/2021
---

Mbreti Josia i Judës, i cili u bë mbret kur ishte veç tetë vjeç, sundoi 31 vjet (640 B.C.–609 B.C.,) derisa u vra në një betejë. Në vitin tetëmbëdhjetë të sundimit të tij, ndodhi diçka që ndryshoi, të paktën për ca kohë, historinë e popullit të Perëndisë.

`Lexoni 2 Mbretërve 22. Çfarë mësimi mund të nxjerrim nga kjo ndodhi?`

Studiuesit janë dakord që ky - “Libri i Ligjit” (2 Mbretërve 22:8) ka qenë Ligji i Përtërirë, i cili siç duket kishte humbur për shumë vite.

“Josia u prek shumë, ndërsa po dëgjonte për herë të parë urdhërimet dhe paralajmërimet e shkruara në këtë dorëshkrim të lashtë. Kurrë më përpara ai nuk e kishte kuptuar qartësinë me të cilën e kishte vendosur Zoti Izraelin “përpara jetës dhe vdekjes, bekimit dhe mallkimit” (Ligji i Përtërirë 30:19). . . Libri ishte plot me fjalë siguruese për dëshirën e Zotit për të shpëtuar ata, që do të vendosnin besimin plotësisht tek Ai. Porsi Ai i kishte shpëtuar ata nga skllavëria në Egjipt, po ashtu Ai do të vepronte në mënyrë të fuqishme për t’i themeluar ata në Tokën e Premtuar dhe për t’i bërë ata kreun e kombeve të botës”—Ellen G. White, Prophets and Kings, fq. 393.

Në kapitullin tjetër ne shohim se sa seriozisht u mundua mbreti Josia që “të ndiqte Zotin, të respektonte porositë dhe statutet e tij me gjithë zemër dhe me gjithë shpirt” (2 Mbretërve 23:3; shih edhe Ligji i Përtërirë 4:29; 6:5; 10:12; 11:13). Dhe kjo reformë përfshinte pastrimin e vendit nga “të gjitha shkeljet e neveritshme, që shiheshin në vendin e Judës dhe në Jeruzalem, për të zbatuar në praktikë fjalët e ligjit, të shkruara në librin, që prifti Hilkiah kishte gjetur në shtëpinë e Zotit” (2 Mbretërve 23:24).

Ligji i Përtërirë ishte plot paralajmërime dhe qortime kundër ndjekjes së zakoneve të kombeve përreth. Veprimi i Josias dhe gjithçka që bëri ai, duke përfshirë ekzekutimin e priftërinjve idhujtarë të Samarisë (2 Mbretërve 23:20), tregon sesa larg ishte larguar populli nga e vërteta, që i kishte besuar Zoti. Në vend që të qëndronin si një popull i shenjtë, i veçuar për Zotin, ata u kompromentuan me botën, edhe pse shpeshherë mendonin, Jemi mirë me Zotin, faleminderit.

Ç’mashtrim i rrezikshëm!

`Po në shtëpitë tona dhe madje në kishat tona, mos ka disa gjëra, që duhet t’i eliminojmë në mënyrë që të mund t’i shërbejmë Zotit me gjithë zemër dhe shpirt?`