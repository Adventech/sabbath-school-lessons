---
title:  Qiejtë e qiejve
date:  06/12/2021
---

Ligji i Përtërirë tregon shumë qartë se ligji dhe besëlidhja ishin qendrore jo vetëm në marrëdhënien e Izraelit me Zotin, por edhe për qëllimin e tyre si një komb i “zgjedhur” i Perëndisë (Ligji i Përtërirë 7:6; 14:2; 18:5).

`Lexoni Ligji i Përtërirë 10:12–15, ku është theksuar shumë ideja e ligjit dhe e statusit të Izraelit si një komb i zgjedhur nga Zoti. Por çfarë do të thotë fraza “qiejt e qiejve”? Çfarë mesazhi po përpiqet të na japë Moisiu me këtë frazë?`

Nuk e kemi plotësisht të qartë se çfarë kishte ndërmend Moisiu me frazën “qiejt e qiejve”, të paktën në këtë kontekst të drejtpërdrejtë. Megjithatë, është e qartë që Moisiu po flet rreth madhështisë, fuqisë dhe pushtetit të Zotit. Pra, jo vetëm qielli, por madje “qiejt e qiejve” i përkasin Atij. Kështu që duket se mesazhi i kësaj shprehjeje është që Zoti e zotëron dhe është sovran mbi çdo gjë të krijimit.

**Lexoni vargjet e mëposhtme, të gjitha të bazuara në frazën, që shfaqet së pari tek Ligji i Përtërirë. Në secilin rast, cila pikë po theksohet dhe si e shohim ndikimin e Ligjit të Përtërirë atje?**

`1 Mbretërve 8:27`

`Nehemia 9:6`

`Psalmi 148:4`

Temën e Zotit si Krijues, i cili është i vetmi i denjë për adhurim, e kemi të qartë, veҫanërisht tek Nehemia 9. Ai ka krijuar çdo gjë, madje “qiejtë e qiejve dhe tërë ushtrinë e tyre ” (Nehemia 9:6). Në fakt, Nehemia 9:3 thotë se ata “lexuan librin e ligjit të Zotit”, i cili me shumë mundësi ishte Ligji i Përtërirë, porsi në kohën e mbretit Josia. Ky supozim shpjegon faktin pse disa vargje më vonë shkruhet që levitët, duke lavdëruar Zotin citojnë frazën “qiejt e qiejve”, e cila gjendet vetëm tek Ligji i Përtërirë.

`Zoti është jo vetëm Krijuesi i tokës, por madje i “qiejt e qiejve”. Reflektoni pak mbi faktin që i njëjti Zot erdhi për të vdekur në kryq! Përse është adhurimi një përgjigje adekuate ndaj asaj çfarë ka bërë Zoti për ne?`