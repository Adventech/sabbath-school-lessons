---
title:  Ligji i Përtërirë tek libri i Jeremias
date:  07/12/2021
---

Shumë vite më përpara, një i ri agnostik kërkonte me shumë pasion të vërtetën, pa frikë se ku do ta gjente atë të vërtetë dhe ku do ta çonte kjo e vërtetë. Ai jo vetëm që erdhi në përfundimin që ekziston Perëndia Atë dhe Jezusi Zot e Shpëtimtar, por gjithashtu e përqafoi mesazhin e Kishës Adventiste të Ditës së Shtatë. Vargu i tij i preferuar nga Bibla ishte ai tek Jeremia 29:13 ku lexohet: “ Do të më kërkoni dhe do të më gjeni, sepse do të më kërkoni me gjithë zemrën tuaj”. Vite më vonë, duke studiuar Biblën, ai e gjeti këtë varg sërish, por tek libri i Ligjit të Përtërirë. Pra, Jeremia këtu kishte cituar Moisiun.

`Lexoni Ligji i Përtërirë 4:23–29. Cili është konteksti i këtij premtimi ndaj Izraelit dhe si aplikohet ky premtim për ne sot?`

Siç e kemi parë, libri i Ligjit të Përtërirë u rizbulua gjatë sundimit të mbretit Josia dhe Jeremia filloi shërbesën e tij pikërisht gjatë kësaj kohe. Nuk është çudi që ky libër pati një ndikim të thellë tek shkrimet e Jeremias.

`Lexoni Jeremia 7:1–7. Çfarë e urdhëron Jeremia popullin, dhe çfarë lidhje ka shkrimi i Jeremias me atë çfarë është shkruar tek Ligji i Përtërirë?`

Sërish e sërish tek Ligji i Përtërirë, Moisiu thekson se ekzistenca e tyre në Tokën e Premtuar varej nga bindja e tyre ndaj Perëndisë. Në qoftë se ata bëheshin të pabindur, ata nuk do të qëndronin në tokën që Zoti kishte zgjedhur për ta. Një paralajmërim të tillë kemi edhe tek Jeremia 7:4, ku profeti pohon se, edhe pse ata ishin populli i zgjedhur dhe kishin tempullin e Perëndisë, kjo nuk kishte asnjë rëndësi nëse ata ishin të pabindur ndaj Zotit të tyre.

Dhe kjo bindje përfshinte trajtimin e drejtë të të huajve, jetimëve dhe vejushave – një ide, që vjen gjithashtu nga Ligji i Përtërirë:  “ ‘Nuk do të cënosh të drejtën e të huajit o të jetimit dhe nuk do të marrësh peng rrobat e gruas së ve’ ” (Ligji i Përtërirë 24:17, shih edhe Ligji i Përtërirë 24:21; 10:18, 19; 27:19).

`Lexoni Jeremia 4:4 dhe krahasojeni atë me Ligji i Përtërirë 30:6. Cili është mesazhi këtu për popullin, dhe si ky parim ende duhet aplikuar nga besimtarët e vërtetë sot?`