---
title:  Histori misioni
date:  24/12/2021
---

#### Zgjedhë e Pabarabartë

Çang Zeng-Mei, 50 vjeç

Kjo histori rreth Çang Zeng-Meit, një mësuese etnike, reflekton realitetin e grupeve etnike në Taivan.

Nuk doja të martohesha me bashkëshortin tim sepse unë isha rritur Adventiste dhe ai i përkiste një besimi tjetër Kristian. Por prindërit e ne të dyve donin që të martoheshim dhe unë duhet t’u bindesha prindërve.

Kështu, shkova tek bashkëshorti im i ardhshëm, Ming-Huang, dhe i thashë, “Mund të martohemi por unë nuk do ta ndryshoj besimin tim.” Ai nuk pati problem me këtë.

Por pastaj filluam të bisedonim rreth dasmës. Unë doja të martoheshim në kishën Adventiste por ai tha, “Jo! Meqë unë jam burri, duhet të martohemi në kishën time.”

U përpoqa të gjeja një zgjidhje. “Atëherë le ta bëjmë jashtë, në natyrë,” i thashë. “Por, pastori duhet të jetë Adventist.”

Një nga kushërinjtë e mi ishte pastor në kishën e Ming-Huang dhe ai tha, “Le t’i kërkojmë kushëririt tënd të na martojë.”

“Jo, duhet të jetë pastor Adventist,” thashë sërish. “Kunati yt është pastor Adventist. Mund t’i kërkojmë atij të na martojë.”

Diskutuam gjatë.

Më në fund, i thashë, “Nëse pastori nuk është Adventist, nuk do martohem me ty.”

“Në rregull,” tha ai. “Do pyes mamanë se ç’duhet bërë.”

Mamaja e tij kishte qënë Adventiste. Por bashkëshorti i saj nuk ishte Adventist dhe, pas martesës, ajo i ishte bashkuar kishës së tij.

Pasi bisedoi me mamanë, Ming-Huang tha, “Në rregull. Mamaja tha se mund të marrim një pastor Adventist.”

Por problemet tona nuk mbaruan aty. Mora vesh se mamaja e tij më pëlqente sepse donte që unë të ndryshoja djalin e saj. Ai pinte dhe nuk shkonte në kishë të dielave. Ajo mendonte se unë do ndryshoja sjelljen e tij. Ajo mendonte gjithashtu se, pas martesës, unë do t’i bashkohesha kishës së saj.

Nuk ndihesha mirë me idenë e të martuarit jashtë besimit tim. Ming-Huang e dinte që kjo më bezdiste por i gjithë fshati e kishte marrë vesh se prindërit tanë donin që ne të martoheshim.  Nëse ndaheshim, ai do të turpërohej. Përveç kësaj, shumë njerëz më lëvdonin tek ai dhe i thoshin, “Ajo është vajzë shumë e mirë. Duhet të martohesh me të.”

Ai vendosi të bëhej Adventist që unë të martohesha me të dhe të mos turpërohej. Një muaj para dasmës, ai studioi Biblën dhe u pagëzua. Nuk do ta harroj kurrë atë ditë. Ai qau kur doli nga uji. Ai donte të martohej me mua por nuk donte të linte pas stilin e mëparshëm së jetës. Ai nuk donte të ndalonte së piri.

Gjashtë muaj pas vendimit të prindërve tanë rreth martesës, u martuam në natyrë, me një pastor Adventist.

Mbas dasmës, fillova të ndieja shumë presion. Ndieja se duhet të ndryshoja bashkëshortin tim. Duhet ta çoja në kishë çdo të shtunë. Duhet t’i mësoja të ndante Jezusin.

Ming-Huang nuk ndihej shumë mirë. Ai e vlerësonte më pak veten sepse hoqi dorë nga shumë gjëra, që të martohej me mua. Dhe unë i thashë se duhet të prisnim edhe ca, para se të kishim fëmijë.

“Ti ke pirë alkool dhe ke ngrënë ushqime të papastra për shumë kohë,” i thashë. “Trupi yt është i ndotur.”

Pritëm shtatë muaj. Gjatë asaj kohe i mësova si të hante ushqime të shëndetshme dhe të kishte një mënyrë jetesë të shëndetshme. Fqinjët tanë i vunë re ndryshimet dhe e lëvdonin.

Por ai nuk donte të ndryshonte. Pas lindjes së vajzës tonë, ai filloi të pinte sërish. Isha shumë e trishtuar dhe e mërzitur por nuk mund të ndahesha prej tij.

Kaluan dhjetë vjet dhe patëm edhe një vajzë tjetër. Kishim shumë konflikte. Një ditë, e kuptova se nuk mund të vazhdoja më në këtë rrugë. Sugjerova të ndaheshim por ai nuk u përgjigj. Kështu, mora vajzën 10 vjeçare dhe beben dhe shkova në shtëpinë e disa miqve. Doja që bashkëshorti të rrinte vetë në shtëpi, të mendonte rreth jetës, pa familjen e tij. Ming-Huang nuk donte të divorcohej. Ai më kërkoi, gjatë tre ditëve, dhe më gjeti, në shtëpinë e miqve. Ai pranoi të ndryshonte.

E dua shumë bashkëshortin tim por, nëse do fillonim sërish nga e para, nuk do kisha pranuar të martoheshim. U martova sepse mendova se, me ndihmën e Perëndisë, do ta ndryshoja. Madje, para dasmës, u luta, “Nëse Ti do ta shpëtosh këtë burrë, Ti duhet të më ndihmosh ta ndryshoj. Por Bibla ka të drejtë kur thotë, ‘Mos hyni në një zgjedhë, bashkë me të pabesët’ (2 Korintasve 6:14). Është më mirë të martohesh me dikë të besimit tënd. Edhe Salomoni, njeriu më i ditur që ka jetuar ndonjëherë, e mësoi këtë mësim.

Nëse një grua Adventiste martohet me një jo-Adventist, rekomandoj që të jetë një shembull i mirë për bashkëshortin, në besim dhe në mënyrën e jetesës. Të lutet për të, të gatuajë dhe të tregojë besimin, nëpërmjet jetës së saj. Ashtu si Jezusi tha tek Mateu 10:16, “Ja, unë po ju dërgoj si dele në mes të ujqërve; jini, pra, të mençur si gjarpërinjtë dhe të pastër si pëllumbat.”

Lavdi Perëndisë që na shpëton pavarësisht vetes sonë. Bashkëshorti im është kthyer në një bashkëshort dhe baba të mirë. Ai është gjithashtu punonjës i kishës dhe elder. Perëndia është i mirë!

Tre vjet më parë, një pjesë e ofertave të Sabatit të 13të, shkoi për të ndihmuar në përhapjen e ungjillit mes njerëzve etnikë të Taivanit. Këtë tremujor, një pjesë e ofertave do të ndihmojë në hapjen e tre qendrave të influencës, për të punuar me popullsinë etnike dhe të tjerët. Faleminderit që ndihmoni për përhapjen e ungjillit, tek të gjithë banorët e Divizionit të Azisë dhe Paqësorit Verior, me ofertat tuaja bujare të Sabatit të 13të.