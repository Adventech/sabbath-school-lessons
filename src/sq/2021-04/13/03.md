---
title:  'Mëkati i Moisiut: Pjesa 2'
date:  20/12/2021
---

`Lexoni sërish Numrat 20:12, 13. Çfarë arsye i jep Zoti Moisiut, pse ai nuk mund të hyjë në Tokën e Premtuar? Shih edhe Ligji i Përtërirë 31:2 dhe Ligji i Përtërirë 34:4.`

Sipas këtij teksti, mëkati i Moisiut ishte më shumë se përpjekja njerëzore për të zënë vendin e Zotit, sikur kjo nuk ishte mjaft keq. Ai gjithashtu tregoi mungesën e besimit, që në rastin e Moisiut ishte e pajustifikueshme. Pas tërë përvojës së tij me Zotin, që nga ferrishtja flakëruese (Eksodi 3:2–16) e tutje ai kishte përjetuar një mrekulli pas tjetrës, megjithatë Zoti këtu pohon që në këtë rast Moisiut i mungoi besimi, dhe si pasojë ai nuk e “mbuloi me lavdi” Zotin para bijve të Izraelit. Me fjalë të tjera, nëse Moisiu do të kishte praktikuar vetëkontrollin, duke qëndruar i qetë dhe, duke bërë atë çfarë është e drejtë, ai do të kishte shfaqur besimin tek Zoti para popullit besimpak. Kështu ai do ta kishte mbuluar Zotin me lavdi para popullit, duke shërbyer sërish si një shembull i një besimi dhe bindjeje të vërtetë.

Gjithashtu vini re se Moisiu nuk i zbatoi urdhërat specifike të Zotit.

`Lexoni Numrat 20:8. Çfarë i urdhëroi Zoti Moisiut, dhe çfarë bëri ai në vend të kësaj? (Numrat 20:9–11).`

Vargu nëntë tregon që Moisiu e mori bastunin e tij siç “e kishte urdhëruar Zoti”. Deri tani gjithçka shkon mirë. Por tek vargu dhjetë, në vend që t’i fliste shkëmbit nga i cili do të kishte dalë ujë, duke shfaqur fuqinë mahnitëse të Perëndisë, Moisiu e goditi shkëmbin, madje dy herë. Po, mrekullia u krye dhe nga shkëmbi doli ujë, por patjetër më mbresëlënëse do të ishte nëse ai vetëm do t’i kishte folur shkëmbit.

Në sipërfaqe mund të na duket që ndëshkimi i Moisiut është paksa ekstrem: pas tërë shërbimit të Moisiut gjithë ato vite të gjata, me sfida dhe vuajtje të ndryshme, atij nuk iu lejua që të kalonte Lumin Jordan për në Tokën e Premtuar. Për shekuj të tërë njerëzit kanë vrarë mendjen pse, për shkak të një veprimi të gabuar Zoti ia mohoi Moisiut atë çfarë ai kishte pritur gjithë ato vite.

`Si mendoni, çfarë mësimi nxorën bijtë e Izraelit nga ndëshkimi i Moisiut?`