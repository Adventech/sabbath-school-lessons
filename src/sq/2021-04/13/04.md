---
title:  Vdekja e Moisiut
date:  21/12/2021
---

Moisiu i gjorë! Ai kishte arritur aq larg, pas vështirësive të panumërta, por u përjashtua nga përmbushja e premtimit të Zotit, dhënë Abramit shumë shekuj më përpara: “ ‘Unë do t’ja jap këtë vend pasardhësve të tu’ ” (Zanafilla 12:7).

`Lexoni Ligji i Përtërirë 34:1–12. Çfarë i ndodhi Moisiut, dhe çfarë tha Zoti rreth tij, duke treguar sesa i veçantë ishte ky njeri?`

“Në vetmi, Moisiu rishikoi dhe njëherë jetën e tij plot probleme dhe vështirësi, qëkurse ai kishte hequr dorë nga nderimet e oborrit mbretëror dhe nga mbretëria premtuese e Egjiptit, që të hynte në shortin e popullit të zgjedhur të Perëndisë. Atij i erdhën në mendje ato vite të gjata në shkretëtirë, duke kullotur kopenë e vjehrrit të tij, Jethros, shfaqja e engjëllit në shkurren që digjej dhe thirrja e tij për të çliruar Izraelin. Ai pa sërishmi mrekullitë e mëdha të fuqisë së Perëndisë për hir të popullit të Tij të zgjedhur dhe mëshirën e Tij dashamirëse gjatë viteve të endjes nëpër shkretëtirë dhe rebelimit të tyre. Pavarësisht nga të gjitha ato që Zoti kishte bërë për ta, pavarësisht nga lutjet e Moisiut dhe veprat e tij, vetëm dy njerëz nga gjithë ushtria madhështore që kishin lënë Egjiptin, ishin konsideruar të denjë për të hyrë në Tokën e Premtuar. Ndërsa rishikonte rezultatet e punës së tij, Moisiut iu duk sikur e gjithë jeta e tij sakrifikuese dhe e mundimshme dukej sikur kishte shkuar gati e gjitha dëm”—Ellen G. White, Patriarkë dhe Profetë, fq. 365.

Ligji i Përtërirë 34:4 thotë diçka interesante. “Ky është vendi që u premtova me betim Abrahamit, Isakut dhe Jakobit, duke u thënë: ‘Unë do t’ua jap pasardhësve tuaj’”. Këtu Zoti pothuajse citon premtimin e tij të përsëritur patriarkëve dhe bijve të tyre rreth trashëgimisë së tokës. Tani ai ia përsëriti këtë premtim Moisiut.

Zoti gjithashtu tha: “ ‘Unë të bëra ta shikosh me sytë e tu, por nuk do të hysh në të’ ” (Ligji i Përtërirë 34:4, NKJV). Për Moisiun fizikisht ishte e pamundur të shihte nga vendi ku ishte të gjitha tokat që i tregoi Zoti – nga Moabi deri në Dan dhe Naftali. Ellen G. White na sqaron që Zoti i dha Moisiut një zbulesë mbinatyrore, jo vetëm duke i treguar tokën, por edhe si do të dukej në të ardhmen, kur bijtë e Izraelit ta kenë marrë atë në zotërim.

Nga një anë mund të na duket sikur Zoti pothuajse e ngacmon Moisiun: Ja, ti mund të kishe hyrë atje, por për shkak të mosbindjes tënde nuk do të hysh. Por në realitet, Zoti i tregoi Moisiut se, pavarësisht nga gjithçka, madje, pavarësisht nga gabimi i Moisiut, Zoti ende do t’i qëndrojë besnik premtimeve të besëlidhjes së Tij, që bëri Ai me patriarkët dhe kombin e Izraelit. Dhe pastaj, siç do të shohim, Zoti e shpërbleu Moisiun me diçka akoma më të mirë.