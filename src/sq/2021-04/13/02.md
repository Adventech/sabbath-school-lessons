---
title:  'Mëkati i Moisiut: Pjesa 1'
date:  19/12/2021
---

Zoti vazhdimisht u kujdes në mënyrë të mrekullueshme për bijtë e Izraelit në shkretëtirë. Pavarësisht nga sjellja e tyre që nuk e meritonte besnikërinë e Zotit, Ai u tregua hirplot. Edhe ne sot marrim hirin e Tij, pavarësisht nga fakti që nuk e meritojmë atë. Fund së fundi, a do të quhej ai hir, në qoftë se e meritonim atë?

Përveç bollëkut të ushqimit që Zoti me anë të mrekullisë i siguroi popullit në shkretëtirë, Ai gjithashtu i siguroi ujin, pa të cilin ata do të vdisnin shumë shpejt. Për këtë përvojë Pali shkruan si vijon: “dhe të gjithë pinë të njëjtën pije frymërore, sepse pinin prej shkëmbit frymëror që i ndiqte; edhe ky shkëmb ishte Krishti” (1 Korintasve 10:4). Ellen G. White shkroi: “Sa herë që gjatë udhëtimeve, atyre u nevojitej ujë, ai buronte prej shkëmbinjve më të afërt, që gjendeshin në afërsi të vendfushimit”—Patriarkë dhe Profetë, fq. 317.

`Lexoni Numrat 20:1–13. Çfarë ndodhi këtu, dhe pse Zoti e ndëshkoi kaq rëndë Moisiun?`

Nga një anë mund të kuptojmë zemërimin e Moisiut. Pas gjithçka që Zoti kishte bërë për ta, pra pas shenjave, mrekullive dhe çlirimit nga skllavëria, më në fund ata kishin arritur te kufiri i Tokës së Premtuar. Dhe ç’bëjnë tani? Sa u mungoi uji, ata filluan një komplot kundër Moisiut dhe Aaronit. A nuk mund të siguronte Zoti ujë për ata tani, siç kishte bërë më përpara? Sigurisht që mundej, dhe kishte për ta bërë atë sërish.

Por vini re fjalët e Moisiut, ndërsa ai e goditi shkëmbin, madje dy herë: “ ‘Tani dëgjoni, o rebelë; a duhet të nxjerrim ujë për ju nga ky shkëmb?’ ”(Numrat 20:10). Mund të dëgjojmë zemërim në zërin e Moisiut që kur ai fillon ta quajë popullin “rebelë”.

Por problemi i Moisiut nuk ishte se ai u zemërua. Ajo ishte e kuptueshme. Mëkati i tij u shfaq tek fjalët: “ ‘a duhet të nxjerrim ujë për ju nga ky shkëmb?’ ”, sikur njeriu të kishte një aftësi të tillë. Në zemërimin e tij, Moisiu harroi për një çast që vetëm fuqia e Perëndisë mund ta bënte këtë mrekulli. Nga tërë populli, ai duhet ta kishte ditur këtë.

`Sa shpesh ne themi ose madje bëjmë gjëra prej inatit, madje besojmë që zemërimi ynë është i justifikuar? Si të mësojmë që të ndalojmë, të lutemi dhe të kërkojmë fuqinë e Zotit për të thënë dhe vepruar drejt, para se të flasim ose veprojmë gabimisht?`