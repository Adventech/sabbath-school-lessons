---
title:  Ringjallja për ne të gjithë
date:  23/12/2021
---

Me dritën që kemi nga Dhiata e Re, përjashtimi i Moisiut nga Toka e Premtuar nuk na duket si një ndëshkim i rëndë. Në vend të Kanaanit tokësor dhe një Jerusalemi tokësor, (i cili në histori ka qenë një vend lufte, pushtimesh dhe vuajtjesh), “Jerusalemi qiellor” (Hebrenjve 12:22), madje sot është shtëpia e tij. Një vend më i mirë, me siguri!

Moisiu ishte shembulli i parë i ringjalljes së një të vdekuri në Bibël. Enoku (Zanafilla 5:24) dhe Elia shkuan në qiell pa përjetuar vdekjen (2 Mbretërve 2:11), por Moisiu ishte i pari, i cili u ringjall për jetën e përjetshme.

Nuk e dimë përsa kohë fjeti Moisiu në varrin e tij, por as nuk ka rëndësi. Ai mbylli sytë e tij për gjumin e vdekjes dhe pavarësisht – tri orë apo treqind vjet më pas, ai i hapi ato pa ndjerë kohën e kaluar. Dhe kjo është e vërtetë edhe për të gjithë njerëzit e tjerë në histori – përjetimi i gjendjes së tyre në vdekje do të jetë i njëjtë me atë të Moisiut. Ne do të mbyllim sytë për gjumin e vdekjes, dhe gjëja tjetër për vetëdijen tonë do të jetë Ardhja e dytë e Jezus Krishtit dhe vajtja në Jerusalemin e Ri, ose, fatkeqësisht, gjykimi i fundit (shih Zbulesa 20:7–15).

`Lexoni 1 Korintasve 15:13–22. Ç’premtim të madh gjejmë këtu, dhe pse fjalët e Palit kanë sens vetëm nëse e përqafojmë mësimin Biblik që, të vdekurit flenë gjumin e vdekjes deri në ditën e ringjalljes gjatë Ardhjes së Krishtit?`

Pa shpresën e ringjalljes nuk kemi asnjë shpresë. Ringjallja e Krishtit është garanti ynë; “mbasi e bëri vetë pastrimin nga mëkatet tona” (Hebrenjve 1:3) në kryq si Qengji i flijimit, Krishti vdiq dhe u ringjall nga të vdekurit, dhe për shkak të ringjalljes së Tij ne kemi sigurinë për ringjalljen tonë, duke parë në Bibël edhe Moisiun si shembullin e parë të një mëkatari të ringjallur nga vdekja. Moisiu u ringjall falë asaj që Krishti asaj kohe vetëm kishte për të bërë në të ardhmen; dhe ne, falë asaj që Krishti tashmë ka kryer për ne, do të ringjallemi gjithashtu.

Kështu ne mund të gjejmë tek Moisiu një shembull të shpëtimit me anë të besimit, një besim, i cili shfaqet në një jetë besnike dhe besim tek Zoti, edhe nëse ky besim u lëkund nga fundi i jetës. Dhe në tërë librin e Ligjit të Përtërirë, ne mund ta shohim Moisiun duke kërkuar nga populli një besnikëri të ngjashme, një përgjigje të ngjashme ndaj hirit të Perëndisë, siç e kemi marrë edhe ne, që gjithashtu kemi arritur në kufijtë e Tokës së Premtuar.

`A nuk është Zoti i njëjti Zot, i cili na thërret edhe ne për besnikëri? Çfarë mund të bëjmë për të siguruar që të mos kryejmë të njëjtat gabime, nga të cilat na paralajmëron Moisiu tek Ligji i Përtërirë?`