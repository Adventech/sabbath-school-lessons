---
title:  Ringjallja e Moisiut
date:  22/12/2021
---

“Kështu Moisiu, shërbëtori i Zoit, vdiq aty, në vendin e Moabit, simbas fjalës së Zotit. Dhe Zoti e varrosi në luginën e vendit të Moabit, përballë Beth-Peorit; dhe askush nuk e ka mësuar deri më sot vendin e varrit të tij” (Ligji i Përtërirë 34:5,6). Në disa vargje lexojmë sesi vdiq Moisiu, shkruesi i librave, që lexojmë ende sot.

Moisiu vdiq, u varros dhe populli vajtoi vdekjen e tij. Kaq. Patjetër, këtu aplikohet parimi i fjalëve të Zbulesës: “Lum të vdekurit që këtej e tutje vdesin në Zotin; po, thotë Fryma, që të prehen nga mundimet e tyre; dhe veprat e tyre t’i ndjekin” (Zbulesa 14:13).

Megjithatë, vdekja e Moisiut nuk ishte kapitulli i fundit i biografisë së tij.

`Lexoni Juda 9. Çfarë ndodhi këtu dhe si na ndihmon ky tekst të shpjegojmë shfaqjen e Moisiut më vonë në Dhiatën e Re?`

Edhe pse na është dhënë vetëm një pamje e vogël, ç’ngjarje e mahnitshme është përshkruar këtu! Mikaeli, pra Vetë Krishti, debatonte me djallin për trupin e Moisiut. Si kështu? Pa dyshim, Moisiu ishte një mëkatar. Mëkati i tij i fundit, kur ai e mori për vete lavdinë e Perëndisë, ishte njësoj si ai i Luciferit, kur ai thoshte: “do të ngjitem mbi pjesët më të larta të reve, do të jem i ngjashëm me Shumë të Lartin” (Isaia 14:14) dhe, për shkak të të cilit ai u përjashtua nga Qielli. Debati për trupin e Moisiut duhet të ketë ndodhur për shkak se Krishti kërkonte për Moisiun ringjalljen e premtuar.

Por si mund ta bënte Krishti këtë për Moisiun, një mëkatar, i cili kishte shkelur ligjin e Tij? Përgjigjen, sigurisht, e gjejmë vetëm tek kryqi. Mëqenëse tërë sakrificat e kafshëve paratregonin vdekjen e Krishtit, Zoti e shpalli trupin e Moisiut për shkak të besimit të tij. “Si pasojë e mëkatit, Moisiu kishte rënë në fuqinë e Satanit. Ai meritonte të ishte rob i vdekjes me ligj, megjithatë ai u ngrit në jetë të përjetshme, duke e ruajtur titullin e tij në vetë emrin e Shpenguesit të tij. Moisiu doli nga varri i lavdishëm dhe u ngjit me Çlirimtarin e tij drejt Qytetit të Perëndisë”—Ellen G. White, Patriarkë dhe Profetë, fq. 369.

`Si ringjallja e Moisiut, i cili jetoi para Krishtit, na ndihmon të kuptojmë më mirë thellësinë e planit të shpëtimit?`