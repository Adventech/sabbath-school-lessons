---
title:  Apostazia dhe Ndëshkimi
date:  30/09/2021
---

"Ne do të bëjmë gjithçka që ka thënë Zoti" (Eksodi 19: 8; shih gjithashtu Eksodi 24:3; Eksodi 24:7). Megjithëse, pa dyshim, njerëzit i kishin seriozisht ato fjalë sa herë që i premtonin, historia e shenjtë na tregon se, për fat të keq, veprimet e tyre herë pas here binin ndesh me fjalët e tyre. Megjithëse ata ishin populli i zgjedhur, megjithëse kishin hyrë lirisht në besëlidhje me Perëndinë, ata nuk e mbajtën thelbin e marrëveshjes, e cila përmblidhej në të vërtetë në një gjë.

`Cila ishte komponentja thelbësore për Izraelin në lidhje me besëlidhjen? (Eksodi 19: 4, 5).`

Thirrja për t'iu bindur Zotit, për t’iu përmbajtur ligjit të Tij, nuk ishte më shumë kërkuese sesa është tani (shih Mat. 7: 24–27; Gjoni 14:15; Jakobi 2:20; Rom 6:11, 12), e megjithatë, edhe bijtë e Izraelit nuk arritën t’i përmbaheshin thelbit të marrëveshjes.

Në të vërtetë, në fillim, madje në rrëzë të vetë malit Sinai, ata ranë mjerisht në apostazi (shih Eksodi 32:1–6). Fatkeqësisht, mungesa e besnikërisë dukej se ishte më shumë një normë sesa një episod i izoluar, dhe kështu, në vend që të hynin shpejt në Tokën e Premtuar, ata u endën në shkretëtirë për 40 vjet.

`Lexoni Numrat 14: 28–35. Cili ishte ndëshkimi që iu dha kombit për shkak të refuzimit të tyre për t'i besuar asaj që Zoti u kishte thënë të bënin?`

Në atë kohë, sikurse dhe tani, shpesh mosbindja vjen jo vetëm nga rebelimi i drejtpërdrejtë (megjithëse kjo ndodh), por nga mosbesimi në atë që na thotë Zoti. Ajo që e bëri këtë mëkat edhe më të rëndë për Izraelin ishte fakti që, siç tha vetë Zoti, të gjithë këta njerëz kishin “parë lavdinë time dhe shenjat që bëra në Egjipt dhe në shkretëtirë dhe më kanë vënë Mua në provë dhjetë herë dhe nuk e kanë dëgjuar zërin Tim” (Num. 14:22). Pavarësisht nga të gjitha ato që kishin parë dhe përjetuar, ata përsëri refuzuan t'i binden Zotit dhe të merrnin tokën, pavarësisht premtimeve të Tij se ata do të kishin sukses (Numrat 13 – Numrat 14).

`Mendoni për atë që u tha më lart: që shpeshherë mosbindja vjen nga mungesa e besimit në Fjalën e Perëndisë për ne. Pse është e vërtetë kjo dhe si mund të mësojmë të besojmë më shumë tek Perëndia?`