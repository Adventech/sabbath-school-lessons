---
title:  Dashuro, që të të dashurojnë
date:  26/09/2021
---

1 Gjoni 4: 8 thotë, "Perëndia është dashuri". Sado të thjeshta të jenë ato tri fjalë (katër në greqisht), ideja që qëndron prapa tyre është aq e thellë, aq e ndjerë, saqë ne mezi i kuptojmë implikimet e tyre. Ato nuk thonë që Perëndia dashuron, ose që Perëndia rrezaton dashuri, ose që Perëndia është një shfaqje e dashurisë, por që Perëndia është dashuri. “Është dashuri” – ështe sikur të themi që dashuria është thelbi i vetë identitetit të Zotit. Si qenie njerëzore të rëna në mëkat, me vetëm disa kilogram inde qelizore dhe kimikate në kokën tonë me të cilat perceptojmë realitetin, ne thjesht nuk jemi në gjendje të kuptojmë plotësisht se çfarë do të thotë "Perëndia është dashuri".

Por, sigurisht që ne mund të kuptojmë mjaftueshëm që ky është një lajm shumë i mirë. Nëse, në vend që të themi "Zoti është dashuri", do të thuhej "Zoti është urrejtje" ose "Zoti është hakmarrës" ose "Zoti është indiferent", kjo zbulesë për karakterin e Tij mund të ishte diçka për t'u shqetësuar.

Dhe e vërteta se "Zoti është dashuri" na ndihmon të kuptojmë më mirë idenë se qeveria e Perëndisë, mënyra sesi Ai sundon gjithë krijimin, është reflektim i kësaj dashurie. Dashuria përshkon kozmosin, mbase edhe më shumë sesa graviteti. Perëndia na do; dhe ne, gjithashtu, duhet ta duam Perëndinë, në këmbim të kësaj (shih Ligji i Përtërirë 6: 5; Marku 12:30).

Dashuria, megjithatë, për të qenë dashuri, duhet të jepet lirisht. Perëndia nuk mund ta detyrojë dashurinë; në momentin që Ai e detyron atë, ajo nuk është më dashuri. Prandaj, kur Zoti krijoi qënie inteligjente dhe racionale në qiell dhe në tokë me aftësinë për të dashur, ekzistonte gjithmonë rreziku që ata të mos e donin Atë. Disa nuk e bënë këtë - dhe, kështu nisi origjina e asaj që ne e njohim si konflikti i madh.

`Pse tekstet e mëposhtme kanë kuptim vetëm në kontekstin e lirisë dhe rrezikut, që bashkë-ekzistojnë tek dashuria? (Isa. 14: 12–14; Ezek. 28: 12–17; Zanafilla 12: 7).`

Veçanërisht tek Ezekieli 28:15, i cili tregon se, megjithëse ky engjëll, Luciferi, ishte një qënie e përsosur e krijuar nga një Perëndi i përsosur, tek ai u gjet paudhësia. Nuk ishte për shkak se Ai ishte krijuar me atë paudhësi qysh prej fillimit. Përkundrazi, i krijuar me aftësinë për të dashur, Luciferi kishte liri të vërtetë morale, dhe përkundër gjithë asaj që i ishte dhënë ("Çdo gur i çmuar ishte mbulesa jote"), ky engjëll dëshironte akoma më shumë. Një gjë çoi te një tjetër gjë e kështu me radhë, derisa si pasojë nisi "lufta në qiell".

`Në disa vende mund të blini qen robot, të cilët do t'u binden urdhrave tuaja, kurrë nuk do të ndotin qilimin ose do të kafshojnë mobiljet. Sidoqoftë, a do të kishit ndonjë lloj marrëdhënie kuptimplote me këtë "qen"? Si ndihmon përgjigja juaj për të kuptuar përse Perëndia dëshironte krijesa që, me të vërtetë, mund t’i kthenin Atij dashurinë?`