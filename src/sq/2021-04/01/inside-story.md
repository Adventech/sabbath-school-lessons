---
title:  Histori misioni
date:  01/10/2021
---

#### Dy mrekulli për punonjësin e ndërtimit

Erdenebat Budragça, 59 vjeç

Unë punoja si shkarkues vinçi, në projekte ndërtimi, në Mongoli.

Kur një pallat ishte duke u ndërtuar, një vinç i madh përdorte një grep të fortë, për të ngritur materialet e ndërtimit deri tek unë, që prisja mbi murin e lartë. Unë i hiqja materialet nga grepi.

Një ditë, isha duke përfunduar së hequri materialet, në katin e tretë, kur grepi lëvizi papritur. Mora një shkop të gjatë dhe u përpoqa ta afroja grepin. Por grepi u lëkund me forcë dhe më goditi. Unë rashë nga muri. Kujtoj që u përplasa përtokë, tre kate më poshtë. Pastaj humba ndërgjegjen.

Spitali më i afërt ishte larg vendit të ndërtimit kështu që një mjek erdhi aty. Atë mbasdite, më vonë, u zgjova dhe mora vesh se kisha thyer këmbën dhe shtylla ime kurrizore ishte dëmtuar.

“Për shkak të dëmtimeve, nuk mund të të çojmë në spital,” tha mjeku.

Në atë kohë, Mongolia nuk ishte aq e zhvilluar sa është tani dhe vendi ynë nuk kishte disa lloj pajisjesh mjekësore. Mjeku nuk e dinte saktësisht se çfarë më kishte ndodhur. Ai tha se kisha thyer shtyllën kurrizore por jo më tepër se kaq.

Qëndrova, në shtrat, i paralizuar, për dy vjet. Nuk mund të lëvizja. Gjatë asaj kohe, shumë të huaj vizituan qytetin tim. Unë nuk e dija në atë kohë, por tani e di që ata ishin misionarë, që përhapnin ungjillin.

Unë kam tetë fëmijë dhe më i madhi ishte në klasën e tetë. Të gjithë fëmijët e mi shkonin në takimet me të huajt. Megjithëse ne nuk ishim besimtarë, nuk i ndalova ndonjëherë të shkonin. Fëmijët e mi i sollën të huajt edhe në shtëpi. Unë nuk e kuptoja se çfarë po ndodhte, por, tani, e di që ata luteshin për mua. Për shkak të lutjeve të tyre, unë u shërova shpejt.

Fillova të ndihesha më i fortë dhe fillova të bëja terapi fizike. Vura shufra hekuri dhe litarë mbi shtrat dhe fillova të bëja ushtrime. Fillimisht, vetëm ngritja e kokës më shkaktonte shumë dhimbje, por lutjet e fëmijëve dhanë rezultat. Së shpejti, fillova të ecja duke çaluar, me bastun.

Fëmijët e mi u bënë shumë aktivë në Kishën Adventiste dhe u pëlqente të këndonin atje. Edhe mua më pëlqenin adhurimet të shtunave. Ndërsa studioja Biblën, jeta ime filloi të ndryshonte. Kisha zakon të pija shumë por tani ndalova së piri. Ishte një ndryshim shumë i madh. Doja të isha besnik ndaj Perëndisë. Bashkëshortja ime dhe unë u pagëzuam dhe iu bashkuam kishës Adventiste.

Disa vjet pasi fillova të ecja sërish, fillova të kisha shumë dhimbje në këmbë. U frikësova. Isha i shqetësuar se mund të paralizohesha sërish.

Mbas vizitës te mjeku, ai shfaqi shqetësim.

“Duhet të bësh operacion, por është i rrezikshëm,” tha ai.

Ai shpjegoi se shtylla ime kurrizore ishte e dëmtuar dhe kishte nevojë për kujdes mjekësor.

Familjes sime iu desh të firmoste një dokument, që nuk do vendosnin asnjë përgjegjësi mbi spitalin, nëse operacioni nuk shkonte mirë.

Bashkëshortja ime dhe unë u lutëm shumë. Pastori i kishës u lut për mua. Mendoj se operacioni shkoi mirë për shkak të lutjeve. Edhe plaga e operacionit u shërua shpejt. Dola nga spitali vetëm pas një jave.

Sot jam mirë dhe i shëndetshëm. Familja ime është Kristiane dhe duam që edhe miqtë tanë të bëhen Kristianë. I ftojmë të vijnë në kishë dhe disa kanë erdhur. Por, asnjë nga miqtë e mi ende nuk ia ka dhënë zemrën Jezusit. Nuk shqetësohem sepse besoj se Perëndia mund t’i ndryshojë. Perëndia punoi tek unë kur isha në shtrat. Puna ime është t’i ftoj, puna e Frymës së Shenjtë është t’i bindë. Kam ftuar edhe miq të tjerë të vijnë në kishë dhe shpresoj që ata të vijnë.

Faleminderit për ofertat tuaja të Sabatit të 13të këtë tremujor, të cilat do të ndihmojnë në hapjen e një qendre në Ulanbatar, kryeqytetin e Mongolisë. Aty njerëzit do gjejnë mbështetje për të ndaluar së piri dhe do mësojnë të marrin vendime të rëndësishme për jetët e tyre.

Shënime Nga Misioni

-	Puna e parë misionare Adventiste në Mongoli u krye nga misionarë Rusë, në vitin 1926, të bazuar në qytetin Hailar, në Kinë. Ata përgatitën publikimet e para Adventiste në gjuhën Mongoliane: një himn të shtypur dhe katër dokumente të vogla. Ndryshimet politike e bënë të pamundur punën e drejtpërdrejtë në vend, kështu puna u rifillua në vitin 1930. Në vitin 1931, Oto Kristensen hapi zyrën e misionit dhe një spital në Kalgan.