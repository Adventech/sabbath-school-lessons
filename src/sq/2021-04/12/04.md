---
title:  “I mallkuar është kushdo që varet te drurët”
date:  14/12/2021
---

`Lexoni Galatasve 3:1–14. Cili mesazh i Palit këtu është ende i vlefshëm për ne sot, dhe si e përdor ai Ligjin e Përtërirë 27:26 dhe 21:22, 23 për të përcjellë mesazhin e tij?`

Fatkeqësisht, shumë të Krishterë e përdorin këtë letër si një justifikim për të mos zbatuar Dhjetë Urdhërimet e Zotit. Sigurisht, argumenti i tyre është i drejtuar vetëm kundër urdhërimit të katërt, sikur zbatimi i këtij urdhërimi kundrejt nëntë urdhërimeve të tjerë, do të ishte një formë legalizmi kundër të cilit këtu luftonte Pali.

Megjithatë, Pali nuk fliste këtu kundër ligjit, dhe asgjë e shkruar në këtë pasazh nuk mund të përdoret si një justifikim për të shkelur urdhërimin e Sabatit. Çelësin mund ta gjejmë tek Galatasve 3:10, ku Pali shkruan se “të gjithë ata që themelohen mbi veprat e ligjit janë nën mallkim”, dhe pastaj ai citon nga Ligji i Përtërirë 27:26. Problemi këtu nuk është bindja ndaj ligjit, por “themelimi” ose mbështetja e shpëtimit tonë tek ligji – një gjendje e vështirë për të mos thënë – e pamundur – për qeniet mëkatare siç jemi ne.

Mesazhi i Palit është që nuk shpëtohemi me anë të veprave të ligjit, por me anë të vdekjes së Krishtit për ne, e cila na llogaritet me anë të besimit. Theksi i tij këtu është tek ajo çfarë Krishti ka bërë për ne në kryq. Dhe, për të na ndihmuar që ta kuptojmë këtë mesazh, Pali referohet sërish tek Ligji i Përtërirë, kësaj radhe Ligji i Përtërirë 21:23. Porsi Jezusi, edhe Pali thotë: “është shkruar”, duke treguar autoritetin e Dhiatës së Vjetër, dhe tani ai citon nga teksti, i cili përshkruan dikë që ka kryer krim dhe është varur te druri pas ekzekutimit të tij, ndoshta si një shembull tmerrues për të tjerët.

Por Pali e përdor këtë si një simbol të vdekjes zëvendësuese të Krishtit për ne: Krishti u bë “mallkim për ne” në atë sens që Ai përballoi mallkimin e ligjit; pra vdekjen, të cilën duhet ta përballojnë të gjithë njerëzit, për shkak të shkeljes së ligjit të Perëndisë. Lajmi i mirë i Ungjillit është që Krishti në kryq e mori përsipër këtë mallkim, që na takonte neve, “që ne të marrim premtimin e Frymës me anë të besimit” (Galatasve 3:14).

Ose, siç ka shkruar Ellen G. White: “Askush tjetër, përveç Krishtit, nuk mund ta shpëtonte njerëzimin nga mallkimi i ligjit dhe ta sillte atë sërish në harmoni të plotë me Perëndinë. Kështu, Krishti do të merrte mbi vete fajin dhe turpin e mëkatit, e një mëkati kaq të rëndë dhe fyes për Perëndinë e shenjtë, saqë do të ndante vetë Atin dhe Birin e Tij”—Ellen G. White, Patriarkë dhe Profetë, fq. 30.

`Reflektoni se me çfarë do të përballeshit, në qoftë se do merrnit ndëshkimin e drejtë për fajet tuaja. Mëqenëse Krishti mori përsipër ndëshkimin në vendin tënd, si duhet të përgjigjeni ndaj sakrificës së Tij?`