---
title:  Zoti nuk është i anshëm
date:  13/12/2021
---

Tek Ligji i Përtërirë 10, Moisiu (sërish) ritregon historinë e Izraelit dhe (sërish) përdor këto histori për të frymëzuar popullin për besnikëri ndaj Zotit. Në mes të kësaj, ai tha edhe diçka tjetër.

`Lexoni Ligji i Përtërirë 10:17–19. Cili është mesazhi kryesor këtu për popullin dhe pse ia vlen ky mesazh edhe për kishën e Zotit sot?`

Fraza “nuk është fare i anshëm” është përkthyer nga një shprehje hebreje, e cila fjalë për fjalë do të thotë “ngre fytyrat”. Kjo shprehje vjen nga rrethana juridike, ku gjykatësi ose mbreti shikon fytyrën e të akuzuarit dhe, sipas statusit të tij (a është ky person i rëndësishëm apo jo), pastaj shpall vendimin. Mesazhi i Moisiut ishte që Zoti nuk i trajton njerëzit në këtë mënyrë, pavarësisht nga fakti që Ai është Mbreti dhe Gjykatësi i plotfuqishëm. Ai është i drejtë me të gjithë, pavarësisht nga statusi apo gjendja financiare e njeriut. Kjo e vërtetë, patjetër, u tregua në jetën e Krishtit, sesi Ai i trajtoi madje njerëzit më të përçmuar dhe të margjinalizuar të shoqërisë.

`Lexoni Veprat 10:34; Romakëve 2:11; Galatasve 2:6; Efesianëve 6:9; Kolosianëve 3:25 dhe 1 Pjetrit 1:17. Si e përdorin këto tekste mesazhin e Ligjit të Përtërirë 10:17?`

Pavarësisht nga kontekste të ndryshme (tek Efesianëve Pali këshillon zotërinjtë që të trajtojnë mirë skllevërit e tyre; tek Romakëve Pali flet rreth faktit që, në kontekstin e shpëtimit, të gjithë jemi njësoj para Perëndisë), ato të gjitha referohen tek Ligji i Përtërirë dhe tek ideja që Zoti “nuk është i anshëm”. Dhe, nëse “Perëndia i perëndive, Zotëria i zotërive, Perëndia i madh, i fortë dhe i tmerrshëm” nuk është i tillë, patjetër as ne nuk duhet të jemi të tillë.

Veçanërisht tek teksti i Romakëve mund të shohim zbulesën e Ungjillit: jemi të gjithë njësoj përpara Zotit, pavarësisht nga statusi ose kombësia jonë. Të gjithë jemi mëkatarë, në nevojë për hirin e Perëndisë. Dhe lajmi i mirë është që, pavarësisht nga statusi ynë, na është ofruar të gjithëve shpëtimi në Krishtin Jezus.

`Sa shpesh, madje në mënyrë të hollë, ne tregohemi të anshëm me njerëzit e tjerë. Si na e tregon kryqi sesa i gabuar në fakt është ky qëndrim yni?`