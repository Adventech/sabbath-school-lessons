---
title:  “Është shkruar”
date:  12/12/2021
---

`Lexoni tek Mateu 4:1–11. Çfarë përgjigje i dha Krishti tunduesit në shkretëtirë? Çfarë mësimi të rëndësishëm mund të nxjerrim nga përgjigjja e Tij?`

Krishti nuk filloi debate ose argumente me satanin. Ai thjesht citoi Shkrimet, sepse Fjala e Zotit është “e gjallë dhe vepruese, më e mprehtë se çdo shpatë me dy tehe” (Hebrenjve 4:12). Dhe në fakt çdo tekst biblik që Ai citoi, vinte nga Ligji i Përtërirë. Sa interesante që Jezusi në shkretëtirë citoi të njëjtat fjalë që iu dhanë Izraelit, kur ata gjithashtu ishin në shkretëtirë.

Ndaj tundimit të parë, Jezusi u referua tek Ligji i Përtërirë 8:3. Moisiu sapo ia kishte rikujtuar popullit sesi Zoti ishte kujdesur për çdo nevojë të tyre gjatë gjithë këtyre viteve në shkretëtirë, duke përfshirë mannën - bukën e përditshme, që vinte nga qielli. Përkujdesja e Zotit kishte qenë pjesë e procesit të njohjes së Tij. Dhe një nga mësimet shpirtërore që Zoti dëshironte t’i mësonte Izraelit ishte që “njeriu nuk rron vetëm me bukë, por rron me çdo fjalë që del nga goja e Zotit...” Pra, Zoti ju jep ushqim fizik, por Ai gjithashtu ju ushqen shpirtërisht. Nuk mund të merrni vetëm të parën pa marrë të dytën. Krishti e përdori imazhin e bukës për të kthyer temën tek Ligji i Përtërirë dhe për të qortuar satanin dhe dyshimet që ai po përpiqej të mbillte tek Jezusi.

Gjatë tundimit të dytë, Jezusi përdori tekstin tek Ligji i Përtërirë 6:16, ku Moisiu i kujtoi popullit rebelimin e tyre tek Masa (shih Eksodi 17:1–7), duke thënë: “ ‘Nuk do të tundoni Zotin, ashtu si u përpoqët në Masa’ ”. Këtu fjala e përkthyer si “tundoni” ka edhe kuptimin e “provoni” ose “testoni”. Zoti tashmë i kishte treguar popullit, sërish e sërish, fuqinë dhe gadishmërinë e Tij për t’u kujdesur për ta. Megjithatë, sapo i dilte përpara ndonjë problem, populli sërish bërtiste: “ ‘A është vallë Zoti në mes nesh, apo jo?’ ” (Eksodi 17:7). Dhe pikërisht nga kjo histori biblike Krishti nxori një qortim për satanin.

Në tundimin e tretë, satani i kërkoi Krishtit që të përulej para tij dhe ta adhuronte atë. Nëse më përpara satani ishte maskuar si engjëlli i dritës, tani i doli boja. Këtu ai tregoi hapur se çfarë dëshironte nga Krishti. Por sërish, në vend që të hynte në debate me satanin, Krishti përsëri kthehet tek Fjala e Zotit, tek Ligji i Përtërirë, ku Zoti po paralajmëronte popullin se çfarë do të ndodhte nëse ata adhuronin perëndi të tjera në vendin e Tij. “ ‘Do të kesh frikë nga Zoti, Perëndia yt, do t’i shërbesh’ ” (Ligji i Përtërirë 6:13), pra do të adhurosh vetëm Zotin.

`Si të mësojmë të nxjerrim nga studimi i Biblës fuqinë për jetën tonë, në mënyrë që të pasqyrojmë më saktë karakterin e Krishtit dhe të mund t’i rezistojmë tundimeve të satanit?`