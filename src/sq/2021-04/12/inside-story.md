---
title:  Histori misioni
date:  17/12/2021
---

#### Kisha e Fshatit

Gao Xiu-ju, 68 vjeç

Kjo histori rreth Xiu-ju, një grua 68 vjeçare etnike, në veri të Taivanit, reflekton realitetin e banorëve etnikë të Taivanit. Tre vjet më parë, një pjesë e Ofertave të Sabatit të 13të u përdor për të përhapur ungjillin midis popullsisë etnike dhe, këtë trimestër, Oferta e Sabatit të 13të do ndihmojë për të hapur tre qendra influence për popullsinë etnike dhe të tjerët, në Taivan. Faleminderit që mbështetni përhapjen e ungjillit tek të gjithë.

Unë nuk kam makinë. Nuk di të ngas motor dhe as biçikletë. E vetmja mënyrë të shkoj në kishë të shtunave është me taksi. Ikja ime të shtunave shkaktoi shumë probleme në martesën time. Bashkëshorti im, që nuk ishte Adventist, mërzitej që e lija vetëm dhe shkoja të adhuroja në kishën e fshatit tim.

Ne jetonim në një qytet të madh, që nuk kishte kishë Adventiste, në veri të Taivanit. Fshati im ndodhej në një mal, larg nga qyteti. Bashkëshorti im nuk ishte mirë me shëndet dhe nuk donte të vinte me mua. Por edhe nuk donte të rrinte vetëm, në shtëpi. Një të shtunë, kur u ktheva dhe i dhashë drekën, ai e hodhi ushqimin përtokë.

“Ti do t’ia dish vetëm për kishën!” thirri ai. “Nuk do t’ia dish nëse unë vdes apo jetoj!”

Unë e doja kishën por e doja edhe bashkëshortin. Nuk dija ç’të bëja. Më dukej se, sa herë përpiqesha t’i isha besnike Perëndisë, armiku më sulmonte.

Djali im u aksidentua rëndë gjatë shërbimit të detyruar ushtarak. Ika nga shtëpia dhe shkova të kujdesesha për të dhe, kur isha larg shtëpisë, bashkëshorti im vdiq papritur. Ndihesha përgjegjëse për vdekjen e tij sepse, po të kisha qënë në shtëpi, mund ta kisha ndihmuar. U mbyta nga hidhërimi dhe, gjatë një muaji, ndieja se nuk mund të lutesha apo të lexoja Biblën. Por, ngadalë, kuptova se Perëndia ishte në kontroll dhe se kishte një plan të bukur për mua.

Pashë gjithashtu se Perëndia kishte një plan të mrekullueshëm për kishën e fshatit tonë. Duhet të rregullonim disa gjëra në kishë, që do kushtonin rreth 100.000 dollarë Taivanezë, (rreth 400.000 lekë). Ishte një shumë tepër e madhe për banorët e fshatit, anëtarë të grupit etnik Atajal.

Gjatë rregullimeve, patëm shumë probleme. Fillimisht, një anëtare e kishës pati një aksident dhe u çua urgjentisht në spital; kështu humbëm dy vullnetarë të çmuar brenda një dite – gruan dhe bashkëshortin e saj. Pastaj, punëtorit të vetëm të punësuar, i cili nuk ishte anëtar i kishës, i ra të fikët nga temperaturat e larta. Fatmirësisht, pak më vonë, ai u përmend dhe, meqë ndihej mirë, u kthye në punë. Pas kësaj, vëllai im u dekurajua dhe u shqetësua sepse nuk i kishim llogaritur mirë shpenzimet.

“Nuk do të arrijmë dot kurrë t’i mbulojmë shpenzimet,” tha ai.

Unë e inkurajova të besonte te Perëndia dhe të vazhdonte punën.

Në ato momente të vështira, një burrë, që frekuentonte një kishë tjetër, në fshatin tonë, kaloi pranë kishës sonë. Ai ndaloi dhe ofroi të na ndihmonte me riparimet.

“Jeta është tepër e shkurtër për të ndaluar një Kristian, i një kishe tjetër, të punojë për Perëndinë,” tha ai.

Atë mbrëmje, ai më dha një pako.

“Dua të dhuroj diçka,” tha ai.

E hapa dhe u çudita kur pashë një sasi të madhe lekësh – 6.000 dollarë Taivanezë (rreth 20,000 lekë).

Kur burri i punësuar mori vesh rreth kësaj, u prek shumë dhe tha se nuk donte më të paguhej për punën. “Dua të punoj për kishën, pa pagesë,” tha ai.

Kur pa këto, besimi i vëllait tim u forcua sërish dhe ai lavdëroi Perëndinë.

Pas gjashtë vitesh, rregullimet në kishën tonë nuk kanë mbaruar ende por besoj se Perëndia do kujdeset për kishën e Tij dhe nevojat e njerëzve të Tij. Ai gjithmonë kujdeset. Vazhdoni të luteni për ne!

Shënime Misionare

-	Adventisti i parë, që dihet se hyri në Taivan, ishte T. S. Uang, një shitës librash nga Kina, në vitin 1907. Megjithë persekutimet dhe burgosjet, ai vazhdoi punën dhe, kur u largua, në vitin 1912, ai kishte një grup prej 10 besimtarësh. Puna, në atë zonë, ishte shumë e vështirë dhe, në vitin 1942, kur puna ndaloi, gjatë Luftës së Dytë Botërore, kishte vetëm 14 anëtarë. Në vitin 1948, pas luftës, u hap Misioni i Taivanit dhe, në fillim të vitit 1949, u organizua kisha e parë Adventiste.

-	Konferenca e Taivanit ka 58 kisha, 28 grupe dhe 6.956 anëtarë. Me një popullsi prej 23.593.000 banorësh, ka një Adventist për çdo 3.392 banorë.