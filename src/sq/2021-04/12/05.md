---
title:  Një profet si ti
date:  15/12/2021
---

Sërish e sërish Zoti e kishte paralajmëruar Izraelin që të mos kopjonin zakonet e kombeve fqinj. Përkundrazi, ata duhet të ishin shembuj dhe dëshmitarë për këto kombe pagane (Ligji i Përtërirë 4:6–8). Tek Ligji i Përtërirë 18:9–14, Moisiu paralajmëron sërish kombin kundër zakoneve specifike pagane, të cilat “neveriten nga Zoti” (Ligji i Përtërirë 18:12). Në këtë kontekst pastaj ai i tregon popullit se ata duhet të jenë të “përkryer para Zotit, Perëndisë tënd” (Ligji i Përtërirë 18:13).

`Lexoni Ligjin e Përtërirë 18:15–19. Çfarë po i tregon Moisiu këtu? Pastaj krahasoni këtë tekst me Veprat 3:22 dhe Veprat 7:37. Si e përdorin Pjetri dhe Stefani tekstin nga Ligji i Përtërirë 18:18?`

Tek referenca e besëlidhjes në malin Sinai, Moisiu flet sesi bijtë e Izraelit, tek zbulesa e ligjit të Perëndisë (Eksodi 20:18–21), i kërkuan atij që të shërbente si ndërmjetësues midis tyre dhe Zotit. Atëherë Moisiu i premtoi, madje dy herë (Ligji i Përtërirë 18:15, 18), që Zoti do të ngrejë një profet si Moisiu. Në këtë kontekst duket qartë se ky profet si Moisiu, përveç aspekteve të tjera, do të jetë gjithashtu një ndërmjetësues midis kombit dhe Perëndisë.

Shumë shekuj më vonë, Pjetri dhe Stefani e cituan këtë tekst, duke iu referuar Jezusit. Për Pjetrin, Jezusi ishte përmbushja e gjithçkaje, “për të cilën Perëndia ka folur nëpërmjet gojës së gjithë profetëve të tij të shenjtë” (Veprat 3:21), dhe që udhëheqësit fetarë duhet t’i binden Atij dhe çfarë thotë Ai. Pra, Pjetri e përdor këtë tekst të mirënjohur midis judenjve, duke folur rreth Krishtit, me idenë që dëgjuesit duhet të pendoheshin për atë çfarë  i kishin bërë Atij (Veprat 3:19).

Më vonë, tek Veprat 7:37, ku Stefani, edhe pse në një kontekst të ndryshëm nga ai i Pjetrit, predikonte për Jezusin, edhe ai referohet tek ky premtim i famshëm dhe, gjithashtu shpall që ky premtim u përmbush tek Jezusi. Ai tha që Moisiu, në rolin e tij të udhëheqjes së popullit, ka qenë veç një hije paraprake e Jezusit. Pra, porsi Pjetri edhe Stefani përpiqej t’i provonte popullit se Krishti ishte përmbushja e kësaj profecie dhe se ata duhet ta dëgjonin Atë. Kundrejt akuzimeve që Stefani kishte folur “fjalë blasfemie kundër Moisiut dhe kundër Perëndisë” (Veprat 6:11), Stefani e shpalli Jezusin si Mesia, një përmbushje e drejtpërdrejtë e premtimit që iu kishte dhënë Zoti nëpërmjet Moisiut.

`Si na tregojnë këto vargje sesa qendror është Jezusi në tërë Biblën dhe përse kuptimi ynë i Biblës duhet përqëndruar tek Krishti?`