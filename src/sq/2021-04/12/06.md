---
title:  Gjë e tmerrshme
date:  16/12/2021
---

Letra drejtuar Hebrenjve, me tërë thellësinë dhe hollësinë e saj teologjike, në fakt u shkrua si një nxitje e gjatë për besimtarët e Krishterë me origjinë hebreje. Përmbledhja e kësaj nxitjeje është: Qëndroni besnikë ndaj Zotit!

Kjo besnikëri, patjetër, duhet të buronte nga dashuria ndaj Zotit, ndaj karakterit të Tij, ndaj mirësisë dhe hirit të Tij, të shprehur në një mënyrë të fuqishme tek Kryqi i Krishtit. Por ndonjëherë njerëzit kanë nevojë për një kujtesë ndaj pasojave të tmerrshme në rast se largohen nga Perëndia. Pra, duhet të kujtojmë që, në fund, nëse nuk e pranojmë sakrificën e Krishtit ku Ai me gjakun e Tij pagoi për mëkatet tona, do na duhet të paguajmë vetë për shkeljet tona, dhe kjo do të jetë “e qara dhe kërcëllim dhëmbësh” (Mateu 22:13), pas së cilës vjen vdekja e përjetshme.

`Lexoni Hebrenjve 10:28–31. Çfarë po thotë këtu Pali dhe si zbatohen këto fjalë edhe tek ne?`

Sa interesante që Pali, për të nxitur besimtarët judenj të qëndronin besnikë ndaj Zotit, citon nga Ligji i Përtërirë, i cili gjithashtu u shkrua për të nxitur kombin e Izraelit për të qëndruar besnik ndaj Zotit! Pali citon nga Ligji i Përtërirë 17:6 në lidhje me faktin që dikush, i cili e meriton vdekjen do të pësonte ekzekutimin, vetëm, në qoftë se të paktën dy veta dëshmonin kundër atij.

Por Pali e citon këtë tekst për të provuar që, në qoftë se mosbesnikëria mund të çonte njeri në vdekje nën Besëlidhjen e Vjetër, “ç’dënim më të keq meriton, sipas mendimit tuaj, ai që ka shkelur me këmbë Birin e Perëndisë dhe e ka konsideruar profan gjakun e Besëlidhjes me të cilin u shenjtërua, dhe ka fyer Frymën e hirit?” (Hebrenjve 10:29). Me fjalë të tjera, ju keni më shumë dritë dhe më shumë të vërtetë se të parët tuaj, dhe ju e dini sakrificën, që bëri Biri i Perëndisë për mëkatet tuaja; pra, në qoftë se ju tradhëtoni Zotin, dënimi juaj do të jetë më i madh se ai i etërve tuaj.

Dhe atëherë Pali menjëherë kthehet tek Ligji i Përtërirë, kësaj radhe tek kapitulli 32:35, për të mbështetur argumentin e tij. Duke e konsideruar çfarë iu dha atyre në Krisht si dhe njohurinë e tyre të sakrificës së Krishtit për shpëtimin e tyre, Zoti, i cili ka thënë: “Hakmarrja më takon Mua”, do të “gjykojë popullin e Tij” për mosbesnikërinë e tyre dhe largimin nga besimi. Fund së fundi, Ai kishte gjykuar etërit e tyre, të cilët nuk e kishin atë çfarë kishin judenjtë e Dhiatës së Re, pra zbulesën më të plotë të dashurisë së Zotit, të shprehur tek kryqi. Pra, me pak fjalë, Pali këtu po thotë: “Jini paralajmëruar”!

`“Zoti do të gjykojë popullin e Tij” (Ligji i Përtërirë 32:36). Cila është shpresa jonë e vetme në këtë gjykim (shih Romakëve 8:1)?`