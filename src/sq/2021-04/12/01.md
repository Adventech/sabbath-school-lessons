---
title:  Ligji i Përtërirë në Dhiatën e Re
date:  11/12/2021
---

### Lexoni për studimin e kësaj jave
Mateu 4:1–11; Ligji i Përtërirë 8:3; Veprat 10:34; Galatasve 3:1–14; Veprat 7:37; Hebrenjve 10:28–31.

> <p>Vargu përmendësh</p>
> “ ‘Është shkruar: “Njeriu nuk rron vetëm me bukë, por me çdo fjalë që del nga goja e Perëndisë” ’” (Mateu 4:4).

Dhiata e Re është plot me referenca ndaj Dhiatës së Vjetër. Pra, shkruesit e frymëzuar të Dhiatës së Re kanë cituar shkruesit e frymëzuar të Dhiatës së Vjetër si burimin e autoritetit. Edhe Jezusi thoshte: “Është shkruar” (Mateu 4:4), dhe “ ‘kjo po ndodh që të përmbushen Shkrimet’ ” (Marku 14:49) — duke patur ndërmend Dhiatën e Vjetër. Dhe, kur Jezusi takoi dy dishepujt e Tij rrugës për në Emaus, në vend që të kryente ndonjë mrekulli për të treguar se kush ishte në të vërtetë, Ai, “duke zënë fill nga Moisiu dhe nga gjithë profetët, Ai u shpjegoi atyre në të gjitha Shkrimet gjërat që i takonin Atij” (Luka 24:27).

Me citate të drejtpërdrejta, me referenca ndaj historive ose profecive të Dhiatës së Vjetër, sidoqoftë, shkruesit e Dhiatës së Re vazhdimisht përdornin Dhiatën e Vjetër për të mbështetur, madje për të mbrojtur shpalljet e tyre.

Dhe një prej librave më të cituar dhe të referuar ishte pikërisht Ligji i Përtërirë (bashkë me Psalmet dhe librin e Isaias). Ungjijtë sipas Mateut, Markut, Lukës dhe Gjonit, Veprat e apostujve, Letra Romakëve, Letra Galatasve, letrat 1 dhe 2 Korintasve dhe Letra Hebrenjve, si edhe letrat pastorale dhe libri i Zbulesës, të gjithë përmendin Ligjin e Përtërirë.

Këtë javë do të studiojmë disa prej këtyre shembujve, dhe do të zbulojmë se çfarë të vërtete për këtë kohë që jetojmë, mund të nxjerrim për vete.

_\*Studioni mësimin e kësaj jave për t’u përgatitur për të Shtunën, 18 dhjetor._