---
title:  Njerëzit e Tij të Veçantë
date:  13/10/2021
---

`Është shumë e vështirë për ne sot të kuptojmë shumë sesi ishte bota antike në kohën, në të cilën Izraeli po endej në shkretëtirë. Nëse perandori të tëra kanë ardhur dhe shkuar, nga të cilat kanë mbetur vetëm rrënojat, çfarë mund të dimë për shumë prej kombeve më të vogla pagane, që jetuan në të njëjtën zonë gjeografike si Izraeli?`

Jo shumë, por ne dimë një gjë: këta njerëz ishin të zhytur në paganizëm, politeizëm dhe disa praktika krejtësisht degraduese, që përfshinin sakrificën e fëmijëve. Mundohuni të imagjinoni sesa degraduese dhe e keqe do të ishte një kulturë dhe një fe, që do t'ua bënte këtë fëmijëve të saj dhe ta bënte këtë në emër të ndonjë perëndie!

Nuk është çudi, që vazhdimisht, gjatë gjithë historisë së Izraelit të lashtë, Zoti e kishte paralajmëruar popullin e Tij të mos ndiqte praktikat e kombeve përreth tyre. "Kur të hyni në vendin që Zoti, Perëndia juaj po ju jep, nuk do të mësoni të ndiqni neveritë e atyre kombeve"(Ligji i Përtërirë 18: 9).

Dhe e gjitha kjo, sepse Perëndia e kishte thirrur këtë komb për një qëllim të veçantë. Duke hyrë në besëlidhje me Perëndinë, ata do të ishin një popull i veçantë, një dëshmitar i botës së Zotit që krijoi qiellin dhe tokën - i vetmi Zot.

`Lexoni Ligji i Përtërirë 26: 16–19. Si përmblidhet marrëdhënia e besëlidhjes midis Zotit dhe Izraelit në këto vargje? Si duhet të shfaqet besnikëria e tyre ndaj besëlidhjes në llojin e njerëzve që do të bëheshin? Çfarë mësimesh mund të marrim prej andej edhe për veten tonë?`

Sa interesante është që Moisiu i fillon këto katër vargje me fjalët "këtë ditë", “pikërisht tani” apo “sërish, Zoti ju urdhëron t'i bëni këto gjëra” (ai përsërit idenë në vargun 17). Ai i kishte urdhëruar gjatë gjithë kohës që të bënin këto gjëra. Është njësoj sikur ai po u thotë atyre se ata duhet të angazhohen në këtë moment, përsëri, për të qenë njerëzit besnikë, të shenjtë dhe të veçantë, e cila në të vërtetë është arsyeja kryesore për ekzistencën e tyre si kombi i besëlidhjes. Ata ishin kombi i vetëm, që e njihnin Zotin e vërtetë dhe dinin të vërtetën për këtë Zot, ashtu sikurse edhe mënyrën se si Ai dëshironte që njerëzit e Tij të jetonin. Në një kuptim të vërtetë, ata jo vetëm që kishin "të vërtetën e tanishme", por, në mënyrën e tyre, duhej të mishëronin atë të vërtetë derisa të vinte Jezusi, "e Vërteta" Vetë (Gjoni 14: 6).

`Në ç’mënyrë është relevante/e përshtatshme dhe për ne sot ideja e përkushtimit ndaj Perëndisë dhe besëlidhjes së Tij, duke filluar pikërisht që “tani” dhe jo më vonë?`