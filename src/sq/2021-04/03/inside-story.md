---
title:  Histori misioni
date:  15/10/2021
---

#### Të lidhesh me qiellin

Kathi Hartman, 55 vjeç

Folësi: Kathi dhe bashkëshorti i saj i ndjerë, Bred, ishin misionarët e parë Adventistë, pas Komunizmit, në Mongoli. Ata mbërritën aty në 1991, nëpërmjet Misionit Adventist të Kufijve, një organizatë mbështetëse. Ajo vazhdon t’i shërbejë Perëndisë në Mongoli. Kathi, na trego pak të lutem, si lutesh?

Kathi:  Kur arritëm në Mongoli, në vitin 1991, ndjeva se Perëndia po më thërriste të isha luftëtare lutjeje. Por unë i thashë Pernëdisë, “Unë lutem gjithë kohën. Si nuk jam luftëtare lutjeje?” Diskutova me Perëndinë.

Pas vdekjes së bashkëshortit tim, u martova sërish dhe, jetova në një vend tjetër Aziatik, për ca kohë. Ndjeva se Perëndia po më thërriste sërish të isha luftëtare besimi. Më në fund u dorëzova dhe thashë: “Në rregull. Do ta vendos në ditarin tim ‘të lutem tre herë në ditë’”.

Filluan të ndodhnin mrekulli kur unë, bashkëshorti dhe tre vajzat e vogla filluam të luteshim tre herë në ditë. Prej disa muajsh po kërkonim një shtëpi dhe Perëndia e siguroi. Bashkëshorti im dhe unë i humbëm punët si mësues anglishteje por Perëndia na hapi dyert për një vend edhe më të mirë.

Ky ishte hapi i parë me Perëndinë, nëpërmjet lutjes. Hapi i dytë erdhi kur fillova të mendoja rreth udhëzimit të përsëritur të Jezusit të “vigjëlojmë dhe lutemi”. Nuk isha e sigurt se çfarë donte të thoshte. Fillova të kërkoja në librat e Ellen White dhe mësova se “vigjëlimi” do të thotë të kujdesemi me emocionet tona, me fjalët tona dhe me sjelljen tonë.

Kur vajzat e mia kishin vështirësi, në fillimet e adoleshencës, unë i pyesja “Ke vigjëluar dhe je lutur?” Zakonisht, përgjigjja ishte jo. Kthyem një nga dhomat e shtëpisë sonë në dhomën e lutjeve dhe, secila nga ne, shkonte aty tre herë në ditë; i rrëfënim Perëndisë dobësitë tona dhe i kërkonim t’i zëvendësonte me frymën e përulësisë dhe dashurisë. Kjo ndihmoi shumë në përmirësimin e marrëdhënieve tona në familje.

Folësi: Si e lexon Biblën?

Kathi: Kur lexova se pionieri i kishës, William Miller, i lexonte vargjet e Biblës një nga një, vendosa ta provoja.  Ishte shumë interesante krahasimi i vargjeve me gjuhën origjinale. Kohët e fundit, po përpiqem të përmirësoj mongolishten time nëpërmjet Biblës. Kam një fletore ku mbaj shënime, lexoj një varg në anglisht dhe pastaj në mongolisht. Është një proçes shumë i ngadaltë por përpiqem të lexoj një kapitull në ditë.

Leximi në mongolisht më jep një pikëpamje të re, për shkak të fjalëve të ndryshme që përdoren. Një mëngjes, lexova Ligji i Përtërirë 33:1, ku në anglisht thuhet “Moisiu, njeriu i Perëndisë” (“Moses, the man of God”). Por në mongolisht shkruhet “Moisiu, personi i Perëndisë” (“God’s person, Moses”). Fillova të pyesja veten, “A mund të them, ‘Kathi, personi i Perëndisë’”? Kjo ishte gjithçka më duhej për atë ditë.

Folësi: Si dëshmon?

Kathi: Ligjet e disa nga vendeve ku kam jetuar e bëjnë shumë të vështirë që të huajt të flasin hapur rreth besimit. Por mund të krijosh mundësi kur njerëzit pyesin dhe është e pranueshme t’u përgjigjesh pyetjeve të tyre.

Si mësuese anglishteje, kontrolloja praninë në klasë të nxënësve duke u kërkuar të shkruanin diçka në një letër. U përgjigjesha të gjitha shënimeve. Disa nga nxënësit e hapnin zemrën.

Ndonjëherë duhet thjesht të jesh miqësore dhe të ftosh njerëzit në shtëpinë tënde. Njerëzit e hapin zemrën në bisedat intime. Prandaj dua të flas më mirë Mongolisht.

Lutja ime e përditshme përsërit fjalët e Saulit, kur pa Jezusin, në rrugën e Damaskut. Ai tha “Perëndi, çfarë do që unë të bëj?” Perëndia e shfaq vullnetin e Tij kur e pyesim, “Çfarë do të bëj?” në situata të ndryshme, çdo ditë.

Ofertat tuaja të Sabatit të 13të këtë tremujor, do ndihmojnë në hapjen e një qendre jetese të mirë, në Ulanbatar, kryeqytetin e Mongolisë.

Fakte Të Shpejta

-	Një festival tradicional i Mongolisë, Nadam, njihet si “tre lojrat e burrave” dhe përfshin gjuajtje me shigjeta, garë me kuaj dhe mundjen mongoliane bokh.