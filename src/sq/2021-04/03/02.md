---
title:  Besëlidhja dhe Ungjilli
date:  10/10/2021
---

Gjatë gjithë Biblës, besëlidhja dhe ungjilli shfaqen së bashku. Megjithëse ideja e besëlidhjes ekzistonte para kombit të Izraelit (për shembull, besëlidhja e Noeut), dhe, megjithëse premtimi i besëlidhjes ishte bërë para se të ekzistonte kombi i Izraelit, ajo u shpreh dukshëm përmes ndërveprimit të Zotit me popullin e Tij, duke filluar me baballarët e tij, patriarkët.

Dhe madje që nga fillimi, e vërteta thelbësore e besëlidhjes ishte ungjilli: shpëtimi vetëm me anë të besimit.

`Lexoni Zanafilla 12: 1–3; Zanafilla 15: 5–18 dhe Romakëve 4: 1–5. Cili ishte premtimi i besëlidhjes që iu bë Abramit (më vonë Abrahamit) dhe si zbulohet ekzistenca e ungjillit në atë premtim të besëlidhjes?`

Abrahami i besoi Perëndisë, besoi në premtimet e Perëndisë ndaj tij dhe kështu ai u justifikua përpara Perëndisë. Sidoqoftë, kjo deklaratë nuk ishte një hir i lirë: Abrahami u përpoq ta ushqente besëlidhjen e tij me anë të bindjes, siç u pa edhe tek Zanafilla 22, në malin Moriah. E gjithë kjo, edhe pse «besimi i tij u llogarit për drejtësi» (Rom. 4: 5). Kjo është arsyeja pse shekuj më vonë, Pali do ta përdorte Abrahamin si shembullin e asaj se çdo të thoshte të jetoje me premtimet e besëlidhjes që Zoti kishte bërë me popullin e Tij.

Kjo temë bën jehonë në të gjithë Biblën. Pali e solli edhe një herë tjetër tek Galatasve 3: 6, ku ai përsëri citon nga Zanafilla 15: 6, në lidhje me besimin e Abrahamit, që "iu llogarit si drejtësi...", dhe i referohet përsëri premtimit që i është bërë Abramit për të gjitha kombet, që u bekuan në farën e tij(Gal.3:9). Premtimet e besëlidhjes ju janë bërë të gjithëve, Hebrenjve dhe Johebrenjve, të cilët "janë me besim" (Gal. 3: 7) dhe si të tillë, justifikohen me anë të besimit pa nevojën e ligjit – edhe pse janë të detyruar për shkak të besëlidhjes, t’i binden edhe ligjit.

Edhe kur Jeremia flet për besëlidhjen e re, ai e bën këtë në kontekstin e ligjit: "Por kjo është besëlidhja, që do të vendos me shtëpinë e Izraelit mbas atyre ditëve", thotë Zoti: "Do ta shtie ligjin tim në mendjen e tyre dhe do ta shkruaj mbi zemrën e tyre, dhe unë do të jem Zoti i tyre dhe ata do të jenë populli im" (Jer. 31:33), duke pasqyruar gjuhën që të ҫon përsëri tek libri i Levitikut: "Unë do të eci midis jush dhe do të jem Perëndia juaj, dhe ju do të bëheni populli im”(Lev. 26:12).

`Si përshtatet ideja e besëlidhjes së ligjit dhe ungjillit së bashku në mënyrë të përsosur me Mesazhet e Tre Engjëjve të Zbulesës 14, mesazhi i fundit paralajmërues i Perëndisë për botën?`