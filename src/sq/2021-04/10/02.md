---
title:  Kujtoni ylberin
date:  28/11/2021
---

Hera e parë që shfaqet fjala “kujto” në Bibël është tek Zanafilla 9, ku — pas një përmbytje globale — Zoti i tregon Noeut që Ai ka për të vendosur ylberin në qiell si një shenjë e besëlidhjes së Tij me tërë botën, që Ai nuk ka për ta shkatërruar më kurrë tërë tokën me anë të përmbytjes.

`Lexoni Zanafilla 9:8–17. Si përdoret këtu fjala “kujtoj”, dhe çfarë mund të mësojmë prej përdorimit e saj se si duhet të kujtojmë atë çfarë ka bërë Zoti për ne?`

Sigurisht që Zoti nuk ka nevojë për një ylber për të kujtuar premtimin dhe besëlidhjen e Tij. Ai thjesht foli në gjuhë të kuptueshme për njerëzit. Ylberi në fakt është krijuar për ne, që të kujtojmë premtimin dhe besëlidhjen e Zotit për të mos e shkatërruar më botën me anë të një përmbytjeje globale. Me fjalë të tjera, ylberi u vendos në qiell për të ndihmuar njerëzit të kujtojnë atë besëlidhje të veçantë që kishte bërë Zoti me ata. Çdo herë kur shfaqet ylberi, njerëzit e Zotit mund të kujtojnë jo vetëm gjykimin e Zotit për mëkatet e botës, por edhe dashurinë e Tij dhe premtimin për të mos e përmbytur botën sërish.

Ja, sa e rëndësishme është ideja e të kujtuarit: kujtimi i premtimeve të Zotit, i paralajmërimeve të Zotit dhe i veprimeve të Tij në botën tonë.

Ylberi në qiell bëhet madje më shumë i rëndësishëm sot, kur shkencëtarët, duke u bazuar në ligjet konstante të natyrës, e mohojnë idenë e një përmbytjeje globale në historinë e njerëzimit. Sa mahnitëse që, sipas fjalëve të Ellen G. White, edhe njerëzit para Përmbytjes, duke u bazuar mbi ligjet konstante të natyrës, e mohuan gjithashtu mundësinë e një përmbytjeje mbarëbotërore. Ajo shkroi se studiuesit e asaj kohe argumentuan se “ligjet natyrore janë të fiksuara aq fort sa as Vetë Perëndia nuk mund t’i ndryshojë ato”—Patriarkë dhe Profetë, fq. 55. Pra, para Përmbytjes njerëzit argumentonin, duke u bazuar mbi ligjet natyrore, që Përmbytja nuk ka për të ndodhur; ndërsa pas Përmbytjes njerëzit argumentojnë, duke u bazuar në ligjet e natyrës, se një Përmbytje e tillë nuk ka ndodhur kurrë.

Megjithatë, Zoti në Fjalën e Tij na tregon rreth Përmbytjes dhe madje i dha botës një shenjë, jo vetëm për Përmbytjen, por edhe për premtimin e Tij për të mos e përsëritur atë sërish. Kështu, nëse ne kujtojmë se çfarë do të thotë ylberi, e kemi një siguri të shkruar në qiell me shumë ngjyra, që Fjala e Zotit është e sigurtë. Dhe, në qoftë se mund të besojmë në Fjalën e Tij për këtë premtim, pse të mos kemi besim edhe në gjëra të tjera, që na thotë Zoti në Bibël?

`Herën tjetër kur të shikoni një ylber, mendoni rreth premtimeve të Zotit. Si mund të mësojmë të kemi besim në tërë premtimet e Tij?`