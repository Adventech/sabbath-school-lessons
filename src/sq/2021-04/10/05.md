---
title:  Do të hash, pra, dhe do të ngopesh
date:  01/12/2021
---

Një ish drejtues i kishës, i cili kishte shërbyer 34 vjet në Konferencën e Përgjithshme të Kishës Adventiste të Ditës së Shtatë, tregoi një histori se si shumë vite më përpara, ai dhe gruaja e tij humbën një valixhe në aeroport. “Aty ku ishim” tha ai, “në publik pranë rripit që transportonte bagazhet, u gjunjëzuam, duke i kërkuar Zotit që të na kthente valixhen e humbur”. Pastaj ai tha që shumë vite më vonë, kur sërish kishin humbur një valixhe, ai i kishte thënë gruas: “Mos e vrit mendjen, do na e mbulojë kjo siguracionin”.

`Me këtë histori në mendje, lexoni Ligji i Përtërirë 8:7–18. Ç’paralajmërim po i jep këtu Zoti njerëzve, dhe çfarë mesazhi duhet të marrim nga kjo edhe ne sot?`

Shikoni se çfarë bekimesh do t’i sillnin atyre besnikëria ndaj Zotit. Ata jo vetëm që do të pronësonin një tokë të mrekullueshme dhe të pasur, “një vend ku do të hash bukë sa të duash, ku nuk do të të mungojë kurrgjë” (Ligji i Përtërirë 8:9), por do të bekoheshin shumë në atë tokë me bagëti dhe tufa delesh, me flori dhe argjend dhe shtëpi të bukura. Pra, ata do të kishin rehatinë materiale që na ofron kjo jetë.

Po pastaj? Ata do t’i bëjnë ballë rrezikut, që gjithmonë e shoqëron pasurinë dhe mirëqenien fizike, rrezikun të harrojnë që vetëm Zoti është Ai që “ ‘të jep forcën për të fituar pasuri’ ”(Ligji i Përtërirë 8:18).

Ndoshta nuk ka për të ndodhur menjëherë, por me kalimin e kohës, duke shijuar begatinë materiale, ata do të harrojnë të kaluarën, do të harrojnë se si i udhëhoqi Zoti nëpërmjet “gjithë asaj shkretëtire të madhe dhe të tmerrshme” (Ligji i Përtërirë 1:19), dhe dalëngadalë do të fillojnë të mendojnë se zgjuarsia dhe talentet e tyre i kanë bërë aq të suksesshëm.

Kjo është pikërisht ajo çfarë Zoti i paralajmëroi që të mos bëjnë (dhe fatkeqësisht, duke lexuar profetët e asaj kohe, mund të shohim që pikërisht kjo i ndodhi popullit të Izraelit).

Kështu, Moisiu i paralajmëron me seriozitet që, duke shijuar mbarësinë dhe begatinë, të mos harrojnë që vetëm Zoti është Ai, i cili i ka dhënë këto gjëra, dhe që të mos mashtrohen nga këto bekime materiale. Edhe Jezusi shumë shekuj më pas e paralajmëroi popullin me shembëlltyrat e Tij rreth mbjellësit, nga “mashtrimet e pasurisë” (Marku 4:19).

`Pavarësisht sa para dhe prona materiale kemi, ne të gjithë jemi të vdekshëm dhe nuk mund të marrim gjë me vete. Çfarë na mëson kjo rreth rrezikut, që vjen nga pasuria, e cila mund të na bëjë të harrojmë të Vetmin, i cili mund të na shpëtojë nga varri?`