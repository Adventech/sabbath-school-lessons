---
title:  Ruhuni se harroni
date:  30/11/2021
---

`Lexoni Ligji i Përtërirë 4:9, 23. Çfarë i urdhëron këtu Zoti dhe pse është ky paralajmërim aq i rëndësishëm për kombin?`

Në hebraisht të dyja vargjet nisin me dy folje: “ruhuni” (ose “kini kujdes”) dhe “harroni”. Ajo që po i thotë këtu Zoti është: Kini kujdes që të mos harroni. Pra, mos harroni çfarë Zoti ka bërë për ju, as besëlidhjen që Ai ka themeluar me ju.

Folja e hebraishtes smr e përkthyer si “ruhuni”, (tek Ligji i Përtërirë 4:9 e përkthyer si “kini kujdes”), shfaqet sërish e sërish nëpër tërë Dhiatën e Vjetër, dhe do të thotë “mbaj”, “vëzhgoj”, “ruaj” ose “mbroj”. Interesante që, për herë të parë kjo folje shfaqet në Bibël madje para mëkatit të parë, kur Zoti urdhëron Adamin të “ruaj” kopshtin, i cili iu dha atij (Zanafilla 2:15).

Kurse tani Zoti urdhëron popullin që, secili prej tyre individualisht, (sepse folja është në njëjës) të ruajë veten e vet nga harresa. Kjo folje “harroj” këtu nuk përmban aq shumë domethënien e humbjes së kujtimeve (edhe pse, me kalimin e kohës dhe brezave, mund të ndodhi edhe kjo), por më shumë në sensin e një qëndrimi të shkujdesur ndaj kërkesave të besëlidhjes. Pra, ata duhet të kushtojnë vëmendje ndaj identitetit të tyre si populli i Perëndisë, dhe si duhet të jetë stili i tyre i jetës para Zotit, para bashkëatdhetarëve të tjerë, para të huajve, që banojnë midis tyre, dhe madje para kombeve përreth.

`Lexoni sërish Ligji i Përtërirë 4:9 (shih edhe Ligji i Përtërirë 6:7 dhe Ligji i Përtërirë 11:19), por kësaj radhe fokusohuni tek pjesa e fundit e tekstit, e cila flet rreth edukimit të fëmijëve dhe nipave. Si do të ndihmonte kjo për të mos harruar?`

Nuk është rastësi që direkt pasi Moisiu e urdhëron popullin që të mos harrojnë dhe që të mos lejojnë këto gjëra të largohen nga zemrat e tyre, ai i urdhëron gjithashtu që t’ia mësojnë këto gjëra brezave të ardhshëm. Jo vetëm bijtë e tyre nevojitej që të dëgjonin rreth këtyre gjërave, por, duke treguar dhe ritreguar këto histori të veprave të Zotit në jetën e tyre, ata nuk do të harronin se çfarë kishte bërë Zoti për ta. Pra, a ka një mjet më të mirë për të ruajtur njohurinë ndaj gjithçkaje, që kishte bërë Zoti për popullin e Tij të zgjedhur?

`Si dëshmimi juaj rreth eksperiencës suaj me Zotin ka qenë i dobishëm jo vetëm për të tjerët, por edhe për ju? Si ju kanë ndihmuar kujtimet e udhëheqjes së Zotit që të mos harroni udhëheqjen e Tij?`