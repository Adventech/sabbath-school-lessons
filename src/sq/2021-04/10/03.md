---
title:  Pyet gjithashtu kohërat e lashta
date:  29/11/2021
---

Tek Ligji i Përtërirë 4, kemi lexuar paralajmërimet e mrekullueshme që Zoti nëpërmjet Moisiut ia dha popullit të Tij në lidhje me privilegjet e tyre të mëdha si kombi i zgjedhur i Perëndisë. Ai i kishte shpenguar nga Egjipti “ ‘me anë provash, shenjash, mrekullish dhe betejash, me dorë të fuqishme, me krahë të shtrirë dhe me ankthe të mëdha terrori, siç bëri për ju Zoti, Perëndia juaj, në Egjipt para syve tuaj’ ” (Ligji i Përtërirë 4:34). Me fjalë të tjera, Zoti jo vetëm që bëri për ju diçka të madhe, por Ai e kreu këtë në mënyrë mbresëlënëse që të kujtoni dhe të mos harroni kurrë se çfarë ka bërë Ai për ju.

`Lexoni Ligji i Përtërirë 4:32–39. Çfarë i urdhëroi Zoti për të kujtuar, dhe përse ishte aq e rëndësishme të kujtonin këto gjëra?`

Moisiu ia kujton popullit tërë historinë e njerëzimit deri në Krijim, dhe bën një pyetje retorike, nëse ka në histori ngjarje po aq të mrekullueshme që janë bërë për ata. Në fakt, ai i thotë që të pyesin; pra të studiojnë vetë për të parë nëse ka në histori ndonjë ngjarje të ngjashme me ato që kanë përjetuar ata. Duke i bërë disa pyetje, Moisiu u përpoq të nxitë popullin të kuptojë vetë se çfarë kishte bërë Zoti për ata. Kështu ai deshi të ndizte në zemrat e tyre mirënjohjen ndaj Zotit për veprat e mëdha që kishte bërë në jetët e tyre.

Veprimi qendror patjetër ishte shpengimi nga Egjipti, dhe pastaj, ndoshta në një fare sensi akoma më mahnitës, të folurit e Zotit në Malin Sinai, ku populli mund të dëgjonte “fjalët e Tij në mes të zjarrit”.

`Lexoni Ligji i Përtërirë 4:40. Në çfarë përfundimi deshi Moisiu që të arrinte populli nga fjalimi i tij rreth veprave të Zotit në jetën e tyre?`

Zoti nuk i kishte kryer kot të gjitha ato mrekulli të Tij. Ai e kishte çliruar popullin e Tij, duke mbajtur anën e Tij të besëlidhjes që e kishte themeluar me ata. Ata ishin çliruar nga Egjipti, gati për të hyrë në Tokën e Premtuar. Zoti kishte bërë pjesën e Tij; ata tani ishin thirrur për të zbatuar pjesën e tyre, e cila ishte thjesht që t’i bindeshin Zotit.

`Si, ky model e paraqet planin e shpëtimit të përshkruar në Dhiatën e Re? Çfarë ka bërë Krishti për ne, dhe si duhet të përgjigjemi ndaj asaj çfarë ka bërë Ai për ne? (Shih Zanafilla 14:12).`