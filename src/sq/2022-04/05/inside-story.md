---
title:  Histori misioni
date:  28/10/2022
---

#### Lutje, bimë dhe një pandemi

Emi

Emi ishte shumë pranë mbetjes pa strehë, kur mbyllja e gjithçkaje për shkak të COVID-19, në Melburne, Australi, bëri që kompania, ku punonte bashkëshorti, t’ia shkurtonte shumë orët e punës.

Por ajo kishte besim. Emi dhe bashkëshorti, Xhonathan, kishin pak kohë që ishin pagëzuar dhe ishin bërë pjesë e kishës Adventiste. Ajo filloi të lutej për një punë, që të mbështeste Xhonathanin dhe tre djemtë e tyre.

Por kishte shumë vështirësi. Emi nuk dinte ta ngiste makinën dhe ishte shumë e vështirë të gjeje punë. Kur shkoi në intervistën e parë, ajo shkoi me një shoqe dhe kompania ia ofroi punën shoqes së saj.

-	Mos u shqetëso, - e siguroi Jonathani. – Nëse nuk t’u ofrua ajo punë, nuk ishte vullneti i Perëndisë dhe nuk ishte puna më e mirë për ty.

Emi vazhdoi të lutej. Ndërsa lutej, ajo filloi të ndiente kënaqësi kur kujdesej për lloje të ndryshme kaktusesh. Ajo bënte fotografi me bimët dhe i postonte në Facebook. Ajo iu bashkua një grupi për rritësit e kaktuseve.

Një ditë, asaj i pëlqeu shumë një video e postuar nga një fidanishte.

-	Do doja shumë të punoja me ju, - komentoi ajo në video. – I dua shumë kaktuset.

-	Ku jeton? – erdhi përgjigjja.

Kur tregoi se ku jetonte, i erdhi një ftesë të merrte në telefon drejtorin. Burri, që iu përgjigj, po e priste telefonatën e saj.

-	Mund të vish të takohemi, këtu në fidanishte, sot, në 16::30? – pyeti ai.

Emi nuk u mendua.

-	Sigurisht! – tha ajo. Ajo u gëzua sepse fidanishtja ishte shumë pranë shtëpisë së saj. Ajo mund të shkonte në këmbë dhe nuk i duhej të gjente dikë me makinë.

Por, ajo donte të bëhej vullneti i Perëndisë.

-	Perëndi, nëse kjo punë nuk është për mua, bëj diçka dhe ndaloje, - u lut ajo.

Duke mos dashur të bëhej vonë, Emi doli nga shtëpia në 13:30. Ajo arriti pas 30 minutash, shumë herët për takimin e saj. Ndërsa priste, u përpoq të fshihej prapa shkurreve, që të mos e shihnin.

Por drejtori e vuri re shumë shpejt.

-	Ti je Emi? – pyeti ai.

Kur ajo pohoi, ai e ftoi në zyrën e tij dhe përshkroi punën, që bënte kompania. Pastaj e prezantoi me të gjithë punonjësit e tjerë dhe i tregoi të gjitha bimët që kishin. Kur pa entuziazmin e saj, ai i ofroi punë, me kohë të plotë, po atë ditë.

Emi u habit që Perëndia kishte përdorur komentin e saj në Facebook për t’i dhënë një punë, kaq pranë shtëpisë, në mes të pandemisë. Ajo dhe familja e saj do të mund të vazhdonin të rrinin në shtëpinë e tyre.

Emi i mësoi shumë shpejt të gjitha punët që duheshin bërë në fidanishte dhe mund të ndihmonte aty ku kishte nevojë. Asaj i pëlqenin punët e ndryshme. Ajo donte të mësonte edhe si mbilleshin kaktuset sepse donte të mbillte më shumë në shtëpinë e saj. Me lejën e kompanisë, ajo filloi të merrte disa prerje të vogla kaktusesh, për të shtuar koleksionin e saj. Kur ajo punonte, koha fluturonte. Perëndia, vërtet, i ishte përgjigjur lutjeve të saj.

Ose kështu mendonte ajo.

Kur erdhi dita e marrjes së rrogës, Emi u shtang. Gjithë të tjerët morën rrogën por ajo nuk mori gjë. Kur pyeti, i thanë që nuk ishte paguar sepse kishte marrë disa prerje kaktusesh, në shtëpi.

Emi nuk arrinte ta besonte. Po, ajo i kishte marrë prerjet në shtëpi, por ajo kishte marrë lejë. Askush nuk i kishte thënë që ato ishin në vend të rrogës.

Në shtëpi, bashkëshorti i saj, Xhonathani, i tha të bisedonte me Perëndinë.

-	Mos u shqetëso, - tha ai. – Duhet vetëm të lutemi.

Dhe ata u lutën, gjithë fundjavën.

Të hënë, në mëngjes, Emi pati një surprizë të këndshme. Kur arriti në punë, para se ajo të kishte kohë të bënte ndonjë pyetje, bashkëshortja e drejtorit erdhi ta takonte me një tortë dhe një kërkesë faljeje. Ajo tha se kishte patur një keqkuptim dhe Emi do paguhej plotësisht, për punën e saj.

Zemra e saj u lehtësua dhe u gëzua. Perëndia i ishte përgjigjur lutjeve të saj, sërish. Ajo dhe familja e saj nuk do të largoheshin nga shtëpia, në mes të pandemisë.

Faleminderit që planifikoni një Ofertë bujarë për Sabatin e 13të, e cila do të ndihmojë në përhapjen e shpresës, që Emi ka në Jezusin, në Australi dhe në Divizionin e Paqësorit Jugor.

Shënime misionare:

-	Në vitin 1885, shkuan, në Australi, misionarët e parë, nga Shtetet e Bashkuara: Stephen N. Haskell, John O. Corliss me familjen, Mendel C. Israel me familjen, Henry Scott dhe William Arnold.

-	Kisha e parë Adventiste, në Australi, u hap me 28 anëtarë, gjatë serisë së parë të takimeve evangjelistike, që përfundoi në 10 Janar, 1886, në Fizroin e Veriut, në zonën e Melburn.