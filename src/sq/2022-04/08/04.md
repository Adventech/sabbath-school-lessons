---
title:  "Unë do ta ringjall"
date:  15/11/2022
---

Në një nga mrekullitë e Tij, Jezusi kishte ushqyer pesë mijë njerëz vetëm me një sasi të vogël buke dhe peshku (Gjoni 6:1–14). Duke e kuptuar se turma më pas synonte ta shpallte mbret (Gjoni 6:15), Jezusi lundroi me dishepujt e Tij në anën tjetër të detit të Galilesë. Por të nesërmen turma e ndoqi Atë atje, ku Ai mbajti predikimin e Tij të fuqishëm mbi Bukën e Jetës, me theks të veçantë në dhuratën e jetës së përjetshme (Gjoni 6:22–59).

`Lexoni Gjonin 6:26–51. Si e lidhi Jezusi dhuratën e jetës së përhershme me ringjalljen përfundimtare të të drejtëve?`

Në predikimin e Tij, Jezusi theksoi tre koncepte themelore në lidhje me jetën e përjetshme. Së pari, Ai e identifikoi Veten si "buka që zbret nga qielli dhe i jep jetë botës" (Gjoni 6:33, 58). Duke deklaruar se "Unë jam [greqisht “egō eimi”] buka e jetës" (Gjoni 6:35, 48), Jezusi e paraqiti veten si "UNË JAM" i Madh i Dhiatës së Vjetër (Eksodi 3:14). Së dyti, Jezusi shpjegoi se jeta e përhershme mund të sigurohet në Të: “Ai që vjen tek unë” dhe “ai që beson tek Unë” do të ketë këtë bekim (Gjoni 6:35). Dhe së fundi, Jezusi e lidhi dhuratën e pavdekësisë me ringjalljen përfundimtare, duke e siguruar auditorin e Tij tri herë, “dhe unë do ta ringjall atë në ditën e fundit” (Gjoni 6:40, 44, 54).

Jezusi dha gjithashtu këtë premtim të mahnitshëm: "Në të vërtetë, po ju them se kushdo që beson ka jetë të përjetshme" (Gjoni 6:47). Pra, dhurata e jetës së përjetshme është tashmë një realitet aktual. Por kjo nuk do të thotë se besimtari nuk do të vdesë kurrë, sepse vetë shprehja "ringjallje" (Gjoni 6:40) presupozon rikthimin në jetë pasi dikush të ketë vdekur.

Fotografia është e qartë. Pa Krishtin nuk ka jetë të përjetshme. Por, edhe pasi kemi pranuar Krishtin dhe kemi sigurinë e jetës së përjetshme, ne vazhdojmë tani për tani të jemi të vdekshëm dhe, si rrjedhim, të nënshtruar ndaj vdekjes natyrore. Në Ardhjen e Dytë, Jezusi do të na ringjallë dhe, në atë moment, Ai do të na japë dhuratën e pavdekësisë që ishte tashmë e jona. Dhurata është e siguruar, jo për shkak të një pavdekësie të supozuar natyrore të shpirtit, por, përkundrazi, për shkak të drejtësisë së Jezusit që na vjen me anë të besimit në Të.

`Përqëndrohuni tek fjalët e Jezusit që, nëse besoni në Të, keni (që tani) jetë të përjetshme! Si mund t'ju ndihmojë ky premtim i mrekullueshëm të përballeni me realitetin e dhimbshëm të vdekshmërisë sonë të tanishme, edhe pse vetëm të përkohshme?`