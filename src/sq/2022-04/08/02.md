---
title:  Shpresë përtej kësaj jete
date:  13/11/2022
---

Historiani i lashtë grek Herodoti (shek. 5 p.e.s.) shkroi për një fis që, gjatë një lindjeje, filloi një periudhë zie, sepse ata parashikonin vuajtjet me të cilat do të përballej foshnja nëse do të jetonte deri në moshën madhore. Sado i huaj të na duket ky ritual, ka njëfarë logjike në të.

Mijëvjeçarë më vonë, një reklamë në Amerikë në fillim të shekullit të 20-të thoshte: "Pse të jetosh, nëse mund të varrosesh për dhjetë dollarë"?

Jeta mund të jetë mjaft e vështirë, e dimë, edhe nëse besojmë në Zot dhe në shpresën e përjetësisë. Megjithatë, imagjinoni sa e vështirë është për ata që nuk kanë shpresë për asgjë përtej ekzistencës së shkurtër dhe shpesh të trazuar këtu në tokë. Shumë shkrimtarë laikë kanë komentuar pakuptimësinë e ekzistencës njerëzore, pasi të gjithë jo vetëm që vdesim, por të gjithë jetojmë me vetëdijen se do të vdesim. Dhe ky realizim është ajo që e bën të gjithë projektin e jetës njerëzore, i cili shpesh është i vështirë dhe i trishtuar në vetvete, në dukje i pavlefshëm. Një mendimtar iu referua njerëzve si asgjë tjetër veçse «copa mishi të prishura mbi kockat që shpërbëhen». Mjaft makabre, por, përsëri, është e vështirë të debatosh me logjikën.

Natyrisht, në ndryshim nga të gjitha këto, ne kemi premtimin biblik të jetës së përjetshme tek Jezusi. Dhe ky është çelësi: ne e kemi këtë shpresë në Jezusin dhe atë që na ofron vdekja dhe ringjallja e Tij. Përndryshe, çfarë shprese tjetër kemi?

`Lexoni 1 Korintasve 15:12–19. Çfarë po thotë Pali këtu për lidhjen e ngushtë të ringjalljes së Krishtit me shpresën e ringjalljes sonë?`

Pali është i qartë: ringjallja jonë është e lidhur në mënyrë të pandashme me ringjalljen e Krishtit. Dhe nëse nuk ringjallemi, atëherë do të thotë se Krishti nuk është ringjallur dhe, nëse Krishti nuk është ringjallur, atëherë - çfarë? “Besimi juaj është i kotë; ju jeni ende në mëkatet tuaja!”. Me fjalë të tjera, kur vdesim, mbetemi të vdekur, dhe përgjithmonë madje, dhe kështu, gjithçka është e pakuptimtë. Pali thotë tek 1 Korintasve 15:32 —“Nëse të vdekurit nuk ringjallen, atëhere ‘Le të hamë e të pimë, sepse nesër do të vdesim!’.

Nëse ekzistenca jonë aktuale është thjesht një protoplazmë me bazë karboni, dhe "shtatëdhjetë vitet" tona (nëse jemi me fat; më shumë nëse nuk pimë duhan ose hamë shumë hamburgera) është gjithçka që marrim - ne jemi në një situatë mjaft të vështirë. Nuk është çudi që Ellen G. White shton: “Qielli vlen gjithçka për ne dhe nëse e humbim parajsën, i humbim të gjitha”—Sons and Daughters of God, p. 349.

`Mendoni se sa të çmuara janë shpresa dhe besimi ynë. Pse duhet të bëjmë gjithçka që mundemi, me hirin e Perëndisë, për ta ruajtur atë shpresë?`