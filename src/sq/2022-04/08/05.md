---
title:  Me tingullin e borisë
date:  16/11/2022
---

Selanikasit ishin të bindur se jeta e përjetshme do t'u jepej ekskluzivisht atyre, që do të qëndronin gjallë deri në Ardhjen e Dytë. “Ata kishin ruajtur me kujdes jetën e miqve të tyre, që të mos vdisnin dhe të humbnin bekimin që prisnin me padurim në ardhjen e Zotit të tyre. Por njëri pas tjetrit iu ishin marrë të dashurit e tyre dhe me ankth, selanikasit kishin parë për herë të fundit fytyrat e të vdekurve të tyre, e nuk shpresonin t'i takonin në një jetë të ardhshme»—Ellen G. White, Veprat e Apostujve, f. 258.

`Lexoni 1 Thesalonikasve 4:13–18. Si e korrigjoi Pali këtë keqkuptim?`

Ekziston një tendencë historike për të shtuar diçka më shumë tek vargu, "Sepse, po të besojmë se Jezusi vdiq dhe u ringjall, besojmë gjithashtu që Perëndia do të sjellë me të, me anë të Jezusit, ata që kanë fjetur" (1 Thesalonikasve 4:14). Shumë veta, që pranojnë teorinë e pavdekësisë natyrore të shpirtit sugjerojnë se Krishti, në ardhjen e Tij të dytë, do të sjellë me vete nga qielli shpirtrat e të vdekurve të drejtë, që tashmë janë në qiell me Perëndinë. Kështu ata shpirtra mund të ribashkohen me trupat e tyre përkatës të ringjallur. Por një interpretim i tillë nuk është në harmoni me mësimet e përgjithshme të Palit mbi këtë temë.

Lexoni fjalët e këtij teologu jo-adventist mbi kuptimin e vërtetë të këtij vargu: “Arsyeja pse të krishterët e Selanikut mund të kenë shpresë teksa hidhërohen për anëtarët e vdekur të kishës së tyre është se Perëndia 'do t'i sjellë' ata, domethënë ai do t'i ringjallë këta besimtarë të vdekur dhe do t'i bëjë ata të jenë të pranishëm në kthimin e Krishtit, në mënyrë që ata të jenë 'me të'. Nënkuptimi është se këta besimtarë të vdekur nuk do të jenë në një lloj disfavori nga kthimi i dytë i Krishtit, por do të jenë 'me atë në një mënyrë të tillë që ata ndajnë në mënyrë të barabartë me besimtarët e gjallë lavdinë, që lidhet me kthimin e tij»—Jeffrey A. D. Weima, 1–2 Thesalonians, Baker Exegetical Commentary on the New Testament (Grand Rapids, MI: Baker Academic, 2014) , p. 319.

Nëse shpirtrat e të vdekurve të drejtë do të ishin tashmë me Zotin në qiell, Pali nuk do të kishte nevojë të përmendte ringjalljen përfundimtare si shpresën e krishterë; ai thjesht mund të kishte përmendur se të drejtët ishin tashmë me Zotin. Por, në vend të kësaj, ai thotë se "ata që flenë në Jezusin" (1 Thesalonikasve 4:14) do të ringjallen nga të vdekurit në fund të kohës.

Shpresa në ringjalljen përfundimtare u solli ngushëllim selanikasve të pikëlluar. E njëjta shpresë mund të na ndihmojë të përballojmë me besim momentet e dhimbshme kur shtrëngimi i ftohtë i vdekjes na merr të dashurit tanë.