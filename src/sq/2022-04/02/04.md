---
title:  “Ti nuk do të vdesësh”
date:  04/10/2022
---

`Lexoni Zanafilla 3:4. Cilat janë mënyrat e ndryshme që kjo gënjeshtër është përsëritur ndër shekuj?`

Një shfaqje e fuqishme e kësaj gënjeshtre shihet në besimin e përhapur gjërësisht, atë të pavdekësisë së shpirtit. Ky nocion ishte baza e shumë feve dhe filozofive të lashta. Në Egjiptin e lashtë, ai motivoi praktikat e mumifikimit dhe arkitekturën funerale, siç shihet në piramida.

Kjo teori u bë edhe një nga shtyllat kryesore të filozofisë greke. Për shembull, në “Republikën e Platonit”, Sokrati pyet Glaukonin: "A nuk e dini se shpirti ynë është i pavdekshëm dhe nuk humbet kurrë"? Në Faedon të Platonit, Sokrati argumentoi me një ton të ngjashëm, duke thënë se "shpirti është i pavdekshëm dhe i pashkatërrueshëm dhe shpirtrat tanë me të vërtetë do të ekzistojnë në Hades". Këto koncepte filozofike do të formësonin një pjesë të madhe të kulturës perëndimore dhe madje edhe të krishterimit post-apostolik. Por ato filluan shumë më herët, tashmë në Kopshtin e Edenit, me vetë Satanin.

Në thelb të tundimit Edenik, Satani e siguroi Evën: «Ti me siguri nuk do të vdesësh!» (Zan. 3:4). Me këtë pohim të fortë, Satani e vendosi fjalën e tij mbi Fjalën e Perëndisë.

Ndryshe nga pavdekësia e shpirtit, çfarë mësojnë këto vargje dhe si mund të përdoren ato për të kundërshtuar këtë gënjeshtër? (Psa. 115:17; Gjoni 5:28, 29; Psa. 146:4; Mat. 10:28; 1 Kor. 15:51–58).

Teoria satanike e pavdekësisë natyrore të shpirtit ka vazhduar edhe në botën tonë moderne. Librat, filmat dhe programet televizive kanë vazhduar të promovojnë idenë se, kur vdesim, thjesht kalojmë në një gjendje tjetër të vetëdijshme. Sa për të ardhur keq është që ky gabim shpallet edhe në shumë foltore të krishtera. Edhe shkenca është përfshirë. Ekziston një fondacion në Shtetet e Bashkuara që përpiqet të krijojë teknologji që, pretendon sipas saj, të na mundësojë të kontaktojmë të vdekurit, për të cilët ata besojnë se janë ende gjallë, por ekzistojnë si PMP, "persona postmaterial". Me këtë gabim kaq të përhapur, nuk është çudi që ky mashtrim do të luajë një rol vendimtar në ngjarjet përfundimtare të historisë njerëzore.

`Në çfarë mënyrash shfaqet kjo gënjeshtër në kulturën tuaj? Pse duhet të mbështetemi në Fjalën e Perëndisë sesa në atë që na thonë shqisat tona?`