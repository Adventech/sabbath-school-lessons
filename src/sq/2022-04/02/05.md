---
title:  Pasojat e mëkatit
date:  05/10/2022
---

Bazuar te Zanafilla 3:7–19 dhe Romakëve 5:12, cilat ishin pasojat kryesore të mëkatit?

E mahnitur nga fjalimi bindës i gjarprit, Eva nuk i parashikoi pasojat e mëvonshme të rrugës që po ndiqte. Në vetvete, akti i të ngrënit nga fruti i ndaluar nuk ishte aq i rëndësishëm sa ajo që përfaqësonte në të vërtetë. Me një akt të tillë mosbindjeje, Eva theu besnikërinë e saj ndaj Perëndisë dhe mori një besnikëri të re ndaj Satanit.

Zanafilla 3 përshkruan rënien e Adamit dhe Evës dhe disa nga pasojat e saj më tragjike. Nga pikëpamja teologjike, të dy u kapën nga teofobia (të paturit frikë nga Zoti) dhe u fshehën prej Tij (Zan. 3:8). Nga një vlerësim psiko-social, ata u turpëruan për veten dhe filluan të akuzojnë njëri-tjetrin (Zan. 3:7, 9–13). Nga pikëpamja fizike, ata djersiteshin, ndjenin dhimbje dhe përfundimisht vdisnin (Zan. 3:16–19). Dhe nga një këndvështrim ekologjik, bota natyrore ishte degjeneruar (Zan. 3:17, 18).

Kopshti i Edenit nuk ishte më vendi i bukur dhe i këndshëm që kishte qenë dikur. “Ndërsa ata ishin dëshmitarë për lulet e varura dhe gjethet që binin si shenjat e para të kalbjes, Adami dhe shoqëruesja e tij vajtuan më thellë se sa vajtojnë tani njerëzit për të vdekurit e tyre. Vdekja e luleve të brishta dhe delikate ishte me të vërtetë një shkak pikëllimi; por, kur pemët e bukura hoqën gjethet e tyre, skena solli gjallërisht në mendje faktin e ashpër se vdekja është pjesë e çdo gjallese»—Ellen G. White, Patriarchs and Prophets, p. 62.

Adami dhe Eva nuk vdiqën menjëherë, në kuptimin e pushimit të të jetuarit, por po atë ditë morën dënimin me vdekje. Zoti i tha Adamit: “do të hash bukën me djersën e ballit, deri sa të rikthehesh në dhe, sepse nga ai ke dalë; sepse ti je pluhur dhe në pluhur do të rikthehesh" (Zan. 3:19). Rënia solli vërtet pasoja tragjike për mbarë njerëzimin. Apostulli Pal shpjegon se "ashtu si mëkati erdhi në botë nëpërmjet një njeriu të vetëm, dhe vdekja erdhi me anë të mëkatit, dhe vdekja u përhap te të gjithë, sepse të gjithë mëkatuan" (Rom. 5:12).

Fakti i trishtuar dhe i dhimbshëm është se ashtu siç ka bërë njerëzimi gjatë gjithë epokave, ne sot vuajmë pasojat e asaj që ndodhi në Eden. Sa mirënjohës mund të jemi edhe pse për shkak të Jezusit dhe kryqit kemi shpresën e jetës së përjetshme në një botë ku mëkati nuk do të ngrihet më kurrë.

`Ndërsa reflektojmë mbi përvojën tragjike të Evës, çfarë mësimesh mund të mësojmë prej saj për pasojat e veprimeve tona mëkatare?`