---
title:  Mendja e Krishtit
date:  13/12/2022
---

Disa njerëz besojnë se duke ndryshuar mjedisin individi do të transformohet. Patjetër, duhet të shmangim vendet dhe rrethanat që mund të na bëjnë më të prekshëm ndaj tundimit (Psa. 1:1, Prov. 5:1-8). Por problemi ynë me tundimin dhe mëkatin mund të zgjidhet vetëm me transformimin e zemrave (ose mendjeve) tona. Krishti preku thelbin e çështjes kur Ai tha: “Sepse mendimet e liga vijnë nga brenda, nga zemra e njeriut – imoraliteti seksual, vjedhja, vrasja, tradhtia bashkëshortore, lakmia, ligësia, mashtrimi, shthurja, zilia, shpifja, arroganca dhe marrëzia'” (Marku 7:21, 22). Kjo do të thotë që mendjet tona duhet të transformohen në mënyrë që sjellja jonë të ndryshohet.

`Lexoni tekstet e mëposhtme: 1 Korintasve 2:16; Psalmet 24:3, 4; Romakëve 12:2; Filipianëve 4:8; dhe Kolosianëve 3:2. Çfarë do të thotë të kesh "mendjen e Krishtit"?`

Perëndia kishte premtuar se nën “‘Besëlidhjen e re’” Ai do ta vendoste ligjin e Tij në mendjet e popullit të Tij dhe do ta shkruante në zemrat e tyre (Jer. 31:31–33, krahaso me Hebr. 8:8–10, Hebr. 10:16). Prandaj, nuk është çudi që në predikimin në mal, Krishti e zgjeroi dhe thelloi kuptimin e urdhërimeve të Perëndisë në nivelin e mendimeve dhe qëllimeve (shih Mat. 5:17–48). Pra, ne mund të arrijmë fitoren mbi tundimin vetëm me anë të hirit transformues të Perëndisë dhe, në nivelin e mendimeve dhe qëllimeve, ne duhet ta pretendojmë atë premtim në mënyrë që të mund të ndalojmë mendimet mëkatare.

Ne do të kemi gjithmonë natyrën mëkatare derisa të vijë Jezusi. Por nëse jemi në Krishtin, ne mbulohemi plotësisht nga drejtësia e Tij. Megjithëse nuk jemi ende të përsosur, ne konsiderohemi tashmë të përsosur në Të (Filip. 3:12–15). “Kur jemi të bashkuar me Krishtin, ne kemi mendjen e Krishtit. Pastërtia dhe dashuria shkëlqejnë në karakter, butësia dhe e vërteta kontrollojnë jetën. Vetë shprehja e fytyrës është ndryshuar. Krishti që qëndron në shpirt ushtron një fuqi transformuese dhe aspekti i jashtëm dëshmon paqen dhe gëzimin që mbretëron nga brenda.»—Ellen G. White, Mesazhe të zgjedhura, libri 1, f. 337.

Vetëm nga një dorëzim i përditshëm, një vdekje e përditshme ndaj vetvetes, një përpjekje e vendosur e përditshme, me anë të besimit, për të qenë të bindur ndaj Jezusit mund të kemi këtë lloj transformimi në jetën tonë.

`Imagjinoni si do të ishte jeta juaj nëse do të mund të ndalonit edhe mendimet mëkatare. Sa ndryshe do të ishte jeta juaj? Cila është mënyra e vetme e mundshme që kjo të jetë përvoja juaj?`