---
title:  Histori misioni
date:  16/12/2022
---

#### Bashkëshortja që lutet

Damatui

Damatui dhe Stellina kishin një marrëveshje jo të zakonshme, rreth adhurimit. Çdo të shtunë, Stellina shkonte në kishën Adventiste, në ishullin Efate, në Vanuatu, bashkë me tre djemtë e tyre.

Çdo të diel, Damatui shkonte në një kishë tjetër, ku shërbente si elder.

Çifti nuk shkonte asnjëherë bashkë në kishë. Në shtëpi, ata nuk flisnin kurrë rreth besimit. Çdo bisedë rreth Biblës do sillte probleme.

Megjithëse ata ishin të kënaqur me marrëveshjen e tyre, Stellina kishte një dëshirë të thellë, në zemër, që Damatui t’i bashkohej Kishës Adventiste. Në çdo rast, që kisha organizonte ndonjë program të veçantë, ajo e ftonte bashkëshortin të vinte në kishë. Çdo ditë, ajo lutej që Perëndia t’i tregonte bashkëshortit, në një farë mënyre, të vërtetën e Sabatit, që ajo kishte gjetur në Bibël.

Një ditë, ajo mori vesh se Misioni Adventist i Vanuatus po organizonte një seminar rreth martesës dhe ajo e ftoi bashkëshortin të shkonte me të. Damatui shkoi në seminar dhe përfitoi mundësinë për të rinovuar premtimet e martesës, para Perëndisë. Martesa e tyre u përmirësua, pas seminarit, dhe zemra e Stellinës u mbush me shpresë. Ajo ndjeu se Perëndia po e drejtonte bashkëshortin e saj.

Vitin e ardhshëm, misioni i Vanuatus organizoi një konferencë për burrat dhe një elder i kishës e ftoi Damatuin të shkonte. Damatui hezitoi fillimisht, por e pranoi ftesën për aktivitetin një javor, që do mbahej në Akademinë Adventiste Aore, në një ishull tjetër. Pak kohë më vonë, elderi e vizitoi sërish dhe i dha një biletë avioni, për të shkuar në konferencë. Damatui u çudit nga kjo dhuratë bujare.

Gjatë kohës që Damatui ishte në konferencë, në ishullin Santo, bashkëshortja ishte në shtëpi, me fëmijët, duke u lutur që Perëndia të prekte zemrën e bashkëshortit. Kur mbaroi konferenca, Damatui u kthye në shtëpi, i gëzuar.

Kaloi kohë dhe misioni i Vanuatus organizoi një program evangjelistik, që do transmetohej edhe në Kanalin e Shpresës. Kisha e Stellinës ishte një nga vendet ku njerëzit mund të shkonin, për të parë programin. Damatui, që kishte një autobus, u punësua për të çuar njerëzit në kishë.

Ai i transportoi njerëzit, çdo ditë, gjatë dy javëve të para, por ai nuk qëndronte aty, të dëgjonte programin. Gjatë javës së fundit, ai vendosi të rrinte dhe të dëgjonte. Predikuesi bëri një apel rreth pagëzimit dhe kjo e preku zemrën e Damatuit. Atë natë, ai vendosi të pagëzohej. Megjithatë, kur njerëzit dolën para anëtarëve të kishës, në përgjigje të apelit, Damatui qëndroi në vend. Por, në zemrën e tij, ai vendosi të pagëzohej.

Të premtë mbasdite, Damatui shkoi në kishën e tij dhe i tha pastorit se donte t’i bashkohej Kishës Adventiste.

Të shtunë, në mëngjes, Damatui u pagëzua, bashkë me dhjetëra të tjerë. Stellina ishte bashkëshortja më e lumtur, në botë. Edhe tre djemtë e tyre ishin shumë të gëzuar.

Drejtuesit e kishës së mëparshme të Damatuit, nuk ishin të gëzuar. Ata u përpoqën ta bindnin të kthehej, por ai nuk pranoi. Ai u tha se kishte gjetur kishën e vërtetë të Perëndisë.

Sot, Damatuiu është një ndihmës elder i Kishës së vetme Adventiste, në ishullin Erakor. Kisha e vogël po rritet shpejt  dhe shpreson të jetë një kishë e madhe, shumë shpejt.

-	Kur shoh të kaluarën, kuptoj se mora vendimin më të mirë të jetës sime, jo vetëm për veten time por për gjithë familjen – thotë Damatui.

Faleminderit për Ofertat tuaja të Sabatit të 13të këtë tremujor, të cilat do të ndihmojnë familjet në Vanuatu dhe në gjithë Divizionin e Paqësorit Jugor si dhe në gjithë botën, të njohin Jezusin, nëpërmjet një serie filmash vizatimorë, të bazuar në librat Kuptimi i Lumturisë, Biografi Dashurie, Konflikti i Madh, dhe libra të tjerë nga Ellen White.

Shënime misionare:

-	Misionarët e parë në Vanuatu, Kalvin dhe Mirtël Parker, u vendosën në Atçin, në vitin 1913. Ata kishin shumë pak kohë që ishin vendosur, kur qeveria i këshilloi të huajt të largoheshin. Ata qëndruan. Disa muaj më vonë, shtatë mësues Kristianë u vranë dhe u kanibalizuan, në një ishull shumë pranë. Qeveria u kundërpërgjigj dhe vrau një banor të ishullit, por humbi katër burra, dy prej të cilëve u kanibalizuan. Kalvin Parker punoi me të dyja palët dhe ata arritën një marrëveshje paqeje.