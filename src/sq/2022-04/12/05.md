---
title:  Udhëheqja e Frymës
date:  14/12/2022
---

Fryma e Shenjtë është agjenti i fuqishëm i Perëndisë që derdh dashurinë e Perëndisë në zemrat tona (Rom. 5:5), na çon në një përvojë të vërtetë shpëtuese (Gjoni 16:7–11), na udhëheq në të gjithë të vërtetën (Gjoni 16 :13) dhe na fuqizon për të përmbushur misionin e ungjillit (Veprat e Apostujve 1:8). Për shkak se është Fryma e Shenjtë që kundërshton veprën degjeneruese të Satanit, nuk është çudi që Satani të përpiqet me çdo mënyrë të shtrembërojë kuptimin tonë për natyrën dhe veprën e Frymës së Shenjtë. Ndërsa disa e mohojnë personalitetin e Tij, të tjerë theksojnë dhuratat e Frymës mbi fuqinë e Tij transformuese.

`Lexoni Veprat e Apostujve 8:4–24. Simoni, magjistari i Samarisë donte të merrte dhuratat e Frymës së Shenjtë pa u ripërtërirë nga Fryma. Si po manifestohet ende në ditët tona ky qëndrim i njëjtë?`

Fëmijët e Perëndisë janë ata që udhëhiqen nga Fryma e Shenjtë (Rom. 8:14) në të gjithë të vërtetën e fjalës së Perëndisë (Gjoni 16:13, Gjoni 17:17). Jezusi paralajmëroi me terma të qartë: "Jo kushdo që më thotë: "Zot, Zot", do të hyjë në mbretërinë e qiejve, por vetëm ai që bën vullnetin e Atit tim që është në qiej. Shumë do të më thonë atë ditë: "Zot, Zot, a nuk profetizuam ne në emrin tënd dhe në emrin tënd a nuk i dëbuam demonët dhe në emrin tënd bëmë shumë mrekulli?" Atëherë unë do t'u them atyre qartë: "Unë nuk ju kam njohur kurrë. Largohuni nga unë, ju të paudhë!” (Mat. 7:21–23). Kjo do të thotë se Fryma e Shenjtë nuk e largon askënd kurrë nga Fjala e Perëndisë – të cilën Ai vetë e frymëzoi – por përkundrazi na udhëheq gjithmonë në përputhje me atë Fjalë.

E njëjta Frymë e Shenjtë që na udhëheq në të gjithë të vërtetën, na fuqizon gjithashtu për t'i udhëhequr të tjerët në atë të vërtetë të mrekullueshme (Mat. 28:18–20, Veprat e Apostujve 1:8). Ndërsa përmbushim misionin tonë të shenjtë, ne kemi ndihmën e Tij të veçantë. Pra, mëngjes pas mëngjesi, ne duhet të gjunjëzohemi përpara Zotit dhe të ripërtërijmë betimet tona të përkushtimit ndaj Tij. Nëse e bëjmë këtë, Ai do të na japë praninë e Frymës së Tij, me fuqinë e Tij ringjallëse, shenjtëruese.

Megjithatë, ne duhet të jemi të hapur ndaj drejtimit të Tij duke bërë zgjedhje të ndërgjegjshme, çdo ditë, për të bërë atë që dimë se është e drejtë dhe për të shmangur atë që dimë se është e gabuar. Kjo do të thotë, vetëm duke kërkuar, në forcën tonë të dhënë nga Perëndia, për të jetuar ashtu siç duhet, do të jemi të hapur për të marrë atë fuqi të Frymës së Shenjtë në jetën tonë, të cilën Perëndia na premton.

`Përse është kaq e rëndësishme, mëngjes pas mëngjesi, të lutemi me një hapje ndaj drejtimit të Frymës së Shenjtë në jetën tonë?`