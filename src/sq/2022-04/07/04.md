---
title:  Shumë u ringjallën me të
date:  08/11/2022
---

“Pastaj, vini re, veli i tempullit u gris në dysh nga lart poshtë; dhe toka u drodh, shkëmbinjtë u çanë dhe varret u hapën; dhe shumë trupa të shenjtorëve që kishin rënë në gjumë u ngritën; dhe, duke dalë nga varret, pas ringjalljes së tij, hynë në qytetin e shenjtë dhe iu shfaqën shumë njerëzve” (Mat. 27:51–53). Çfarë na mëson ky tregim i jashtëzakonshëm rreth ringjalljes së Jezusit dhe çfarë arriti ajo?

Një tërmet shënoi vdekjen e Jezusit (Mat. 27:50, 51) dhe një tërmet shënoi ringjalljen e Tij (Mat. 28:2). Në momentin që Jezusi vdiq, “toka u drodh, shkëmbinjtë u çanë dhe varret u hapën. Trupat e shumë njerëzve të shenjtë që kishin vdekur u ringjallën. Ata dolën nga varret pas ringjalljes së Jezusit, hynë në qytetin e shenjtë dhe iu shfaqën shumë njerëzve” (Mat. 27:51–53). Këta shenjtorë u ngritën të lavdëruar si dëshmitarë të ringjalljes së vetë Krishtit dhe si prototipe të atyre që do të ringjallen në ringjalljen përfundimtare. Kështu, menjëherë pas ringjalljes së Jezusit, shumë prej popullit hebre iu dhanë prova të fuqishme për të besuar në ringjalljen e Tij dhe për ta pranuar Atë si Shpëtimtarin e tyre, gjë që shumë veta e bënë, duke përfshirë shumë priftërinj (shih Veprat e Apostujve 6:7).

“Gjatë shërbesës së Tij, Jezusi i kishte ringjallur të vdekurit. Ai kishte ringjallur djalin e të vesë së Nainit, vajzën e sundimtarit dhe Lazarin. Por këta nuk ishin të veshur me pavdekësi. Pasi u ngritën, ata ishin ende të vdekshëm. Por ata që dolën nga varri në ringjalljen e Krishtit u ngritën në jetën e përhershme. Ata u ngjitën me Të si trofe të fitores së Tij mbi vdekjen dhe varrin. . . . Këta hynë në qytet dhe iu shfaqën shumë njerëzve duke thënë: Krishti u ringjall prej së vdekurish dhe ne jemi ringjallur me të. Kështu u përjetësua e vërteta e shenjtë e ringjalljes»—Ellen G. White, The Desire of Ages, f. 786.

Nga ana njerëzore, krerët e priftërinjve dhe pleqtë kishin përparësi të mëdha. Ata mbanin pushtetin fetar të kombit dhe madje ishin në gjendje të bindnin autoritetet romake dhe turmat që t'i ndihmonin me planet e tyre. Por ata harruan se “Më i Larti është sundimtar mbi mbretërinë e njerëzimit dhe ia jep atë kujt të dojë” (Dan. 4:32). Gënjeshtrat e tyre u kundërshtuan dhe u zhvlerësuan nga ekzistenca e atyre shenjtorëve të ringjallur.

`Pavarësisht se sa të këqija mund të bëhen gjërat tani, përse mund të besojmë në fitoren përfundimtare të Perëndisë për ne, ndërsa ne ende luftojmë në këtë botë të rënë në mëkat?`