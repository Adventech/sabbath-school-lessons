---
title:  Të largohesh dhe të jesh me Krishtin
date:  22/11/2022
---

`Lexoni Filipianëve 1:21–24 dhe 1 Thesalonikasve 4:13–18. Kur priste Pali të ishte "me Krishtin" (Filip. 1:23) dhe "me Zotin" (1 Thes. 4:17)?`

Pali u shty nga pasioni për të jetuar "në Krishtin" tani (2 Kor. 5:17) dhe "me Krishtin" pas ardhjes së Tij të dytë (shih 1 Thesalonikasve 4:17). Për apostullin, as vdekja nuk mund të thyente sigurinë e përkatësisë ndaj Shpëtimtarit dhe Zotit të tij. Siç tha ai në letrën drejtuar Romakëve, "as vdekja, as jeta" nuk mund të "na ndajnë nga dashuria e Perëndisë që është në Krishtin Jezus, Zotin tonë" (Rom. 8:38, 39). “Sepse, nëse jetojmë, jetojmë për Zotin; dhe nëse vdesim, vdesim për Zotin. Prandaj, nëse jetojmë ose vdesim, të Zotit jemi” (Rom. 14:8).

Me këtë siguri në mendje, Pali foli për besimtarët që tashmë kishin vdekur si "ata që flenë në Jezusin" (1 Thesalonikasve 4:14) dhe që do të ringjallen në ardhjen e dytë të Krishtit për të marrë jetën e përjetshme (1 Kor. 15:16–18, 1 Thesalonikasve 4:13–18).

Kur Pali përmendi "dëshirën e tij për të shkuar dhe për të qenë me Krishtin" (Filip. 1:23), a nënkuptonte ai se pas vdekjes shpirti i tij do të largohej për të jetuar me vetëdije me Krishtin? Aspak. Në këtë tekst, “Pali shpreh dëshirën e tij për të lënë këtë ekzistencë të tanishme të trazuar dhe për të qenë me Krishtin, pa iu referuar ndonjë kalimi kohe që mund të ndodhë midis dy ngjarjeve. Ky varg nuk mëson se Pali priste të shkonte në parajsë pas vdekjes. Ai e kishte shumë të qartë se nuk do ta merrte shpërblimin e tij deri në Ardhjen e Dytë (2 Tim. 4:8)»—Andrews Study Bible, p. 1555, shënim mbi Filipianëve 1:23.

Shkurtimisht, Pali “po thotë se gjëja tjetër që ai do të dinte pas largimit (vdekjes) do të ishte se Krishti do të vinte në retë e qiellit për të ringjallur të vdekurit, kur ai do të 'ishte me Zotin' (1 Thesalonikasve 4:17). Duhet të theksohet gjithashtu se shkrimtarët e Biblës nganjëherë u referohen dy ngjarjeve së bashku që mund të ndahen nga një periudhë e gjatë kohore»—Andrews Study Bible, p. 1555, shënim mbi Filipianëve 1:23.

Por, pse Pali do të preferonte të vdiste sesa të jetonte? Sepse atëherë ai mund të pushonte më në fund nga të gjitha problemet e tij, pa pasur nevojë të vuante me dhimbje në trup. Dhe ai do ta bënte këtë me sigurinë e plotë se do të merrte "kurorën e drejtësisë" në Ardhjen e Dytë (2 Tim. 4:6–8). Megjithëse Pali me siguri nuk donte të vdiste, ai e dinte se çfarë do të pasonte kur të vdiste.

`Veçanërisht në kohë të vështira, kush nuk ka menduar se sa bukur do të ishte të mbyllje sytë në vdekje dhe, gjëja tjetër që vjen është, "të jesh me Krishtin"? Si na ndihmon ky mendim të kuptojmë atë që Pali po thoshte te Filipianëve?`