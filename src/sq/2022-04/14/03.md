---
title:  Në tempullin e Zotit
date:  26/12/2022
---

Disa njerëz flasin për vetë qiellin si shenjtëroren e Zotit. Por libri i Zbulesës i referohet një tempulli të veçantë brenda Jeruzalemit të Ri, ku ndodhet froni i Perëndisë dhe deti prej qelqi (Zbul. 4:2–6, Zbul. 7:9–15, Zbul. 15:5– 8). Atje turma e madhe e shenjtorëve nga të gjitha kombet, fiset, popujt dhe gjuhët do të adhurojnë Perëndinë përgjithmonë (Zbulesa 7:9–17).

Krahasoni Zbulesën 7:9–15 me Zbulesën 21:3, 22. Si mund ta harmonizojmë përshkrimin e shumicës së madhe të të shpenguarve që i shërbejnë Perëndisë “ditë e natë në tempull” (Zbul. 7:15) me deklaratën se Gjoni “nuk pa tempull” në Jerusalemin e Ri (Zbul. 21:22)?

Shenjtërorja/tempulli qiellor ka qenë gjithmonë vendi ku ushtritë qiellore adhurojnë Zotin. Por me shfaqjen e mëkatit, ai vend i shenjtë u bë edhe vendi nga i ofrohet shpëtimi njerëzimit. “Kur të përfundojë problemi i mëkatit, shenjtërorja qiellore do t'i rikthehet sërish funksionit të saj origjinal. Tek Zbulesa 21:22, Gjoni zbuluesi raporton se ai nuk pa më një tempull në qytet, sepse Zoti Perëndi i Plotfuqishëm dhe Qengji janë tempulli i tij. Por a do të thotë kjo se nuk ka më një shtëpi të Zotit ku krijesat e Tij mund të vijnë dhe të kenë shoqëri të veçantë me Të? Në asnjë mënyrë!”—Richard M. Davidson, “The Sanctuary: ‘To Behold the Beauty of the Lord”, në Artur Stele, bot., The Word: Searching, Living, Teaching, vëll. 1 (Silver Spring, MD: Bibical Research Institute, 2015), f. 31.

Libri i Zbulesës i kushton vëmendje të veçantë Atij që po adhurohet dhe atyre që po e adhurojnë Atë. Ky adhurim qiellor përqendrohet te Perëndia dhe Qengji (Zbul. 5:13, Zbul. 7:10). Si gjithmonë, dhe ashtu siç duhet, Krishti është fokusi i adhurimit.

Adhuruesit janë ata “që kanë dalë nga shtrëngimi i madh; i kanë larë rrobat e tyre dhe i kanë zbardhur në gjakun e Qengjit” (Zbul. 7:14). Ata janë dëshmitarë të gjallë të fuqisë shpenguese dhe transformuese të Perëndisë. Ata i këndojnë lavde Perëndisë për atë që është dhe për atë që bëri për ta.

`Zbulesa 21:3 thotë: « ‘Ja, tabernakulli i Perëndisë është me njerëzit dhe Ai do të banojë me ta dhe ata do të jenë populli i tij. Vetë Zoti do të jetë me ta dhe do të jetë Zoti i tyre”. Këto vargje pasqyrojnë shumë pasazhe të tjera (Jer. 32:38, Ezek. 37:27, Zak. 8:8, Hebr. 8:10). Çfarë do të thotë për ne tani, ende këtu në tokë, që Perëndia do të jetë Perëndia ynë dhe ne do të jemi populli i Tij? Si ta jetojmë këtë të vërtetë të mahnitshme tani?`