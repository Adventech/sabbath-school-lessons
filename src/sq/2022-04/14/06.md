---
title:  Emri i Tij mbi ballin e tyre
date:  29/12/2022
---

`Lexoni Zbulesën 22:3–5. Si mund të jemi të sigurt se do të jemi ndër ata që do të kenë emrin e Perëndisë të shkruar mbi ballin tonë? A mund të jemi të sigurt?`

Pas rebelimit të Luciferit dhe rënies së Adamit dhe Evës, Zoti mund t'i kishte shkatërruar të dy mëkatarët. Megjithatë, si shprehje e dashurisë së pakushtëzuar për krijesat e Tij, Perëndia vendosi një plan të mëshirshëm për të shpëtuar të gjithë ata që e pranojnë atë që Ai ofron. Ky është ai që njihet si "plani i shpëtimit", i cili, megjithëse ekzistonte edhe përpara krijimit të tokës (Efes. 1:3, 4; 2 Tim. 1:9; Titit 1:2; Zbul. 13:8 ), iu prezantua për herë të parë njerëzimit në Eden, menjëherë pas rënies. Më pas u zbulua më tej në llojet dhe hijet e shërbimit të shenjtërores hebraike (Eksodi 25). Dhe më pas iu dha shprehja e saj më e plotë në jetën, vdekjen dhe ringjalljen e Jezusit (shih Romakëve 5).

Në qendër të planit të shpëtimit është premtimi i jetës së përjetshme, i bazuar në meritat e Jezusit, për të gjithë ata që pranojnë, me anë të besimit, sigurimin e madh të dhënë në kryq. Përpara kryqit, pas kryqit - shpëtimi ka qenë gjithmonë me anën e besimit dhe asnjëherë me anë të veprave, sado veprat të jenë shprehje e shpëtimit tonë.

Pali shkroi për Abrahamin, i cili ekzistonte shumë kohë përpara ardhjes së Krishtit, si një shembull shpëtimi me anë të besimit: “Sepse nëse Abrahami u shfajësua me anë të veprave, ai ka për çfarë të mburret, por jo përpara Perëndisë. Për çfarë thotë Shkrimi? ‘Abrahami i besoi Perëndisë dhe kjo iu numërua për drejtësi’” (Rom. 4:2, 3). Si na ndihmojnë këto vargje të kuptojmë se çfarë është shpëtimi me anë të besimit?

Kështu, ne mund të kemi sigurinë e shpëtimit nëse e kemi pranuar Jezusin, i jemi dorëzuar Atij dhe i kemi kërkuar premtimet e Tij, duke përfshirë ato të një jete të re tani në Të, dhe nëse mbështetemi plotësisht në meritat e Tij dhe asgjë tjetër. Abrahami besoi dhe kjo iu njoh si drejtësi; kështu funksionon njësoj edhe me ne.

Kjo është, pra, çfarë do të thotë të kemi emrin e Tij të shkruar në ballin tonë. Nëse e kemi të shkruar atje tani dhe nuk largohemi prej Tij, atëherë do të shkruhet atje në qiejt e rinj dhe në tokën e re gjithashtu.