---
title:  Për më tepër studim
date:  04/11/2022
---

Lexoni Ellen G. White, “Getsemania”, f. 685–697; “Kalvari”, f. 741–758, në Biografia e dashurisë; “Pendimi”, f. 27, në Hapat drejt Krishtit.

“Pashë se i gjithë qielli është i interesuar për shpëtimin tonë; dhe a duhet të jemi indiferentë? A duhet të jemi të shkujdesur, sikur të ishte një çështje e vogël nëse do të shpëtojmë apo do të humbasim? A duhet ta nënvlerësojmë sakrificën që është bërë për ne? Disa e kanë bërë këtë. Ata janë të pakënaqur me mëshirën e ofruar dhe zemërimi i Perëndisë është mbi ta. Fryma e Perëndisë nuk do të hidhërohet gjithmonë. Ajo do të largohet nëse pikëllohet pak më gjatë. Pasi të jetë bërë gjithçka që Perëndia mund të bënte për të shpëtuar njerëzit, nëse ata tregojnë me jetën e tyre se e shpërfillin mëshirën e ofruar nga Jezusi, vdekja do të jetë pjesa e tyre dhe do të blihet shtrenjtë. Do të jetë një vdekje e tmerrshme; sepse ata do të duhet të ndiejnë agoninë që Krishti ndjeu në kryq për të blerë për ta shpengimin që ata e kanë refuzuar. Dhe atëherë ata do të kuptojnë atë që kanë humbur – jetën e përjetshme dhe trashëgiminë e pavdekshme. Sakrifica e madhe që është bërë për të shpëtuar shpirtrat na tregon vlerën e tyre. Kur shpirti i çmuar humbet një herë, ai humbet përgjithmonë”—Ellen G. White, Testimonies for the Church, vëll. 1, fq. 124.

**Pyetje për diskutim**

`1. Hebrenjve 10:4 thotë, “Sepse është e pamundur që gjaku i demave dhe i cjepve të heqë mëkatet”. Pra, si u shpëtuan njerëzit në kohët e Dhiatës së Vjetër? Si mund të na ndihmojë analogjia e një karte krediti - të cilën e përdorni për të bërë pagesa, por më vonë duhet të paguani faturën e kartës së kreditit - ta kuptojmë më mirë këtë temë?`

`2. Lexoni 2 Korintasve 5:18–21. Nëse Krishti vdiq për mëkatet e gjithë botës, pse nuk do të shpëtohen të gjithë? Pse zgjedhja personale luan rolin vendimtar në përcaktimin se kush do të shpëtohet nga kryqi dhe kush do të humbasë, pavarësisht nga sakrifica e madhe e bërë në emër të tyre?`

`3. Cilat janë disa gjëra që mëson «mençuria e kësaj bote», që janë «marrëzi» për Perëndinë? Po ideja se i gjithë dizajni dhe bukuria e pabesueshme e botës është thjesht një krijim rastësor? Apo se universi lindi nga absolutisht asgjë? Çfarë shembuj të tjerë mund të mendoni?`

`4. Mendoni për pyetjen përfundimtare në studimin e së martës. Po kryqi dhe ajo që ndodhi atje, a e bëjnë idenë e shpëtimit me vepra kaq të kotë, kaq të gabuar dhe kaq të kundërt me planin e shpëtimit?`