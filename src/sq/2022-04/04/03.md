---
title:  Nga fuqia e varrit
date:  17/10/2022
---

`Lexoni Psalmin 49. Çfarë e bëri psalmistin të ishte kaq i sigurtë për ringjalljen e tij përfundimtare (Psa. 49:15) në dallim nga ata që u tretën pa këtë siguri (Psa. 49:6–14)?`

Psalmi 49 flet për besimin e rremë të budallenjve "që kanë besim në pasurinë e tyre dhe mburren me bollëkun e pasurive të tyre" (Psa. 49:6), të cilët "i emërtojnë tokat e tyre me emrat e tyre" (Psa. 49: 11), dhe që jetojnë vetëm për të bekuar veten (Psa. 49:18). Ata veprojnë sikur shtëpitë e tyre dhe lavdia e tyre do të zgjasin përgjithmonë (Psa. 49:11, 17).

Por budallenjtë harrojnë se nderi i tyre u zhduket dhe se ata humbasin njësoj si kafshët (Psa. 49:12). “Ata janë të vendosur në varr si dele; vdekja do të ushqehet prej tyre; . . . dhe bukuria e tyre do të konsumohet në varr, larg banesës së tyre” (Psa. 49:14).

Siç u tha nga Jobi shekuj më parë, "Lakuriq dola nga barku i nënës sime dhe lakuriq do të iki" (Jobi 1:21; 1 Tim. 6:7). Psalmisti thekson se si budallai ashtu edhe i mençuri vdesin, duke ua lënë «pasurinë e tyre të tjerëve» (Psa. 49:10).

Por ka një kontrast rrënjësor mes tyre. Nga njëra anë janë budallenjtë që humbasin, edhe pse përpiqen të gjejnë siguri në zotërimet dhe arritjet e tyre kalimtare. Në të kundërt, të mençurit shohin, përtej sagës njerëzore dhe burgut të varrit, shpërblimin e lavdishëm që Perëndia ka rezervuar për ta (1 Pjetrit 1:4). Me këtë perceptim në mendje, psalmisti mund të thoshte me siguri: "Por Perëndia im do ta shpengojë shpirtin tim nga pushteti i Sheolit, sepse ai do të më pranojë" (Psa. 49:15).

Në përputhje me shpresën e Dhiatës së Vjetër, kjo deklaratë nuk sugjeron që në kohën e vdekjes së tij shpirti i psalmistit do të fluturonte menjëherë në parajsë. Psalmisti thjesht po thotë se nuk do të qëndronte përgjithmonë në varr. Do të vinte një kohë kur Perëndia do ta shpengonte nga vdekja dhe do ta çonte në oborret qiellore.

Edhe një herë përshkruhet siguria e ringjalljes së ardhshme, duke i sjellë shpresë, siguri dhe kuptim kësaj ekzistence të tanishme. Pra, të mençurit do të marrin një shpërblim shumë më të lavdishëm dhe më të përjetshëm se sa budallenjtë mund të mbledhin për vete gjatë kësaj jete të shkurtër.

`Cilat janë mënyrat me të cilat keni mundur të shihni marrëzinë e atyre, që besojnë në pasurinë dhe arritjet e tyre? Si mund t'ju mbrojë mbajtja e syve në kryq që të mos bini në të njëjtin gabim?`