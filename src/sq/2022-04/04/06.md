---
title:  Ata që flenë në pluhur
date:  20/10/2022
---

Siç do të shohim, Dhiata e Re flet shumë për ringjalljen e të vdekurve; dhe, siç e kemi parë tashmë, ideja e ringjalljes së të vdekurve shfaqet edhe në Dhiatën e Vjetër. Këta njerëz, në kohët e Dhiatës së Vjetër, kishin shpresën e ringjalljes përfundimtare sikurse edhe ne e kemi. Marta, që jetonte në kohën e Jezusit, e kishte tashmë këtë shpresë (Gjoni 11:24). Pa dyshim, edhe atëherë, judenjtë kishin njëfarë njohurie për ringjalljen në ditët e fundit, edhe nëse jo të gjithë e besonin atë (Shih Veprat e Apostujve 23:8).

`Lexoni Danielin 12. Çfarë shprese për ringjallje gjendet aty, në shkrimet e këtij profeti të madh?`

Danieli 12:1 i referohet Mikaelit, "princit të madh", identifikimi i të cilit është diskutuar shumë. Për shkak se secili prej vegimeve të mëdha në librin e Danielit arrin kulmin me shfaqjen e Krishtit dhe mbretërisë së Tij, e njëjta gjë duhet të jetë edhe në lidhje me këtë pasazh specifik. Në librin e Danielit gjejmë aludime për të njëjtën Qenie Hyjnore si "Princi i ushtrisë" (Dan. 8:11), "Princi i princave" (Dan. 8:25), "'Mesia, Princi'” (Dan. 9:25), dhe në fund si “Mikaeli, princi i madh” (Dan. 12:1). Pra, ne duhet ta identifikojmë Mikaelin edhe si Krishtin.

Pasazhet e Dhiatës së Vjetër të shqyrtuara deri më tani (Jobi 19:25–27, Psa. 49:15, Psa. 71:20, Isa. 26:19) të gjitha flasin për ringjalljen e njerëzve të drejtë. Por Danieli 12 flet për një ringjallje të të drejtëve dhe të padrejtëve. Kur Mikaeli ngrihet në këmbë, "shumë nga ata që flenë në pluhurin e tokës do të zgjohen, disa për jetën e përjetshme, disa për turpin dhe përçmimin e përjetshëm" (Dan. 12:2).

Shumë e shohin këtë varg se flet për një ringjallje të veçantë të disa njerëzve, si besimtarët ashtu edhe jobesnikët, në kthimin e Krishtit.

Varret janë hapur dhe 'Shumë nga ata që flenë në pluhurin e tokës do të zgjohen, disa në një jetë të përjetshme, të tjerë në turpin dhe në poshtërsi të përjetshme’ Danieli 12:2. Të gjithë ata që kanë vdekur në besimin e mesazhit të engjëllit të tretë, dalin nga varri të lavdëruar, për të dëgjuar besëlidhjen e paqes së Perëndisë me ata që e kanë mbajtur ligjin e Tij. ' Gjithashtu ata që e tejshpuan Atë' (Zbulesa 1:7), ata që talleshin dhe tallnin agonitë e vdekjes së Krishtit dhe kundërshtarët më të dhunshëm të së vërtetës së Tij dhe popullit të Tij, ngrihen për ta parë Atë në lavdinë e Tij dhe për të parë nderin që i bëhet besnikut dhe të bindurit»—Ellen G. White, The Great Controversy, f. 637.