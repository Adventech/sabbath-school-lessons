---
title:  Histori misioni
date:  21/10/2022
---

#### I vjedhur dhe i bekuar

Riçard

Një burrë 81 vjeçar, që sapo ishte bërë anëtar i Kishës Adventiste, në Zelandën e Re, u vodh. Por vjedhja jo vetëm forcoi besimin e tij por u kthye në një mundësi, për të ndarë Jezusin me hajdutët.

Historia filloi një natë kur, tre adoleshentë hynë, në shtëpinë e Riçardit, në Uangarei, qyteti më verior i Zelandës së Re.

Riçardi ishte duke fjetur kur njëri nga adoleshentët hyri në dritaren e dhomës së tij dhe kaloi pranë shtratit, që t’u hapte derën të tjerëve.

Riçardi zakonisht e ka gjumin të lehtë dhe zgjohet nga zhurma të vogla. Por, atë natë, ai vazhdoi të flinte, ndërsa dy 16-vjeçarë dhe një 14-vjeçar vidhnin shtëpinë e tij.

Ai u zgjua të shkonte në banjë. Djemtë nuk i kushtuan shumë vëmendje, kur ai shkoi në banjë dhe u kthye në shtrat. Edhe ai nuk i pa djemtë. Ai ishte në shtrat, në gjumë, kur ata ndezën makinën, në garazhin e tij, dhe u larguan me shpejtësi.

Por, një fqinj dëgjoi zhurmën dhe shkoi të shihte si ishte Riçardi. Ai trokiti në derë. Nuk pati përgjigje. Trokiti më fort. Më në fund, Riçardi u zgjua.

-	E di që ta vodhën makinën? – pyeti fqinji.

Në vend që të inatosej, Riçardi u ndie i lehtësuar, kur pa garazhin bosh. Ai ishte i gëzuar që Perëndia e kishte mbrojtur.

Njëzet minuta më vonë, mbërriti policia. Ata kishin gjetur makinën e Riçardit, me çelësat brenda, dhe përdorën qentë për të ndjekur erën e djemve, deri në një shtëpi, rreth 2 km me larg. Policët i kthyen sendet e vjedhura: një tabletë elektronike, një makinë rroje elektrike dhe ato që kishte në portofol.

Por historia nuk mbaroi me kaq. Riçardi i takoi djemtë tre herë, si pjesë e dënimit të tyre. Ai u çudit kur mësoi më shumë detaje rreth jetëve të tyre dhe kur pa se asnjë nga prindërit e tyre nuk erdhi në takime. Djemtë jetonin me gjyshërit ose tezet. Zemra e Riçardit u prek kur secili nga djemtë i kërkoi falje, pa asnjë shenjë arrogance.

-	Është hera e parë që e bëni këtë, - tha ai. – Nuk më pëlqen kjo që bëtë, por nuk kam asgjë kundër jush. Ju fal dhe shpresoj të mësoni nga kjo. Nuk dua të më zhdëmtoni.

Por djemtë u përpoqën të korrigjonin gabimin e tyre. Njëri pastroi gjithë trotuarin e shtëpisë së Riçardit. Ai bëri edhe një kek dhe ia dha Riçardit.

Një ditë, një polic shkoi, në shtëpinë e Riçardit, me një zarf me lekë, rreth 360 dollarë.

-	Nuk dua asgjë – i tha Riçardi policit.

Por polici i shpjegoi se lekët ishin nga djali, që e kishte përqafuar, dhe nga gjyshi i tij. Ishte një koha, një dhuratë sipas zakoneve të fisit Maori, në Zelandën e Re.

Riçardi shkroi një letër të gjatë falenderimi, ku edhe përgëzoi gjyshin për punën e mirë me djalin.

Mbas tre takimesh, djemtë nuk kishin më probleme me autoritetet, dhe vjedhja u hoq nga dosjet e tyre.

Riçardi, që i ishte bashkuar kishës Adventiste Tikipunga, pak kohë para vjedhjes, tha se kjo përvojë e forcoi besimin e tij.

Ai tha se fakti, që nuk i vuri re hajdutët, ishte një mrekulli. Ai ka probleme me zemrën, pasi vuajti një infarkt, para dy vjetësh.

-	Zakonisht, unë zgjohem shumë lehtësisht, - tha ai. – Jetoj vetëm dhe, në moshën 80 vjeçare, vë re çdo gjë. Nuk dyshoj se Perëndia ishte aty, me gjithë lavdinë e Tij dhe dashuri sepse, po të kisha parë dikë, pranë shtratit tim, do isha trembur tej mase.

Ai tha gjithashtu se ishte bekuar nga mundësia për të biseduar me djemtë dhe për t’i inkurajuar.

-	Gjithçka u bë kaq bukur nga Perëndia,- tha ai. – Që atëherë, jam rritur shumë në rrugën time Kristiane.

Faleminderit për ofertat tuaja të Sabatit të 13të, këtë tremujor, që do të ndihmojnë djem dhe vajza, në Zelandën e Re dhe gjithë Divizionin e Paqësorit Jugor, të mësojnë më shumë rreth Perëndisë, nëpërmjet një serie filmash vizatimorë, të bazuar te Kuptimi i Lumturisë, Biografia e Dashurisë, Konflikti i Madh dhe libra të tjerë të Ellen White.