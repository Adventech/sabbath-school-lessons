---
title:  Misticizmi
date:  04/12/2022
---

Bota jonë është përmbytur nga dallgët e forta të misticizmit. Fjala "misticizëm" është një term kompleks që përfshin një larmi të madhe idesh. Nga një këndvështrim fetar, fjala nënkupton bashkimin e individit me Hyjnoren ose absoluten në një lloj përvoje shpirtërore ose ekstaze. Kjo karakterizon përvojën e adhurimit madje edhe të disa kishave. Dukuritë mund të ndryshojnë në formë dhe intensitet, por tendenca është gjithmonë të zëvendësohet autoriteti i Fjalës së shkruar të Perëndisë nga përvojat e veta subjektive. Në çdo rast, Bibla humbet shumë nga funksioni i saj doktrinor dhe i krishteri mbetet i pambrojtur ndaj përvojave të tij ose të saj. Kjo lloj feje subjektive nuk ofron mbrojtje kundër çdo mashtrimi, veçanërisht nga ato të kohës së fundit.

`Lexoni Mateun 7:21–27. Në dritën e fjalëve të vetë Jezusit, çfarë do të thotë të ndërtojmë shtëpinë tonë shpirtërore «mbi shkëmb» dhe ta ndërtojmë atë «mbi rërë»?`

Ekziston një tendencë e fortë në botën postmoderne të krishterë për të minimizuar rëndësinë e doktrinave biblike, duke i konsideruar ato si jehonë të lodhshme të një forme të vjetëruar të fesë. Në këtë proces, mësimet e Krishtit zëvendësohen artificialisht nga personi i Krishtit – duke argumentuar, për shembull, se një histori biblike apo një tjetër nuk mund të jetë e vërtetë, sepse Jezusi, siç e perceptojnë ata, nuk do ta kishte lejuar kurrë të ndodhte ashtu siç është shkruar. Ndjenjat personale dhe shija përcktohen si kriteret për interpretimin e Shkrimeve apo edhe për të refuzuar plotësisht atë që Bibla mëson qartë, shpesh për bindjen ndaj Perëndisë, e cila siç tha Jezusi është kaq thelbësore për të ndërtuar shtëpinë e dikujt mbi shkëmb.

Ata që mendojnë se nuk ka rëndësi se çfarë besojnë në doktrinë, për sa kohë që besojnë në Jezus Krishtin, janë në terren të rrezikshëm. Inkuizitorët romakë që dënuan me vdekje një numër të pafund protestantësh besuan tek Jezu Krishti. Ata që i kishin “dëbuar demonët” në emër të Krishtit (Mat. 7:22) kishin besuar në Të. “Pozicioni se ajo që njerëzit besojnë nuk ka asnjë pasojë është një nga mashtrimet më të suksesshme të Satanit. Ai e di se e vërteta, e marrë në dashurinë e saj, shenjtëron shpirtin e marrësit; prandaj ai vazhdimisht kërkon ta zëvendësojë me teoritë e rreme, fabulat dhe një ungjill tjetër.”—Ellen G. White, The Great Controversy, p. 520.

`Si mund ta luftojmë vetë prirjen njerëzore për të lejuar që emocionet dhe dëshirat tona të na shtyjnë të bëjmë gjëra në kundërshtim me Fjalën e Perëndisë?`