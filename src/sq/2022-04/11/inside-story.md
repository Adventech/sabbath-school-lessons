---
title:  Histori misioni
date:  09/12/2022
---

#### Perëndia aftëson të thirrurit

Frank

Franku u rrit i llastuar, në Vanuatu, një shtet në Paqësorin Jugor.

Djali i vetëm i babait të tij, nga martesa e dytë, ai ishte i preferuari i prindërve, ashtu si Jozefi ishte i preferuari i të atit, Jakob, në Bibël. Dhe, ashtu si në historinë e Jozefit, xhelozia e vëllezërve krijoi probleme me gjysmë-vëllezërit, nga martesa e parë e të atit.

Me problemet në shtëpi, Franku gjeti gëzim duke studiuar në Akademinë Adventiste Aore. Ai bëri shumë miq dhe i pëlqente të shkonte në kishë, të shtunave.

Por, pa mbaruar shkollën e mesme, ai u sëmur dhe u shtrua në spital. Prindërit e tij, të shqetësuar se ai mund të vdiste, vendosën ta mbanin në shtëpi, kur doli nga spitali. Kështu mbaroi edukimi i Frankut. Ai nuk e mbaroi kurrë shkollën e mesme.

Franku u bashkua me djemtë e tjerë të fshatit. Ai nuk kishte ndonjë aftësi profesionale, që të gjente punë. Kur i ati vdiq, prona u mbeti gjysëm-vëllezërve të tij dhe Franku nuk mori asgjë. Ai u kthye në djalin e humbur, në fshat, pa qëllim apo kuptim në jetë.

Gjatë kohës së studimit në Akademinë Adventiste Aore, Frankut i kishte pëlqyer shumë klasa e zdrukthtarisë. Duke kujtuar ato që kishte mësuar, ai filloi të fitonte të ardhura duke bërë mobilje të vogla dhe shtëpi të vogla, në fshatin e tij.

Vitet kaluan dhe Franku u martua dhe u bë me fëmijë.

Ai dhe bashkëshortja e tij diskutonin vazhdimisht dhe bashkëshortja i kërkonte të gjente punë, që të mbante familjen. Dukej se nuk kishte zgjidhje.

Një natë, i dëshpëruar, Franku ra në gjunjë dhe i kërkoi ndihmë Perëndisë.

-	Të lutem, më jep një mundësi të tregoj veten time, - u lut ai.

Pak kohë më vonë, njëri nga gjysëm-vëllezërit, Ken, i ofroi Frankut një punë si zdrukthëtar, në një fermë kakaoje. Franku, duke e falenderuar Perëninë, filloi të përdorte njohuritë e tij, për të riparuar ndërtesat e fermës.

Më vonë, një punishte  i ofroi punë në mirëmbajtje. Aftësitë e tij i tërhoqën vëmendjen shefit të tij. Kur punishtja falimentoi, shefi hapi biznesin e vet dhe e mori Frankun në punë, për ta ndihmuar në bërjen e mobiljeve dhe ndërtimin e ndërtesave industriale.

Franku pati sukses dhe e harroi Perëndinë. Ai i harroi lutjet e dëshpëruara për punë.

Deri një natë.

Kur ishte në gjumë, Franku pa në ëndërr gjyshen e tij, e cila i sillte një mesazh hyjnor. Gjyshja premtoi se, shumë shpejt, ai do të ishte një biznesmen i fuqishëm  dhe do të kishte kompaninë e tij. Por, tha ajo, që kjo të ndodhte, ai duhet t’i ishte besnik Perëndisë.

Kjo ëndërr e shtangu Frankun dhe ai vendosi t’ia jepte zemrën Perëndisë. Ai filloi të shkonte në kishë, çdo të shtunë.

Brenda disa vjetësh, ëndrra e tij u kthye në realitet. Franku u bë pronari i një kompanie të suksesshme ndërtimi.

Duke kujtuar dëshirën e tij, për t’i qënë besnik Perëndisë, ai u kthye në fshatin e tij, për t’u pajtuar me vëllezërit dhe me pjesën tjetër të familjes.  Ai pa se gjysmë-vëllezërit e tij kishin ndërtuar një kishë të vogël Adventiste, duke përdorur materiale lokale. Maranatha ASI kishte dhuruar materialet për të ndërtuar një kishë më të madhe, por ishte e pambaruar. Franku filloi të ndihmonte në ndërtimin e një kishe më të madhe dhe të projektuar më mirë.

Franku ndihej mirë që po ndërtonte një shtëpi për Perëndinë. Ai donte të bënte edhe më shumë. Kështu, ai filloi të riparonte dhe përfundonte kisha të papërfunduara, në 83 ishujt e Vanuatus. Sot, nëpërmjet biznesit të tij, ai ndihmon me fonde shumë projekte të kishës dhe është elderi i parë i kishës, në fshatin Bora Bora, në ishullin Santo.

Franku thotë se ka gjetur qëllimin dhe kuptimin e jetës.

-	I jam shumë mirënjohës Perëndisë, që më ngriti, nga një djalë fshati pa asnjë kualifikim, në një zdrukthëtar industrial, - thotë ai.

Faleminderit për Ofertat tuaja të Sabatit të 13të këtë tremujor, të cilat do të ndihmojnë familjet në Vanuatu dhe në gjithë Divizionin e Paqësorit Jugor  dhe në gjithë botën, të njohin Jezusin, nëpërmjet një serie filmash vizatimorë, të bazuar në librat Kuptimi i Lumturisë, Biografi Dashurie, Konflikti i Madh, dhe libra të tjerë nga Ellen White.

Shënime nga misioni

-	Në vitin 1911, Kalvin dhe Mirtël Parker si dhe infermierët Harold dhe Klara Karr u dërguan nga Konferenca e Unionit Australian, për të hapur një bazë misionare në Vanuatu. Ata morën me vete një shtëpi të vogël, të lëvizshme. Burrat u nisët të parët dhe arritën në Port Vila në 10 Qershor, 1912. Bashkëshortet e tyre pritën në ishullin Norfolk derisa shtëpia ishte ndërtuar dhe arritën në Port Vila në 11 Gusht.