---
title:  Shenjtorët në Purgator
date:  29/11/2022
---

Kisha Katolike mendon se të vdekurit, që nuk e meritojnë ferrin, por që nuk janë ende gati për Parajsë, mund të pastrohen nga mëkatet e tyre në purgator dhe pastaj të ngjiten prej andej në Parajsë. Vuajtjet e tyre në purgator mund të pakësohen nga lutjet dhe sakrificat e njerëzve të dashur.

Katekizmi i Kishës Katolike është i qartë për purgatorin: “Të gjithë ata që vdesin në hirin dhe miqësinë e Perëndisë, por ende të pa pastruar në mënyrë të përsosur, janë me të vërtetë të siguruar për shpëtimin e tyre të përjetshëm; por pas vdekjes ata i nënshtrohen pastrimit, në mënyrë që të arrijnë shenjtërinë e nevojshme për të hyrë në gëzimin e parajsës»—Catechism of the Catholic Church, (New York: Doubleday, 1995) p. 291. Ai gjithashtu thekson se vuajtjet e tyre mund të lehtësohen me lutjet e të dashurve të tyre, si dhe me veprime të tjera në emër të të vdekurve. «Kisha lavdëron gjithashtu lëmoshën, indulgjencat dhe veprat e sakrificave të ndërmarra në emër të të vdekurve»—Catechism of the Catholic Church, p. 291.

`Lexoni Predikuesin 9:10, Ezekielin 18:20–22 dhe Hebrenjve 9:27. Si e hedhin poshtë teorinë e purgatorit këto pasazhe?`

Dogma e purgatorit kombinon kuptimin pagan të ferrit të ndezur me praktikën pagane të lutjes për të vdekurit. Kjo dogmë është e papranueshme për ata që besojnë në mësimet biblike (1) se të vdekurit mbeten të prehur në mënyrë të pandërgjegjshme në varret e tyre (Predikuesit 9:10); (2) se drejtësia e një qenieje njerëzore të rënë nuk mund të transferohet te një qenie tjetër njerëzore e rënë (Ezek. 18:20–22); (3) se Ndërmjetësi ynë i vetëm është Jezus Krishti (1 Tim. 2:5); dhe (4) se vdekja pasohet nga gjykimi përfundimtar, pa ndonjë shans të dytë për t'u penduar nga grackat e kësaj jete (Hebrenjve 9:27).

Një implikim edhe më serioz është se si teoria antibiblike e purgatorit shtrembëron karakterin e vetë Perëndisë. Në të vërtetë, “Puna e Satanit që nga rënia e tij është të keqinterpretojë Atin tonë qiellor. Ai sugjeroi dogmën e pavdekësisë së shpirtit. . . . Ideja e një ferri, që digjet përjetësisht ishte prodhimi i Satanit; purgatori është shpikja e tij. Këto mësime falsifikojnë karakterin e Perëndisë, se Ai do të konsiderohet si i ashpër, hakmarrës, arbitrar dhe që nuk ushtron falje»—Ellen G. White, Dorëshkrim 51 (10 dhjetor), 1890. Në vend që të vdekurit të flenë, në pritje të kthimit të Krishtit, kjo pikëpamje thotë se ata janë në purgator, duke vuajtur atje derisa dikush të arrijë t'i nxjerrë jashtë.

`Çfarë na mësojnë gabimet si purgatori apo mundimi i përjetshëm për rëndësinë e doktrinës? Pse është e rëndësishme ajo që ne besojmë, dhe jo vetëm në cilin besojmë?`