---
title:  Histori misioni
date:  02/12/2022
---

#### Ja ku jam! Më dërgo mua!

Asiata

Asiata, babai i tre fëmijëve të rritur dhe gjyshi i tre nipërve, nuk e dinte kuptimin e emrit të shkurtuar ADRA, kur shkoi në zyrën e ADRAs, për një intervistë pune, në Apia, kryeqytetin e Samoas, që ndodhet në Paqësorin Jugor. Por ai e dinte që ishte i papunë dhe në nevojë dëshpëruese për të ardhuara, për të mbështetur familjen e tij.

Gjatë intervistës, drejtoresha e vendit për ADRA i shpjegoi kuptimin: Agjensia Adventiste e Zhvillimit dhe Ndihmës. Ajo i shpjegoi se ADRA donte të punësonte dikë, për të ndihmuar në përgatitjen e komunitetit për ciklonet dhe katastrofat natyrale.

Asiatës i pëlqeu ideja e të ndihmuarit familjen dhe fqinjët për t’u përgatitur më mirë për ciklonet. Dukej se Samoa kishte një ciklon shumë të egër, çdo disa vjet,  që shkatërronte shtëpitë, rrugët dhe linjat elektrike, duke rrezikuar jetë. Ai ishte një kandidat i mirë për të punuar me komunitetin. Edhe pse ai kishte pak kohë, që ishte kthyer nga Australia në Samoa, ai kishte rrënjë të thella në komunitetin lokal. Familja e tij kishte themeluar një kishë dhe ai kishte pasur disa pozicione, në bordin drejtues të besimit të tij.

Asiatës iu ofrua puna.

Por, kur erdhi dita për të filluar, ai u përball me një dilemë. Drejtoresha e ADRAs kërkoi që ai të fillonte punë, në të njëjtën ditë që do jepte një provim për t’u aftësuar të predikonte në besimin e tij. Ai donte shumë të punonte. Atij i duheshin të ardhurat. Por ai donte shumë ta jepte provimin. Ai e donte Perëndinë. Ai ia shpjegoi problemin drejtoreshës.

-	S’ka problem, - tha ajo. – Bëje provimin. Mund të fillosh punë të hënën tjetër.

Asiata u ndie i çliruar. Ai e çmoi  fleksibilitetin e drejtoreshës dhe respektin e saj, për besimin e tij. Ai e mori provimin dhe filloi punën e re të hënë.

Kaluan disa muaj dhe ai mësoi se Kisha Adventiste do organizonte disa takime të veçanta, në Samoa. Një evangjelist do vinte nga Australia dhe do fliste, në një qendër të madhe mbledhjesh. Takimet do transmetoheshin live në të gjitha kishat Adventiste të Samoas. Asiatës i dhanë një ftesë për të shkuar në qendrën e mbledhjeve.

Ai ftoi bashkëshorten e tij, dy nga fëmijët e rritur, njërën nga nuset, dhe njerëz të tjerë nga fshati dhe ata pranuan. Ai u lut në rreshtin e parë, pothuajse përballë podiumit, çdo natë, për 14 netë rresht. Ai u ngrit në këmbë, pas çdo apeli. Kur evangjelisti pyeti nëse dikush donte të pagëzohej, ai u ngri sërish. Asiata, bashkëshortja, dy fëmijët e rritur dhe nusja e tyre u pagëzuan në shtunën e fundit të takimeve.

Kaluan tre vjet dhe, në fund të vitit 2020, u organizua një seri tjetër dy-javore, në Samoa. Folësi ishte presidenti i Kishës Adventiste, në Samoa. Ai i kërkoi Asiatës të prezantonte një material të shkurtër, 15 minuta, rreth shëndetit, në fillim të çdo takimi. Midis të tjerash, Asiata mund t’u mësonte dëgjuesve se si të jetonin një jetë më të shëndetshme dhe të parandalonin diabetin. Diabeti është shumë i përhapur në Samoa dhe shumë banorë presin gishtat e këmbëve, si pasojë e sëmundjes.

Asiata ftoi fqinjët në takime. Për 14 netë, pas pune, ai merrte fqinjët në furgonin e tij dhe i çonte në takime. Gjashtë prej tyre u pagëzuan.

Pastaj, në 2021, Kisha Adventiste organizoi një seri tjetër takimesh dhe Asiata i ftoi sërish fqinjët. Dy prej tyre u pagëzuan.

Asiata ishte shumë i lumtur.

-	Besoj se Perëndia më drejtoi te ADRA, - thotë ai. – Perëndia më dha këtë punë dhe hapi një dritare që unë të rritesha shpirtërisht.

Atij i pëlqen shumë Isaia 6:8, “Pastaj dëgjova zërin e Zotit që thoshte: "Kë të dërgoj dhe kush do të shkojë për ne?". Unë u përgjigja: "Ja ku jam, dërgomë mua!".

Faleminderit për Ofertat tuaja të Sabatit të 13të, para tre vjetësh, që mbështetën fushatën “Të Shpëtojmë 10.000 Gishta”, një fushatë për të parandaluar prerjen e gishtave për shkak të diabetit, nëpërmjet edukimit rreth jetesës së shëndetshme në Samoa dhe në vende të tjera të Divizionit të Paqësorit Jugor.

Fakte të shpejta:

-	Samoa ka shumë balena dhe delfinë në ujërat e saj. Aty ka 82 lloje zogjsh, prej të cilëve 10 janë nativë, 5 janë çuar nga njerëzit dhe 23 janë të rrallë. Shtatë specie janë në rrezik zhdukjeje.