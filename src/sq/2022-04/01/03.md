---
title:  Vullneti i lirë, baza për dashurinë
date:  26/09/2022
---

`Lexoni 1 Gjonit 4:7–16. Çfarë na thotë ky pasazh për vullnetin e lirë si kusht për kultivimin e dashurisë?`

Lulet artificiale mund të jenë të mrekullueshme, por ato nuk rriten dhe lulëzojnë si ato natyralet. Robotët janë të programuar paraprakisht për të folur dhe për të kryer shumë detyra, por ata nuk kanë as jetë dhe as emocione. Në realitet, jeta dhe vullneti i lirë janë kushte të domosdoshme që dikush të marrë, të kultivojë dhe të ndajë dashurinë. Pra, Perëndia ynë i dashur krijoi engjëjt (përfshirë Luciferin) dhe qeniet njerëzore me lirinë për të bërë zgjedhjet e tyre, duke përfshirë mundësinë e ndjekjes së një rruge të gabuar. Me fjalë të tjera, Perëndia e krijoi të gjithë universin si një mjedis të përsosur dhe harmonik që krijesat e Tij të rriteshin me dashuri dhe me urtësi.

Tek 1 Gjonit 4:7–16, apostulli Gjon nënvizon se “Perëndia është dashuria” dhe se Ai e shfaqi dashurinë e Tij ndaj nesh duke dërguar Birin e Tij që të vdiste për mëkatet tona. Si rezultat, ne duhet ta shprehim mirënjohjen tonë për dashurinë e Tij të pafundme duke e dashur njëri-tjetrin. Një dashuri e tillë, me origjinë hyjnore, do të ishte prova më bindëse se Perëndia qëndron me ne dhe se ne qëndrojmë tek Ai. Kjo thirrje për të pasqyruar dashurinë e Perëndisë për njëri-tjetrin ka kuptim vetëm nëse u drejtohet krijesave që mund të zgjedhin ta kultivojnë dhe ta shprehin atë dashuri ose, në të kundërt, të bëjnë një jetë të përqendruar tek vetvetja. Megjithatë, liria e zgjedhjes mund të keqpërdoret lehtësisht, një fakt i trishtuar i shfaqur në rebelimin tragjik të Luciferit në Qiell.

Edhe duke e njohur rëndësinë e vullnetit të lirë, disa njerëz ende pyesin: Nëse Perëndia e dinte që Luciferi do të rebelohej, atëherë pse e krijoi atë? A nuk e bën Zotin në fund të fundit përgjegjës për origjinën e mëkatit, krijimi i Luciferit?

Kjo mund të jetë një pyetje shumë e vështirë për të spekuluar, sepse varet nga shumë faktorë, duke përfshirë atë që saktësisht nënkuptohet me fjalën "përgjegjës". Origjina dhe natyra e mëkatit janë mistere, që askush nuk mund t'i shpjegojë plotësisht.

Megjithatë, Perëndia nuk ka caktuar që mëkati të ekzistojë; Ai lejoi vetëm ekzistencën e mëkatit dhe më pas, në kryq, mori mbi vete dënimin përfundimtar për atë mëkat, duke i mundësuar kështu Atij, përfundimisht, ta zhdukte atë. Në të gjitha mendimet tona të dhimbshme për të keqen, ne nuk duhet të harrojmë kurrë se vetë Perëndia pagoi çmimin më të lartë për ekzistencën e mëkatit dhe të së keqes (shih Mat. 5:43-48, Rom. 5:6-11) dhe se Ai vuajti prej tyre më shumë se çdonjëri prej nesh.

`Vullneti i lirë, një dhuratë nga Perëndia, është i shenjtë, por vjen i rënduar me pasoja të fuqishme, jo vetëm për veten, por edhe për të tjerët. Çfarë vendimesh të rëndësishme do të merrni, duke përdorur këtë dhuratë dhe cilat do të jenë pasojat e cilësdo zgjedhjeje që do të bëni?`