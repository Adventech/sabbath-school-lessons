---
title:  Rebelimi në një univers të përsosur
date:  24/09/2022
---

### Lexoni për studimin e kësaj jave
1 Gjonit 4:8, 16; 1 Gjonit 4:7–16; Ezek. 28:12–19; Isa. 14:12–15; Zbulesa 12.

> <p>Vargu përmendësh</p>
> “ ‘Vallë, si ke rënë nga qielli, o Lucifer, bir i agimit? Vallë si të hodhën për tokë ty që i hidhje poshtë kombet!' ” (Isa. 14:12).

Shumë mendimtarë janë përpjekur të shpjegojnë origjinën e së keqes.

Disa sugjerojnë se e keqja ka ekzistuar gjithmonë, sepse, sipas tyre, e mira mund të vlerësohet vetëm në kontrast me të keqen. Të tjerë besojnë se bota u krijua e përsosur, por në njëfarë mënyre u shfaq e keqja. Për shembull, në mitologjinë greke, e keqja filloi kur Pandora kureshtare hapi një kuti të mbyllur nga e cila fluturuan të gjitha të këqijat e botës (ky mit, megjithatë, nuk e shpjegon origjinën e të këqijave, që supozohet se fshiheshin në atë kuti).

Nga ana tjetër, Bibla na mëson se Perëndia ynë i dashur është i plotfuqishëm (1 Kron. 29:10, 11) dhe i përsosur (Mat. 5:48). Gjithçka që Ai bën duhet të jetë gjithashtu e përsosur (Ligj. 32:4), që përfshin mënyrën se si Ai e krijoi botën tonë. Atëherë, si mund të shfaqeshin e keqja dhe mëkati në një botë të përsosur? Sipas Zanafillës 3, rënia e Adamit dhe Evës solli këtu mëkatin, të keqen dhe vdekjen.

Por kjo përgjigje ngre një çështje tjetër. Edhe përpara Rënies, e keqja kishte ekzistuar tashmë, e shfaqur nga "gjarpri", i cili e mashtroi Evën (Zan. 3:1–5). Prandaj, ne duhet të kthehemi, edhe përpara Rënies, në mënyrë që të gjejmë burimin dhe origjinën e së keqes, që dominon kaq shumë ekzistencën tonë të tanishme dhe që ndonjëherë mund ta bëjë atë mjaft mjerane.

_\*Studioni mësimin e kësaj jave për t'u përgatitur për Sabatin e 1 Tetorit._