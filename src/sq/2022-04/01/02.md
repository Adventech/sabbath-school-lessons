---
title:  Krijimi, një shprehje e dashurisë
date:  25/09/2022
---

Natyra në gjendjen e saj aktuale mbart një mesazh të paqartë e me dy kuptime, që përzien të mirën dhe të keqen. Shkurret e trëndafilit mund të prodhojnë trëndafila të bukur dhe aromatikë, por edhe gjemba të dëmshëm dhe të dhimbshëm. Një tukan mund të na lërë përshtypje me bukurinë e tij dhe më pas të na zhgënjejë, duke sulmuar foletë e zogjve të tjerë dhe, duke ngrënë zogjtë e tyre të vegjël. Edhe qeniet njerëzore, të cilat janë të afta për mirësi në një moment, mund të jenë të egër, të urryer, madje edhe të dhunshëm me tjetrin. Nuk është çudi që në shëmbëlltyrën e grurit dhe egjrës, shërbëtorët e pyetën pronarin e arës: “Zot, a nuk ke mbjellë farë të mirë në arën tënde? Vallë nga doli egjra? (Mat. 13:27) Dhe pronari u përgjigj: “Një armik e ka bërë këtë” (Mat. 13:28). Po kështu, Zoti e krijoi universin të përsosur, por një armik e ndoti atë me farat misterioze të mëkatit.

`Lexoni 1 Gjonit 4:8, 16. Çfarë mund të na tregojë me siguri për natyrën e veprimtarive të Tij krijuese fakti se "Perëndia është dashuri"?`

Fakti që «Perëndia është dashuria» (1 Gjonit 4:8, 16) përcjell të paktën tre nënkuptime themelore. Së pari, dashuria nga vetë natyra e saj nuk mund të ekzistojë e mbyllur në vetvete, por duhet të shprehet. (Ҫfarë lloj dashurie nuk shprehet)? Dashuria e Perëndisë ndahet nga brenda midis Tre Personave të Hyjnisë dhe nga jashtë në marrëdhëniet e Tij me të gjitha krijesat e Tij. Së dyti, gjithçka që bën Perëndia është një shprehje e dashurisë së Tij të pakushtëzuar dhe të pandryshueshme. Kjo përfshin veprat e Tij krijuese, veprimet e Tij shpenguese dhe madje shfaqjet e gjykimeve të Tij ndëshkuese. Në fakt, “Dashuria e Zotit është shprehur në drejtësinë e Tij jo më pak se, por edhe aq sa në mëshirën e Tij. Drejtësia është themeli i fronit të Tij dhe fryti i dashurisë së Tij»—Ellen G. White, Desire of Ages, p. 762. Dhe së treti, meqenëse Perëndia është dashuria dhe gjithçka që Ai bën shpreh dashurinë e Tij, Ai nuk mund të jetë nismëtari i mëkatit, i cili është në kundërshtim të drejtpërdrejtë me karakterin e Tij.

Por a e kishte vërtet të nevojshme Perëndia që  të krijonte universin? Nga këndvështrimi i sovranitetit të Tij, mund të thuhet "Jo", sepse ishte një vendim i vullnetit të Tij të lirë. Por, nga këndvështrimi i natyrës së Tij të dashur, Ai e donte një univers si një mjet për të shprehur dashurinë e Tij. Dhe sa i mahnitshëm është fakti që Ai krijoi disa forma të jetës, të tilla si njerëzit, jo vetëm të afta për t'iu përgjigjur dashurisë së Perëndisë, por edhe të afta për të ndarë dhe shprehur dashurinë, jo vetëm ndaj Perëndisë, por edhe ndaj të tjerëve. (Shih gjithashtu Marku 12:30, 31).

`Shikoni përreth botës së krijuar. Në çfarë mënyrash mund të shihni në të reflektime të dashurisë së Perëndisë, pavarësisht nga rrënimet e mëkatit? Si mund të mësojmë të nxjerrim mësime shprese nga shprehja e dashurisë së Perëndisë të zbuluar tek Krijimi?`