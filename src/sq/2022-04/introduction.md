### Mbi vdekjen, të vdekurit: Shpresa për të ardhmen

Zoti i krijoi qeniet njerëzore që të gëzonin përjetësinë në një marrëdhënie dashurie me Të dhe me krijimin e Tij. Por, kjo marrëdhënie u shkatërrua nga shfaqja misterioze e mëkatit brenda oborreve qiellore (Isa. 14:12–15, Ezek. 28:12–19, Zbul. 12:7–12) dhe u pasua me rënien në mëkat të Adamit dhe Evës (Zan. 3:1–19, Rom. 5:12). Në mënyrë tragjike, vdekja përfshiu jo vetëm racën njerëzore, por edhe gjithë jetën. Shfaqja e vdekjes mund të shihet sot në gjethet që bien nga pemët, lulet që veniten në vazot tona, kafshët tona shtëpiake të pafajshme që vdesin në agoni dhe të dashurit tanë, që na janë marrë kaq brutalisht. Bota jonë është plot vuajtje dhe lot të pa fshirë.

Me mall për një botë më të mirë, njerëzit kanë pikturuar për vete shumë “parajsa”, në të cilat do të dëshironin të jetonin. Për shembull, në vitin 1933, romancieri anglez James Hilton publikoi librin e tij "Horizonti i Humbur", i cili pak vite më vonë u shndërrua në një film me të njëjtin titull. Filmi tregon gjendjen e vështirë të një aeroplani, të cilit i mbaron karburanti, duke u përplasur përfundimisht në malet Himalaje të mbuluara me dëborë. Piloti vdes në përplasje, por ata pak që mbijetojnë nxirren nga rrënojat dhe shoqërohen nga një grup tibetianësh në luginën parajsore të Shangri-La. Të izoluar nga bota e jashtme, banorët u rritën me dashuri dhe mençuri, duke jetuar një jetë pothuajse të pavdekshme me harmoni dhe gëzim të qëndrueshëm.

Sigurisht, ky është vetëm trillim.

Si qenie njerëzore të vdekshme, ne kemi nevojë për siguri në të tashmen dhe shpresë për të ardhmen. Siç thotë edhe teologu zviceran Emil Brunner, “Ashtu siç është roli i oksigjenit për mushkëritë, ashtu është edhe shpresa për t’i dhënë kuptimin jetës njerëzore. Hiq oksigjenin dhe vdekja ndodh vetiu nga mbytja, hiqe shpresën dhe njerëzimi ngushtohet dhe tkurret nga mungesa e frymëmarrjes; dëshpërimi do të mbizotërojë, duke shprehur paralizën e fuqive intelektuale dhe shpirtërore nga një ndjenjë e pakuptimësisë dhe e mungesës së qëllimit të ekzistencës. Ashtu si fati i organizmit njerëzor varet nga furnizimi me oksigjen, ashtu edhe fati i njerëzimit varet nga furnizimi i tij me shpresë»—Emil Brunner, Eternal Hope (Londër: Lutterworth Press, 1954), p. 7. Në të vërtetë, shpresa biblike na mbështet gjatë krizave ekzistenciale me të cilat përballemi në udhëtimin tonë drejt përjetësisë.

Në kontrast me Shangri-La-in imagjinar të "Horizontit të Humbur", shpresa jonë për jetën e përjetshme "nuk ndjek përralla të sajuara me mjeshtëri" (2 Pjetrit 1:16). Ajo bazohet në premtimin e besueshëm të Perëndisë për një botë të përsosur pa lot, dhimbje apo vdekje (Zbul. 21:1–5). Ky premtim i çmuar frymëzoi kishën apostolike dhe u mbajt dhe u vlerësua nga shumë të krishterë gjatë shekujve. Pa humbur kurrë fuqinë e tij, i njëjti premtim i jep kuptim dhe qëllim jetës sonë të tanishme. Kjo na lejon të shikojmë me besim në të ardhmen. Ajo na siguron se të gjithë të dashurit tanë, që vdiqën duke besuar Krishtin do të ringjallen më në fund nga vdekja për të trashëguar jetën e përjetshme.

Udhëzuesi aktual i studimit të Biblës trajton temën e konfliktit të madh midis së mirës dhe së keqes nga këndvështrimi i dy temave kryesore. Njëra është origjina dhe ekzistenca e vazhdueshme e mëkatit dhe vdekjes. Tema tjetër është puna e qëndrueshme e Perëndisë për të zgjidhur këto probleme dhe për ta rikthyer botën në gjendjen e saj origjinale të përsosur. Theks i veçantë i kushtohet gjithashtu natyrës së vdekshme të qenieve njerëzore dhe se si ringjallja është ajo që të çon në pavdekësi. Në realitet, ne nuk duhet të kemi frikë nga vdekja, sepse Krishti vdiq për ne dhe e mundi fuqinë e vdekjes. Në fakt, ne duhet të ndihemi të sigurtë se Ai mban «çelësat e vdekjes dhe të vendit të të vdekurve»» (Zbul. 1:18).

Këtë tremujor do të eksplorojmë temën e dhimbshme të vdekjes, por përmes lupës së shpresës që na ofrohet nëpërmjet Jezusit.

_Alberto R. Timm, PhD (Andrews University), është drejtor i asociuar i Ellen G. White Estate, Inc. dhe anëtar i Komitetit të Institutit të Kërkimeve Biblike (BRICOM) dhe Komitetit të Institutit të Kërkimeve të Gjeoshkencës (GRICOM). Më parë ai ka shërbyer si president i Seminarit Teologjik Adventist Latino-Amerikan multi-kampus (LATS)._