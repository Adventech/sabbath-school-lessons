---
title:  "Shpirti që mëkaton do të vdesë"
date:  10/10/2022
---

`Lexoni Ezekielin 18:4, 20 dhe Mateun 10:28. Si mund të na ndihmojnë këto vargje të kuptojmë natyrën e shpirtit njerëzor?`

Jeta njerëzore në këtë botë mëkatare është e brishtë dhe kalimtare (Isa. 40:1–8). Asgjë e infektuar nga mëkati nuk mund të jetë e përjetshme nga natyra. “Prandaj, ashtu si nëpërmjet një njeriu të vetëm mëkati hyri në botë dhe vdekja nëpërmjet mëkatit, dhe kështu vdekja u përhap te të gjithë njerëzit, sepse të gjithë mëkatuan” (Rom. 5:12). Vdekja është pasojë e natyrshme e mëkatit, e cila prek gjithë jetën këtu.

Për këtë çështje, ekzistojnë dy koncepte të rëndësishme biblike. Njëra është se qeniet njerëzore dhe kafshët vdesin. Siç thuhet nga Mbreti Solomon, “ ‘Me siguri fati i qenieve njerëzore është si ai i kafshëve; të dy i pret i njëjti fat: Si vdes njëri, vdes edhe tjetri. Të gjithë kanë të njëjtën frymë; njerëzit nuk kanë asnjë avantazh ndaj kafshëve. . . . Të gjithë shkojnë në të njëjtin vend; të gjithë vijnë nga pluhuri dhe të gjithë kthehen në pluhur” (Ekl. 3:19, 20).

Koncepti i dytë është se vdekja fizike e një personi nënkupton ndërprerjen e ekzistencës së tij ose të saj si një shpirt i gjallë (hebr. nephesh). Tek Zanafilla 2:16, 17, Perëndia i kishte paralajmëruar Adamin dhe Evën se nëse do të mëkatonin ndonjëherë, duke ngrënë nga pema e njohjes të së mirës dhe të së keqes, do të vdisnin.

Duke i bërë jehonë këtij paralajmërimi, Zoti e përforcoi këtë tek Ezekieli 18:4, 20: “Shpirti që mëkaton do të vdesë”. Kjo deklaratë ka dy implikime kryesore. Njëra është se, meqenëse të gjitha qeniet njerëzore janë mëkatare, të gjithë ne jemi nën procesin e pashmangshëm të plakjes dhe vdekjes (Rom. 3:9–18, 23). Një implikim tjetër është se ky koncept biblik e bën të pavlefshëm nocionin popullor të një pavdekësie të supozuar natyrore të shpirtit. Nëse shpirti është i pavdekshëm dhe ekziston i gjallë në një mbretëri tjetër pas vdekjes, atëherë ne nuk vdesim vërtet në fund të fundit, apo jo?

Në të kundërt, zgjidhja biblike për dilemën e vdekjes nuk është një shpirt pa trup që migron as në Parajsë, as në purgator, madje as në ferr. Zgjidhja është me të vërtetë ringjallja përfundimtare e atyre që vdiqën në Krishtin. Siç tha Jezusi në predikimin e Tij mbi Bukën e Jetës,

“Çdokush që sheh Birin dhe beson në Të, mund të ketë jetë të përjetshme; dhe unë do ta ringjall ditën e fundit” (Gjoni 6:40).

`Pse siguria e Ardhjes së Dytë, e cila sigurohet nga ardhja e parë e Krishtit (dhe në fund të fundit, çfarë dobie kishte ardhja e parë e Krishtit pa të Dytën?), është kaq thelbësore për gjithçka që ne besojmë? Çfarë shprese do të kishim pa premtimin e kthimit të Tij?`