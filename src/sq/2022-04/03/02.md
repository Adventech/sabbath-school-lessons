---
title:  "Një qenie e gjallë"
date:  09/10/2022
---

`Lexoni Zanafilla 1:24–27 dhe Zanafilla 2:7, 19. Çfarë ngjashmërish dhe ndryshimesh mund të shihni midis mënyrës se si Perëndia i krijoi kafshët dhe njerëzimin? Çfarë na thotë Zanafilla 2:7 për natyrën njerëzore?`

Tregimi i Zanafillës deklaron se në ditën e gjashtë të javës së Krijimit, Zoti Perëndi solli në jetë kafshët tokësore dhe qeniet e para njerëzore, një çift (Zan. 1:24–27). Na thuhet se Ai “krijoi nga toka të gjitha kafshët e egra dhe të gjithë zogjtë e qiellit” (Zan. 2:19). Ai gjithashtu "formoi një njeri nga pluhuri i tokës" (Zan. 2:7).

Ndonëse si kafshët ashtu edhe njeriu ishin bërë njësoj nga «toka», formimi i njeriut dallohej nga ai i kafshëve në dy mënyra kryesore. Së pari, Perëndia i dha formë njeriut fizikisht dhe më pas “i fryu në vrimat e hundës frymën e jetës dhe njeriu u bë një qenie e gjallë” (Zan. 2:7). Ai ishte një ent fizik para se të bëhej i gjallë. Së dyti, Perëndia e krijoi njerëzimin si mashkull ashtu edhe si femër sipas shëmbëlltyrës dhe ngjashmërisë së Hyjnisë (Zan. 1:26, 27).

Zanafilla 2:7 shpjegon se infuzioni i "frymës së jetës" në trupin fizik të Adamit e transformoi atë në "një qënie të gjallë" (në Hebraisht- Nephesh chayyah) ose fjalë për fjalë "një shpirt i gjallë". Do të thotë se secili prej nesh nuk ka një shpirt, që mund të ekzistojë veçmas nga trupi. Përkundrazi, secili prej nesh është një qenie e gjallë ose një shpirt i gjallë. Pretendimi se ky "shpirt" është një entitet i ndërgjegjshëm që mund të ekzistojë i ndarë nga trupi i njeriut është një ide pagane, jo biblike. Kuptimi i natyrës së vërtetë të njerëzimit na pengon të pranojmë nocionin popullor të një shpirti jomaterial dhe të gjitha gabimet e rrezikshme të ndërtuara mbi atë besim.

Nuk ka ekzistencë të vetëdijshme të ndonjë pjese të izoluar të qenies njerëzore të ndarë nga personi në tërësi. Perëndia na krijoi në një mënyrë të frikshme dhe të mrekullueshme, dhe ne nuk duhet të spekulojmë përtej asaj që Shkrimet thonë në të vërtetë për këtë çështje specifike. Në fakt, jo vetëm që vetë natyra e jetës është një mister (shkencëtarët ende nuk mund të bien dakord se çfarë saktësisht do të thotë që diçka të jetë e gjallë), edhe më misterioze është natyra e vetëdijes. Si mundet që me pak kilogramë inde materiale (qeliza dhe kimikate) në kokën tonë, truri të mund të krijojë gjëra jo materiale si mendimet dhe emocionet? Ata që studiojnë këtë ide pranojnë se ne me të vërtetë nuk e dimë.

`Çfarë mrekullie është jeta! Pse duhet të gëzohemi për dhuratën e jo vetëm të jetës, por edhe të jetës së përjetshme, të një mrekullie edhe më të madhe?`