---
title:  "Shpirti kthehet tek Perëndia"
date:  11/10/2022
---

`Lexoni Zanafilla 2:7 dhe Predikuesi 12:1–7. Çfarë kontrasti mund të shihni midis këtyre dy pasazheve biblike? Si mund të na ndihmojnë ato të kuptojmë më mirë gjendjen njerëzore gjatë vdekjes? Shih gjithashtu Zanafilla 7:22.`

Siç është parë tashmë, Bibla na mëson se qenia njerëzore është një shpirt (Zan. 2:7) dhe shpirti pushon së ekzistuari kur trupi vdes (Ezek. 18:4, 20).

Por ç'të themi për "shpirtin"? A nuk qëndron i vetëdijshëm edhe pas vdekjes së trupit? Shumë të krishterë besojnë kështu, dhe ata madje përpiqen të justifikojnë pikëpamjen e tyre duke cituar Predikuesin 12:7, i cili thotë: "Atëherë pluhuri do të kthehet në tokë ashtu siç ishte dhe fryma do t'i kthehet Perëndisë që e dha". . Por kjo deklaratë nuk sugjeron që shpirti i të vdekurit mbetet i vetëdijshëm në praninë e Perëndisë.

Predikuesi 12:1–7 në terma mjaft dramatikë përshkruan procesin e plakjes, që arrin kulmin me vdekjen. Vargu 7 i referohet vdekjes si përmbysja e procesit të krijimit të përmendur në Zanafilla 2:7. Siç u tha tashmë, në ditën e gjashtë të javës së Krijimit “Perëndia formoi njeriun nga pluhuri i tokës dhe i fryu në vrimat e hundës një frymë jete; dhe njeriu u bë një qenie e gjallë” (Zan. 2:7). Por tani, Predikuesi 12:7 na thotë se "pluhuri do të kthehet në tokë ashtu siç ishte dhe fryma do t'i kthehet Perëndisë që e dha". Pra, fryma e jetës që Zoti i dha në vrimat e hundës Adamit dhe që Ai ua ka dhënë edhe të gjithë qenieve të tjera njerëzore, kthehet tek Zoti ose, me fjalë të tjera, thjesht pushon së rrjedhuri brenda dhe përmes tyre.

Duhet të kemi parasysh se Predikuesi 12:7 përshkruan procesin e vdekjes së të gjitha qenieve njerëzore dhe e bën këtë pa bërë dallimin midis të drejtëve dhe të ligjve. Nëse shpirtrat e supozuar të të gjithë atyre që vdesin mbijetojnë si entitete të ndërgjegjshme në praninë e Perëndisë, atëherë a janë shpirtrat e të ligjve me Perëndinë? Kjo ide nuk është në harmoni me mësimin e përgjithshëm të Shkrimeve. Për shkak se i njëjti proces i vdekjes u ndodh edhe njerëzve edhe kafshëve (Predikuesi 3:19, 20), vdekja nuk është gjë tjetër veçse të pushosh së ekzistuari si qenie të gjalla. Siç thuhet nga psalmet, “Ti fsheh fytyrën tënde dhe ata e humbasin fare; ti heq frymën, dhe ata vdesin, duke u kthyer përsëri në pluhurin e tyre” (Ps. 104:29).

`Shpesh themi se vdekja është vetëm pjesë e jetës. Pse është kaq e gabuar? Vdekja është e kundërta e jetës, armiku i jetës. Çfarë shprese të madhe, pra, gjendet në këtë varg: “Armiku i fundit që do të shkatërrohet është vdekja” (1 Kor. 15:26)?`