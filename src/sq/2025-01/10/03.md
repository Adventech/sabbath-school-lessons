---
title:  Dragoi i Zbulesës
date:  03/03/2025
---

Perspektiva gjithëpërfshirëse e sundimtarëve qiellorë në konfliktin kozmik është përmbledhur në librin e Zbulesës, ku djalli përshkruhet si "dragoi i madh", që kundërshton Zotin dhe "mashtron gjithë botën" (Zb. 12:9).

`Lexoni Zbulesën 13:1-8. Çfarë zbulon kjo në lidhje me juridiksionin e dragoit?`

Dragoi (Satani) jo vetëm që lufton kundër Zotit (Zb. 12:7-9) dhe shërbëtorëve të Tij (për shembull, Zb. 12:1-6), por përshkruhet si sundimtari që qëndron pas mbretërive tokësore dhe persekuton popullin e Perëndisë gjatë gjithë epokave.

Dragoi "i dha...fuqinë e tij, fronin e tij, dhe shumë autoritet" bishës nga deti (Zb. 13:2; krahaso me Zb. 13:5; Zb. 17:13, 14). Kësaj bishe nga deti i "jepet një gojë që flet gjëra të mëdha dhe blasfemi, dhe iu dha autoritet të vazhdojë për dyzet e dy muaj" (Zb. 13:5).

Pra, Satani (dragoi) i jep pushtet dhe autoritet sundues një bishe (një fuqie tokësore fetare-politike). Kjo fuqi ushtrohet për të uzurpuar adhurimin që i takon Zotit. Bisha blasfemon emrin e Zotit; gjithashtu bën luftë kundër shenjtorëve të Perëndisë, dhe madje fiton për një periudhë kohe. Ky autoritet dhe juridiksion mbarëbotëror i jepet nga dragoi, sundimtari uzurpues i kësaj bote.

Megjithatë, ka limite të qarta edhe për Satanin dhe agjentët e tij, përfshi kufijtë kohorë. " 'Prandaj gëzohuni, o qiej, dhe ju që rrini në ta! Mjerë ju banorë të tokës e të detit! Sepse zbriti djalli drejt jush duke pasur zemërim të madh, duke ditur se ka pak kohë' " (Zb. 12:12).

Satani "e di se koha e tij është e shkurtër" (Zb. 12:12), dhe ngjarjet e përshkruara te Zbulesa vijojnë përgjatë afateve profetike, të cilat tregojnë kufij specifikë (shiko Zb. 12:14, Zb. 13:5) për mbretërimin e këtyre forcave të liga.

Në të vërtetë, Zoti triumfon në fund. " 'Dhe Perëndia do të thajë çdo lot nga sytë e tyre; dhe vdekja nuk do të jetë më; as brengë, as klithma, as mundim. Sepse gjërat e mëparshme shkuan' " (Zb. 21:4).

`Sado të vështirë ta shohim tani, në fund e mira do të triumfojë përjetësisht mbi të keqen. Pse është kaq e rëndësishme që të mos harrojmë kurrë këtë premtim të mrekullueshëm?`