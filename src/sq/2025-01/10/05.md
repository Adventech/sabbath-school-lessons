---
title:  Sundimtari (i Përkohshëm) i Kësaj Bote
date:  05/03/2025
---

Kemi parë në mësimet e mëparshme se, brenda konfliktit kozmik, Satanit dhe grupeve të tij u jepet përkohësisht juridiksion domethënës në këtë botë, i kufizuar sipas disa rregullave të angazhimit.

Këto rregulla angazhimi kufizojnë jo vetëm veprimet e armikut - djallit dhe grupeve të tij – por, gjithashtu kufizojnë veprimet e Zotit për të eliminuar apo zbutur të keqen (e përkohshme) që bie brenda juridiksionit të armikut. Meqenëse Zoti nuk do i thyejë asnjëherë premtimet e Tij, përtej pikës që ka rënë dakort sipas rregullave të angazhimit – duke i dhënë kështu një farë sundimi të kufizuar dhe të përkohshëm djallit - Zoti i ka kufizuar moralisht veprimet e tij në të ardhmen (pa pakësuar fuqinë e Tij të vërtetë).

`Lexoni Gjoni 12:31, Gjoni 14:30, Gjoni 16:11, 2 Korintasve 4:4, dhe Luka 4:6. Çfarë mësojnë këto tekste për sundimin e armikut në këtë botë?`

Dhiata e Re përcakton një përplasje mbretërish, mbretëria e dritës dhe e errësirës, ku errësira vjen nga Satani dhe rebelimi i tij. Një pjesë e misionit të Krishtit ishte të mposhtte mbretërinë e Satanit: "Prandaj është shfaqur Biri i Perëndisë, për të shkatërruar veprat e djallit" (1 Gjonit 3:8).

Megjithatë, ka "rregulla", që kufizojnë atë që Perëndia mund të bëjë ndërkohë që i qëndron besnik parimeve të qeverisjes së Tij. Këta kufij përfshijnë të paktën (1) dhënien e vullnetit të lirë për krijesat dhe (2) rregullat konvencionale të angazhimit, për të cilat nuk jemi të vetëdijshëm, të paktën tani për tani. Këto pengesa dhe kufizime në veprimin hyjnor kanë implikime serioze për aftësinë morale të Perëndisë për të kufizuar dhe/ose eleminuar menjëherë të keqen në këtë botë. Kështu, ne shohim të keqen dhe vuajtjen që vazhdon, gjë e cila në të vërtetë mund të bëjë që shumë njerëz të vendosin në pikëpyetje ekzistencën e Perëndisë dhe mirësinë e Tij. Sidoqoftë, pasi të kuptohet prapaskena e konfliktit të madh, dhe kufijtë që Zoti ka vendosur në lidhje me mënyrën sesi vepron me të keqen, mund të kuptojmë më mirë deri diku arsyen pse gjërat janë kështu siç janë - të paktën deri në triumfin përfundimtar të Zotit mbi të keqen.

`Si na ndihmon fakti se Jezusi e quan Satanin "sundimtar" të kësaj bote, për të kuptuar sadopak, ekzistencën e së keqes në botë tani? Sa ngushëlluese është të dish, se në të vërtetë, ai është vetëm një sundimtar i përkohshëm!`