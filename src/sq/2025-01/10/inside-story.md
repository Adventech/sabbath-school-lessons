---
title:  Histori misionare
date:  07/03/2025
---

#### Nuk mund të jetoj kështu!

_Jin-Seok_

Jin-Seok ishte vetëm 2 vjeç kur babai i tij vdiq. Ai nuk ka kujtime rreth të atit. I ati kishte qenë pastor Adventist në Korenë e Jugut dhe Mamaja i rriti vetë Jin-Seok dhe vëllain e tij. Besimi i saj ishte edhe besimi i Jin-Seok derisa ai u bë adoleshent. Atëherë, Jin-Seok filloi të kishte mendimet e veta dhe refuzonte të besonte te Perëndia. Ai mendonte: “Nëse Perëndia ekziston, pse Ai e lejoi babin të vdiste?”

Ai i tha Perëndisë:

— Nëse Ti ekziston, më vrit edhe mua. Nuk mund të jetoj kështu!

Kur ai ishte 15 vjeç, vendosi që nuk duronte dot më. Gjatë adhurimit në familje, ai u ngrit dhe grisi Biblën.

— Mami, mos më thuaj të besoj te Perëndia, — tha ai.

Pas kësaj, ai e la shkollën dhe u largua nga shtëpia. Gjatë 10 viteve në vazhdim, Jin-Seok përdori duhanin, piu alkool dhe e kaloi kohën me shokë jobësimtarë. Ai nuk kishte Bibël dhe i urrente Kristianët, veçanërisht Adventistët.

Një ditë, pa dashur, ai shkoi në kampusin e një universiteti Adventist, në Seul. Ai po shoqëronte një mik që duhet të bënte diçka në Universitetin Sahmiok. Ndërsa priste mikun të mbaronte punë, ai donte të pinte cigare por cigarja nuk lëjohej në universitet. Kështu, ai kërkoi një vend të fshehur, ku nuk do ta shihte njeri. Gjeti një si park të vogël, disi larg, me pemë dhe shkurre, u ul aty dhe ndezi cigaren. Teksa i hidhte sytë rreth e rrotull, i zuri syri një varg Biblik, të gdhendur në një gur. Ai e kuptoi se gjendej në kopshtin e lutjes të universitetit.

Zemra e tij u mbush me emocione. Ai nuk kujtonte asgjë nga i ati por e dinte se ai kishte studiuar për pastor në atë universitet. Kishte shumë mundësi që i ati të ishte lutur në atë kopsht lutjeje. Pastaj ai filloi të mendontë për të ëmën. Kishte marrë vesh se ajo ishte shumë e sëmurë. Shumë njerëz i kishin thënë se nuk do të jetonte gjatë.

Zemra e tij u mbush me hidhërim. I ati kishte vdekur kur ai  kishte qenë 2 vjeç dhe tani e ëma po vdiste, kur ai ishte 25 vjeç.

— Nuk mund të jetoj kështu! — tha ai.

Tani, Jin-Seok filloi të ndihej keq për të ëmën. Ai  mendoi: “Mamaja e humbi bashkëshortin. Ajo ka dy djem por më humbi edhe mua. Unë po ia thyej zemrën dhe tani ajo është duke vdekur.”

Lotët i rodhën. Aty, në kopshtin e lutjes të universitetit, me cigare të ndezur, ai i foli Perëndisë për herë të parë, në shumë vite.

— Perëndi, nëse Ti vërtet ekziston, të lutem më ndihmo. — u lut ai. — Të lutem ndihmo mamin. Nëse bën diçka, do të ta jap zemrën. Do të të jap jetën time.

Pak pas kësaj lutjeje, mamaja filloi të përmirësohej dhe Jin-Seok e mbajti premtimin. Ai u bë pastor, ashtu si i ati. Ai studioi te Universiteti Samiok, ashtu si i ati.

Mamaja ishte shumë e gëzuar!

Por historia nuk mbaroi këtu. Jin-Seok u martua, pati një vajzë dhe tani ndihmon në rritjen en katër djemve që nuk i kanë baballarët. Ai kujton si u rrit pa të atin dhe filloi të kujdesej për djemtë, me mbështetjen e anëtarëve të kishës së tij, në Korenë e Jugut.

Djemtë, që tani janë adoleshentë, kanë një jetë ndryshe nga ajo e Jin-Seokut, në atë moshë, për shkak të kujdesit të tij. Ata e dinë se ka një At në qiell që i do edhe më shumë. Të katër djemtë ia dhanë zemrën Jezusit nëpërmjet pagëzimit.

Jin-Seok shpreson t’i dërgojë në një shkollë të mesme Adventiste. Ai shpreson se ata do të bëhen misionarë.

Ditët kur ai thoshte: “Nuk mund të jetoj kështu!” janë tepër të largëta tani. Ai kuptoi se ia vlen të jetosh me Perëndinë  dhe pret të takojë të atin, kur Jezusi të vijë sërish.

Një pjesë e ofertave të Sabatit të 13të këtë tremujor do të shkojë në Akademinë Hankok Sahmiok, kur Jin-Seok shpreson të dërgojë djemtë e tij te adoptuar, për të vazhduar shkollën. Oferta tuaj do të ndihmojë në hapjen  e një qendre trajnimi misionar dhe palestër për shkollën. Faleminderit që planifikoni një ofertë bujarë për në 29 mars.

**Fakt i shpejtë**

- Koreja u kontrollua nga Japonia që në vitin 1910 deri në fund të Luftës së Dytë Botërore. Aleatët e ndanë Korenë në dy pjesë, midis Bashkimit Sovietik, që kishte pushtuar pjesën veriore dhe Shteteve të Bashkuara që kishin pjesën jugore. Në vitin 1950, komunistët në veri pushuan jugun, duke shkaktuar kështu Luftën Koreane, e cila vazhdoi deri në 1953. Lufta nuk mbaroi ndonjëherë zyrtarisht dhe dy pjesët e Koresë vazhdojnë të ndara.