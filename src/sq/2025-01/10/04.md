---
title:  Rasti i Jobit
date:  04/03/2025
---

Në librin e Jobit na jepen disa njohuri magjepsëse për realitetin e konfliktit të madh.

`Lexoni Jobi 1:1-12 dhe Jobi 2:1-7. Çfarë parime të konfliktit të madh na zbulohen këtu?`

Në këto vargje mund të shohim shumë detaje të rëndësishme. Së pari, duket se ka një lloj skene të këshillit qiellor, jo thjesht një dialog midis Zotit dhe Satanit; qenie të tjera qiellore janë të përfshira.

Së dyti, ekziston një mosmarrëveshje që duket nga fakti se Zoti e pyet Satanin nëse e kishte konsideruar Jobin. Ta konsideronte Jobin për çfarë? Kjo pyetje ka kuptim në kontekstin e një polemike më të madhe dhe të vazhdueshme.

Së treti, ndërkohë që Zoti deklaron Jobin si të pafajshëm, të drejtë dhe me frikë Perëndie, Satani thotë se Jobi duket sikur ka frikë Perëndie vetëm për shkak se Zoti e mbron atë. Kjo përfundon në shpifje ndaj karakterit të Jobit dhe të Zotit gjithashtu (krahaso me Zb. 12:10, Zak. 3).

Së katërti, Satani pretendon se mbrojtja e Perëndisë për Jobin është e padrejtë dhe e bën të pamundur për Satanin që të vërtetojë pretendimet e tij. Kjo tregon disa kufij ekzistues për Satanin (rregullat e angazhimit), dhe se Satani në dukje u përpoq të lëndojë Jobin.

Zoti i përgjigjet akuzës së Satanit para këshillit qiellor duke e lejuar Satanin të vërë në provë teorinë e tij, por brenda kufijve. Së pari i lejon Satanit pushtet mbi "gjithçka që Jobi ka", por e ndalon ta lëndojë atë personalisht (Job. 1:12). Më vonë, pasi Satani pretendon se Jobi kujdeset vetëm për veten, Zoti e lejon Satanin ta lëndojë personalisht Jobin, por duhet t'ia kursejë jetën (Jobi 2:3-6).

Satani sjell fatkeqësi të shumta kundër familjes së Jobit, por në çdo rast Jobi vazhdon të bekojë emrin e Zotit (Jobi 1:20-22; Jobi 2:9, 10), duke nxjerrë të rreme akuzat e Satanit.

Mësojmë shumë gjëra këtu, si rregullat e angazhimit në konfliktin kozmik. Ka parametra në gjykatën qiellore brenda të cilave mund të zgjidhen akuzat e ngritura kundër Zotit, por pa shkelur parimet e shenjta që trashëgohen nga dashuria, themeli i qeverisjes së Perëndisë dhe nga mënyra sesi drejton universin dhe qeniet inteligjente në të.

Këto skena qiellore në librin e Jobit na ofrojnë njohuri interesante në lidhje me realitetin e konfliktit të madh, dhe si luhet këtu në tokë.