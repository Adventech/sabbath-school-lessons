---
title:  Një Engjëll i Vonuar
date:  02/03/2025
---

Siç e kemi parë, "perënditë" e rreme të kombeve ishin demonë të maskuar. Dhe, diku tjetër shohim dëshmi se sundimtarët qiellorë demonikë ndonjëherë qëndrojnë prapa sundimtarëve tokësorë. Edhe engjëjt e dërguar nga Zoti mund të kundërshtohen nga forcat e armikut.

`Lexoni Danieli 10:1-14 me vëmendje të veçantë te vargjet 12, 13. Çfarë na mësojnë këto vargje në lidhje me konfliktin kozmik? Si e kuptoni engjëllin e dërguar nga Zoti, që u "kundërshtua" për njëzet e një ditë?`

Si mund të ndodhë që një engjëll i dërguar nga Zoti të "kundërshtohet" për tri javë? Duke qenë i gjithëfuqishëm, Zoti zotëronte fuqinë për t'iu përgjigjur Danielit menjëherë - domethënë, nëse do të zgjidhte kështu. Nëse do të ushtronte fuqinë e Tij për ta bërë këtë, Ai do i shfaqte një engjëll Danielit menjëherë. Megjithatë, engjëlli i dërguar nga Zoti u "kundërshtua" nga "princi i mbretërisë së Persisë" për tri javë të plota. Çfarë po ndodh këtu?

"Për tri javë Gabrieli luftoi me fuqitë e errësirës, duke u përpjekur t'i kundërvihet ndikimeve në punët dhe mendjen e Kirit... Gjithçka që mund të bënte qielli për popullin e Zotit u bë. Fitorja u mundësua më në fund; forcat e armikut u mbajtën nën kontroll të gjitha ditët e Kirit dhe të gjitha ditët e djalit të tij, Kambizit" - Ellen G. White, Patriarkë dhe Profetë, f. 572.

Në mënyrë që një konflikt i tillë të ndodhë, Zoti nuk duhet të ushtrojë gjithë fuqinë e Tij. Armikut i duhet lënë një liri dhe fuqi e mirëfilltë që nuk hiqet në mënyrë kapriçioze, por kufizohet nga disa parametra të njohur për të dyja palët (detajet e të cilave nuk na zbulohen). Duket se duhet të ketë pasur parametra në konfliktin kozmik që edhe engjëjt e Zotit i mbajnë, të cilave në mësimet e ardhshme do iu referohemi si "rregullat e angazhimit".

Në një farë mënyre, kuptimi i këtyre limiteve mund të mos jetë i vështirë nëse kapim idenë, se Zoti vepron vetëm nga dashuria, dhe ajo dashuri, jo imponimi, është themeli i qeverisjes së Tij. Kjo ide, se Zoti vepron vetëm përmes parimeve që burojnë nga dashuria, mund të na ndihmojë të kuptojmë më mirë konfliktin e madh.

`Si i keni përjetuar limitet e të vepruarit vetëm përmes parimeve të dashurisë dhe jo të detyrimit? Çfarë mësime mësuat për kufijtë e pushtetit?`