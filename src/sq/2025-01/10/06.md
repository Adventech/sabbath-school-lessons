---
title:  Kufijtë dhe Rregullat
date:  06/03/2025
---

Konflikti kozmik është kryesisht një mosmarrëveshje në lidhje me karakterin e Zotit, e shkaktuar nga akuzat shpifëse të djallit kundër mirësisë, drejtësisë dhe qeverisjes së Zotit. Është një lloj padie për besëlidhjen kozmike.

Një konflikt i tillë nuk mund të zgjidhet me ushtrimin e fuqisë, por përkundrazi, duke demonstruar.

Nëse ngrihen akuza serioze kundër një personi në pushtet, mënyra më e mirë (dhe ndoshta e vetme) për t'i mposhtur ato do të ishte lejimi i një hetimi të lirë, të drejtë dhe të hapur. Nëse akuzat kërcënojnë gjithë qeverisjen (e dashurisë), nuk munden thjesht të fshihen nën tapet.

Çfarë do të thotë e gjithë kjo për të kuptuar konfliktin kozmik dhe problemin e së keqes? Nëse Zoti bën një premtim, a do e thyente ndonjëherë atë? Sigurisht që jo. Për aq sa Zoti pajtohet me rregullat e angazhimit, veprimet e Tij në të ardhmen do të kufizoheshin (moralisht). Kështu, e keqja do të bjerë brenda kufijve të përkohshëm të mbretërisë së errësirës.

`Lexoni Marku 6:5 dhe Marku 9:29. Çfarë na tregojnë këto tekste në lidhje me faktin se edhe veprimi hyjnor mund të jetë i lidhur me faktorë si besimi dhe lutja?`

Në të dyja këto tregime, duket se ka disa kufij ose rregulla të angazhimit, të lidhura në mënyrë dinamike me gjëra të tilla si besimi dhe lutja. Në vende të tjera shohim prova të bollshme se lutja bën një ndryshim në këtë botë, duke hapur rrugë për veprimin hyjnor, që mund të mos jetë (moralisht) i disponueshëm në mënyrë tjetër. Sidoqoftë, nuk duhet të gabojmë duke menduar se besimi dhe lutja janë faktorët e vetëm. Ka të ngjarë të ketë shumë faktorë të tjerë për të cilët nuk jemi në dijeni.

Kjo përshtatet me atë që kemi parë më parë në lidhje me rregullat e angazhimit. Siç e kemi thënë, ka disa rregulla angazhimi në konfliktin e madh që kufizojnë atë që Zoti mund të bëjë moralisht, të paktën tani për tani. Në këtë mënyrë, disa të këqija mund të jenë brenda mbretërisë së përkohshme të errësirës.

`Lexoni Romakët 8:18 dhe Zbulesa 21:3, 4. Si ju japin këto tekste konfidencën se, megjithëse ka shumë gjëra që nuk i dimë, mund të besojmë se Zoti di çfarë është më e mira, dëshiron atë që është më e mirë, dhe do t'i japë fund së keqes dhe të sjellë lumturinë e përjetshme?`