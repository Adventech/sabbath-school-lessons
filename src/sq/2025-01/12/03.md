---
title:  Dy Mëkatet e Mëdha
date:  17/03/2025
---

Sipas Vetë Jezusit, dy urdhërimet më të mëdha janë dashuria për Zotin dhe dashuria për njëri-tjetrin. Dhe mbajtja e këtyre urdhërimeve përfshin sakrifica, që tregojnë në mënyrë të prekshme dashurinë ndaj të tjerëve, gjë e cila është gjithë qëllimi i të ndjekurit të gjurmëve të Jezusit.

Tani, nëse dy urdhërimet më të mëdha janë dashuria për Perëndinë dhe dashuria për njëri-tjetrin, cilat janë dy mëkatet më të mëdha?

`Lexoni Psalmin 135:13-19. Çfarë na zbulon kjo për një mëkat të zakonshëm që theksohet gjatë Shkrimit?`

Dhiata e Vjetër gjithmonë thekson rëndësinë e dashurisë për Zotin mbi gjithçka tjetër (shiko Lgj. Përt. 6:5). Kjo është e lidhur ngushtë me mëkatin e madh të idhujtarisë, që është e kundërta e dashurisë për Zotin.

`Lexoni Zakaria 7:9-12. Sipas profetit Zakaria në këtë pasazh çfarë dënon Zoti? Si lidhet ajo dhe mëkati i idhujtarisë me dy urdhërimet e mëdha?`

Nuk është vetëm idhujtaria ndaj së cilës Zoti përgjigjet me zemërimin e dashurisë, por keqtrajtimi i popullit të Tij, qoftë ky individualisht apo bashkërisht. Zoti zemërohet me padrejtësinë, sepse Zoti është dashuri.

Dy mëkatet e mëdha të theksuara në Dhiatën e Vjetër janë thyerjet e dy urdhërimeve të mëdha: të duash Perëndinë dhe të duash njëri-tjetrin. Dy mëkatet më të mëdha janë mungesa e dashurisë. Me pak fjalë, nuk mund të mbani urdhërimet nëse nuk doni Zotin dhe, nëse nuk doni njëri-tjetrin.

Në të vërtetë, 1 Gjonit 4:20, 21 thotë: "Po të thotë dikush: 'unë e dua Perëndinë' dhe urren vëllanë e vet, është gënjeshtar, sepse ai që nuk do vëllanë e vet të cilin e sheh, si mund të dojë Perëndinë që nuk e sheh? Dhe ky është urdhërimi që kemi marrë nga Ai: ai që do Perëndinë, të dojë edhe vëllanë e vet".

`Si e shpjegoni pse dashuria për Perëndinë nuk mund të veçohet nga dashuria për të tjerët? Si e kuptoni këtë lidhje të pathyeshme?`