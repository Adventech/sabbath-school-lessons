---
title:  Zoti e Do Drejtësinë
date:  18/03/2025
---

Shkrimi deklaron se Zoti e do drejtësinë dhe e urren të keqen (për shembull, Ps. 33:5, Isa. 61:8), dhe shqetësohet thellësisht për padrejtësinë, e cila ngjall indinjatë të drejtë në emër të të gjithë atyre që janë viktima të padrejtësisë. Gjatë gjithë Dhiatës së Vjetër dhe të Re, Zoti është vazhdimisht i pasionuar në favor të të shtypurve, teksa shpreh zemërimin e drejtë kundër viktimizuesve dhe shtypësve.

`Lexoni Psalmi 82. Si e shpreh ky psalm shqetësimin e Perëndisë për drejtësinë në këtë botë? Çfarë kuptimi mund të ketë për ne sot?`

Siç e thonë shumë komentatorë, ky pasazh dënon sundimtarët tokësorë si përgjegjës për padrejtësitë në botë, si dhe është gjithashtu një referencë e rastit kur Zoti gjykon sundimtarët qiellorë ("perënditë"), që qëndrojnë pas gjykatësve dhe sundimtarëve të korruptuar tokësorë (forcat demonike). Në mënyrë specifike, sundimtarët pyeten, "Deri kur do të gjykoni padrejtësisht dhe do të mbani anën e të pabesëve?" (Ps. 82:2).

Më tej, u urdhërohet: "Mbroni të varfrit dhe jetimët; bëni drejtësi për të pikëlluarit dhe nevojtarët. Çlironi të mjerin dhe nevojtarin; shpëtojeni nga dora e të pabesit" (Ps. 82:3, 4). Këtu dhe në vende të tjera, profetët e Dhiatës së Vjetër parashtruan një thirrje të qartë për drejtësi. Ky nuk është shqetësim periferik i Shkrimit; është thelbësor për mesazhin e profetëve në gjithë Dhiatën e Vjetër dhe për mesazhin që Jezusi dha kur ishte në mish.

Nuk është sekret se çfarë do dhe kërkon Perëndia nga ata që thonë se e duan dhe i binden Atij. Ai specifikon shumë qartë tek Mikea 6:8 (dhe pasazhe të ngjashme): "O njeri, Ai të ka bërë të njohur atë që është e mirë; dhe çfarë kërkon Zoti nga ti, përveç se të zbatosh drejtësinë, të duash mëshirën dhe të ecësh përulësisht me Perëndinë tënd?".

Ky sentiment përsëritet në gjithë Shkrimin. Për shembull, Jezusi tha: " 'Prej kësaj do t'ju njohin të gjithë që jeni dishepujt e Mi, nëse keni dashuri për njëri-tjetrin' " (Gjoni 13:35; krahaso me 1 Gjoni 4:8-16).

`Si do dukeshin familjet dhe kishat tona nëse do të përqendroheshim tek Mikea 6:8 dhe do ta zbatonim qëllimisht si me fjalë ashtu dhe me vepra? Në çfarëdo konteksti në të cilin ndodheni, si mund të shfaqej më mirë zbatimi i këtyre parimeve?`