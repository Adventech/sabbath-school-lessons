---
title:  Kush Është Fqinji Im?
date:  20/03/2025
---

Në tregimin e Lukës, menjëherë pasi Jezusi deklaron dy urdhërimet më të mëdha të dashurisë për Zotin dhe dashurisë për të afërmin, një mësues i ligjit, "duke dashur të justifikojë veten, i tha Jezusit, 'Kush është fqinji im?' " (Luka 10:29). Në përgjigje të kësaj, Jezusi tregon shëmbëlltyrën e njohur tashmë, por tronditëse, të Samaritanit të mirë.

`Lexoni shëmbëlltyrën e Samaritanit të mirë tek Luka 10:25-37. Çfarë thotë ky pasazh, duke marrë parasysh thirrjen e profetëve për mëshirë dhe drejtësi dhe padrejtësinë që grupe të ndryshme njerëzish u kanë shkaktuar të "tjerëve" gjatë historisë së njerëzimit?`

Jezusi nuk foli vetëm për drejtësinë; Ai erdhi për ta bërë atë. Ai ishte dhe do të jetë përmbushja e thirrjes profetike dhe dëshirës për drejtësi (shiko Luka 4:16-21 nën kontekstin e Isaia 61:1, 2). Ai është dëshira e gjithë kombeve, veçanërisht e atyre që pranojnë nevojën për t'u çliruar.

Në kontrast të drejtpërdrejtë me armikun, i cili kapet pas fuqisë dhe u përpoq të uzurpojë fronin e Perëndisë, Jezusi e përuli Veten dhe u identifikua me ata nën mëkat, padrejtësi dhe shtypje (pa u infektuar vetë nga mëkati), dhe Ai e mundi armikun, duke ofruar Veten në dashuri në mënyrë që të vendoste drejtësi si Ai që është i drejtë dhe Shfajësuesi i gjithë atyre që besojnë. Si mund të themi që jemi të shqetësuar për ligjin për të cilin Krishti vdiq që ta mbante, nëse nuk shqetësohemi për ato që Krishti i quan gjërat më të rëndësishme të ligjit?

Psalmi 9:8, 9 thotë, "Ai do të gjykojë botën me drejtësi, do t'i gjykojë popujt me paanësi. Zoti do të jetë strehimi i papushtueshëm për të shtypurin, një strehim i papushtueshëm në kohë ngushtice". Po kështu, Psalmi 146:7-9 shton, se Zoti "u jep të drejtë të shtypurve" dhe "ushqim të uriturve. Zoti çliron të burgosurit. Zoti u hap sytë të verbërve, Zoti ngre ata që janë rrëzuar, Zoti i di të drejtët. Zoti mbron të huajt, ndihmon jetimin dhe gruan e ve, por përmbys udhën e të pabesëve".

A mund ta thotë më qartë se kaq Fjala e Zotit që duhet të ndihmojmë ata përreth nesh, që janë në nevojë dhe shtypen?

`Çfarë mund të mësojmë nga jeta dhe shërbesa e Jezusit në lidhje me shërbesën për ata që janë nevojtarë? Edhe nëse nuk mund të bëjmë mrekulli siç bëri Ai, si mund të bëhet ndihma jonë për të tjerët "një mrekulli"?`