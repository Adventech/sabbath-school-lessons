---
title:  Një Zot i Penduar?
date:  05/02/2025
---

A mundet Zoti "të pendohet"? Nëse po, çfarë do të thotë kjo? Ne kemi parë që karakteri i Zotit nuk ndryshon kurrë. Megjithatë, disa tekste biblike flasin për Zotin që "pendohet" ose "ndryshon mendje". Të paktën për njerëzit pendimi përfshin pohimin se dikush ka bërë diçka të gabuar. Atëherë, si mundet që disa pasazhe biblike e tregojnë Zotin sikur "pendohet"?

`Lexoni Eksodi 32:14 dhe krahasojeni me Jeremia 18:4-10. Çfarë mendoni për këto përshkrime në lidhje me "ndryshimin e mendjes" së Perëndisë?`

Në këtë dhe pasazhe të tjera, Zoti përshkruhet se ndërron mendje për gjykimin si rezultat i disa pendesave apo një farë ndërmjetësimi për njerëzit. Zoti premton se, nëse njerëzit do të kthehen nga rrugët e tyre të këqija, Ai do heqë dorë nga gjykimi që kishte planifikuar. Kthimi i Zotit nga gjykimi në varësi të pendesës së njerëzve është një temë që gjendet shpesh në Shkrimet.

`Lexoni Numrat 23:19 dhe 1 Samuelit 15:29. Çfarë na mësojnë këto vargje në lidhje me faktin nëse Zoti "pendohet" apo "ndërron mendje"?`

Këto pasazhe thonë në mënyrë të qartë se Zoti "nuk është si njeriu që të pendohet" (1 Sam. 15:29) dhe

"Zoti nuk është një njeri, që mund të gënjejë, as edhe bir njeriu që mund të pendohet. Kur ka thënë një gjë, nuk do ta bëjë? Ose kur ka shpallur një gjë, nuk do ta kryejë?" (Num. 23:19). Kur i lexojmë duke konsideruar pasazhet e tjera, këto vargje nuk mund të thonë se Zoti nuk "pendohet" asnjëherë, por përkundrazi tregojnë të vërtetën se Ai nuk "pendohet" në mënyrat sesi pendohen njerëzit. Zoti gjithmonë i mban premtimet e Tij dhe, ndërkohë që ndryshon drejtim në varësi të pendimit njerëzor, Ai gjithmonë e bën këtë në përputhje me mirësinë e Tij dhe Fjalën e Tij. Zoti heq dorë nga gjykimi si përgjigje e pendesës, pikërisht pasi karakteri i Tij është mirësi, drejtësi, dashuri, dhe mëshirë.

`Cila është domethënia e përshkrimeve biblike në lidhje me "pendimin" hyjnor? Çfarë na përcjell kjo në lidhje me qëndrueshmërinë e karakterit të Perëndisë përkrah faktit se Zoti hyn në marrëdhënie të vërteta, që kanë një ndikim mbi Të?`