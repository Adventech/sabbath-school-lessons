---
title:  Zoti Është Tërësisht i Mirë dhe i Drejtë
date:  03/02/2025
---

Zoti nuk pretendon thjesht të dojë drejtësinë dhe t'i thërrasë njerëzit të duan dhe të bëjnë drejtësi, por Vetë Zoti është shembull i përsosur dhe i palëkundur i këtyre tipareve. Shkrimi mëson se Perëndia është tërësisht i shenjtë, besnik, i drejtë dhe i dashur. Vetëm Zoti bën gjithmonë atë që është e dashur dhe e drejtë. Ai nuk gabon asnjëherë.

`Lexoni Ligjin e Përtërirë 32:4 dhe Psalmin 92:15. Çfarë na mësojnë këto pasazhe në lidhje me besnikërinë dhe drejtësinë e Perëndisë?`

Këto dhe shumë pasazhe të tjera thonë se Zoti është i drejtë dhe i dashur - "nuk ka padrejtësi në Të" (Ps. 92:15; krahaso me Ps. 25:8, Ps. 129:4). Zoti "nuk do të bëjë asnjë padrejtësi. Çdo mëngjes Ai sjell në dritë drejtësinë pa munguar asnjëherë, por i padrejti nuk njeh turp" (Sof. 3:5). Vini re kontrastin e drejtpërdrejtë të karakterit të Perëndisë me atë të atyre që duan padrejtësinë.

Zoti e di dhe do atë çfarë është më e mira për të gjithë, dhe vazhdimisht vepron për të sjellë rezultatin më të mirë për të gjithë ata që janë të përfshirë.

`Lexoni Psalmi 9:7, 8 dhe Psalmi 145:9-17. Çfarë na mësojnë këto vargje për Perëndinë?`

Zoti i Biblës është "një gjykatës i drejtë" (Ps. 7:11) dhe asnjë e keqe nuk banon me Të (Ps. 5:4). Siç mëson edhe 1 Gjonit 1:5, "Zoti është i drejtë dhe në Të nuk ka fare errësirë" (NKJV). Në të vërtetë, Perëndia nuk është vetëm përsosmërisht i mirë, por sipas Jakobit 1:13  "Zoti nuk mund të tundohet nga e keqja" (krahaso me Hab. 1:13).

Në gjithë këtë, mirësia dhe lavdia e Zotit janë të lidhura në mënyrë të pandashme. Ndërkohë që shumë e bëjnë fuqinë idhull, Zoti është i gjithëfuqishëm, por Ai e ushtron fuqinë e Tij vetëm në mënyra të drejta dhe të dashura. Nuk është rastësi kur Moisiu e pyeti Perëndinë,

" 'Më trego lavdinë Tënde'" dhe Zoti iu përgjigj, " 'Unë do të bëj që e gjithë mirësia Ime të kalojë para teje' " (Eks. 33:18, 19, NKJV).

`Pse një Zot kaq i mirë lejon kaq shumë të keqe në këtë botë? Diskutoni përgjigjen tuaj në klasë.`