---
title:  Mbajeni Fort Dashurinë dhe Drejtësinë
date:  06/02/2025
---

Shkrimet mësojnë vazhdimisht se " 'ZOTI Perëndia yt, është Perëndia, Perëndia besnik që respekton besëlidhjen e Tij dhe tregohet i mbarë deri në brezin e njëmijtë ndaj atyre që e duan dhe që zbatojnë urdhërimet e Tij' " (Lgj. Përt.7:9). Karakteri i Tij i mirësisë dhe dashurisë u shfaq nga Jezusi në kryq (shiko Rom. 3:25, 26; Rom. 5:8). Sipas Psalmit 100:5, "Zoti është i mirë; mirësia e Tij është e përjetshme, dhe besnikëria e Tij vlen për të gjithë brezat" (ESV; krahaso me Ps. 89:2). Kështu, Zotit mund t'i besohet; Ai u jep vetëm dhurata të mira fëmijëve të Tij (Jakobi 1:17; krahaso me Luka 11:11-13). Në fakt, Ai u dhuron gjëra të mira edhe atyre që pozicionohen si armiq të Tij.

`Lexoni Mateu 5:43-48. Çfarë mëson kjo për dashurinë e mahnitshme të Perëndisë? Si duhet të veprojmë ndaj të tjerëve në dritën e këtij mësimi të Jezusit?`

Mateu 5 e përshkruan dashurinë e Perëndisë si dashuri të përsosur. Dashuria e papërsosur është dashuria që do vetëm ata që të duan. Por Zoti do edhe ata që e urrejnë, edhe ata që pozicionohen si armiq të Tij. Dashuria e Tij është e plotë dhe, për këtë arsye, e përsosur.

Megjithëse dashuria dhe mëshira e Perëndisë tejkalojnë çdo pritshmëri të arsyeshme, ajo kurrë nuk anashkalon apo bie ndesh me drejtësinë. Përkundrazi, ajo bashkon drejtësinë dhe mëshirën (Ps. 85:10). Po kështu, Bibla na nxit: " 'Vepro me dhembshuri dhe ndershmëri dhe ki gjithnjë shpresë tek Perëndia yt' " (Hos. 12:6). Në një version tjetër shkruhet, "Mbajeni fort dashurinë dhe drejtësinë" (Hos. 12:6, ESV; krahaso me Luka 11:42).

Në fund, Vetë Zoti do të sjellë drejtësi të përsosur. Romakët 2:5 mësojnë se "gjykimi i Tij i drejtë do të zbulohet" (Rom. 2:5, ESV). Më në fund, të shpenguarit do të këndojnë: " 'Të mëdha dhe të mrekullueshme janë veprat e Tua, o Zot, Perëndi i plotfuqishëm! Të drejta dhe të vërteta janë udhët e Tua, o Mbret i kombeve! Kush nuk do të të druajë, o Zot, dhe nuk do të lëvdojë emrin Tënd? Sepse vetëm Ti je i Shenjtë. Sepse të gjitha kombet do të vijnë dhe do të adhurojnë përpara Teje, sepse gjykimet e Tua u shfaqën' " (Zb. 15:3, 4; krahaso me Zb. 19:1, 2).

`Isaia 25:1 shpall, "O ZOT, Ti je Perëndia im. Unë do të të përlëvdoj, dhe do të kremtoj emrin tënd, sepse ke bërë gjëra të mrekullueshme, projekte të konceptuara shumë kohë më parë, dhe të realizuara me besnikëri dhe vërtetësi". Si mund të mësojmë ta lavdërojmë perëndinë, edhe në kohë të këqija? Në çfarë mënyra vetë jeta juaj mund të jetë një ofertë lavdërimi për perëndinë në një mënyrë që nxit drejtësinë në sferën tuaj të influencës?`