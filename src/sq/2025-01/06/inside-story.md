---
title:  Histori misionare
date:  07/02/2025
---

#### T’i japësh një mundësi Biblës (Pjesa 3)

_Bold Batsuk_

Shënim: Kjo histori tregon se si Bold Batsuk, pastori i parë Adventist, ia dha zemrën Jezusit në fillim të viteve 1990. Sabatin e kaluar ndaluam në momentin kur Boldi filloi të kishte shumë vështirësi kur hyri në universitet për të studiuar anglisht. Ai i kërkoi motrës ta prezantonte me disa amerikanë që mësonin anglisht dhe rreth Perëndisë. Ai ishte i vendosur të mësonte anglisht dhe, nëse ishte e nevojshme, do t’u tregonte se nuk kishte vend për Krishtërimin në Mongoli.

Amerikanët nuk mblidheshin për të adhuruar në kishë por në dhomën e ndënjes së shtëpisë së tyre në kryeqytetin e Mongolisë, Ulanbatar.. Ata e pritën Boldin me shumë mirësi, kur ai erdhi me motrën e tij binjake.

Për Boldin, ishte një përvojë e pazakontë. Rreth 20 njerëz, ishin ulur në një rreth, dhe këndonin këngë nga një libër. Fjalët e këngëve dukeshin të çuditshme. Boldi ishte i çuditur dhe i hutuar. Ai mendonte: “Ç’do të thotë ‘Hosana’? Pse po i këndojnë “Qengjit”?” Ai e mbuloi fytyrën me një libër që të mos e shihnin që po qeshte.

Mbas këngëve, amerikanët filluan Shkollën e Sabatit. Ata folën rreth ëndrrës së Nebukadnetsarit, te Danieli 2. Boldi u çudit dhe kishte shumë pyetje por qëndroi i heshtur.

Më pas, një nga amerikanët, predikoi shkurt. Për Boldin, asgjë nuk kishte kuptim. Predikuesi foli rreth një imazhi në librin e Zbulesës, që Boldi nuk e kuptoi.  Predikuesi foli edhe për ardhjen e dytë të Jezusit. Boldi pyeste veten:

— Ku shkoi Ai dhe pse duhet të vijë prapë?

Mbas drekës, grupi shkoi në një jetimore dhe bënë aktivitete me fëmijët. Kur Boldi u kthye në shtëpi, ai po ndihej mirë. Kishte qënë një ditë e mirë dhe atij i kishte pëlqyer të ndihmonte fëmijët.

— Duhet t’u jap këtyre amerikanëve një mundësi, — mendoi ai. — Ndoshta duhet t’i dëgjoj idetë e tyre.

Ai mezi priti Sabatin e ardhshëm. Mbas predikimit, ai u ul me amerikanët dhe filloi t’i dëgjonte. Ajo që thoshin ishin ndryshe nga çfarë kishte mësuar. Amerikanët hapën një Bibël, te libri i Zanafillës, dhe lexuan historinë e Krijimit. Boldi u interesua. Ai kishte studiuar dy vjet me mësuesin e besimit tradicional mongolian, por mësuesi nuk kishte arritur t’i shpjegonte origjinën e jetës. Mësuesi i kishte treguar një legjendë që tregonte se si pluhur ishte mbledhur dhe kishte formuar tokën. Por legjenda nuk thoshte gjë rreth origjinës së ujit, ajrit dhe gjallesave. Mësuesi nuk kishte përgjigje për këto pyetje. Por Bibla kishte një shpjegim të qartë.

Boldi kishte shumë pyetje dhe filloi të pyeste. Misionarët amerikanë iu përgjigjën pyetjeve të tij duke përdorur Biblën. Kur morën vesh se ai fliste rusisht, i dhanë një Bibël në rusisht. Në atë kohë, vetëm Dhiata e Re ishte publikuar në mongolisht por, në rusisht, Boldi kishte gjithë Fjalën e Perëndisë.

Në Sabatin e tretë në kishë, misionari tha:

— Pse nuk tregon historitë e Dhiatës së Vjetër, duke përdorur figurat e fëmijëve?

Boldi u çudit. Ai nuk ndiente se ishte i kualifikuar të tregonte histori. Misionari e inkurajoi ta provonte. Boldi e pranoi sfidën. Atë javë, ai lexoi historitë në rusisht dhe mbajti shënime në mongolisht. Të premte, shkoi në shtëpinë e misionarëve dhe zgjodhi figurat që do të përdorte. Të shtunë, ai tregoi histori të Dhiatës së Vjetër në mongolisht.

Në shtëpi, Boldi vazhdoi të lexonte Biblën dhe gjeti përgjigjet për pyetjet e tij. Ai mësoi se Perëndia dhe djalli ekzistojnë. Te Zanafilla 3, ai lexoi se djalli, i maskuar si gjarpër, solli mëkatin dhe vdekjen në botë. Ai lexoi gjithashtu se si Perëndia krijoi një plan shpëtimi për njerëzit. Si rezultat, ai mësoi se vdekja nuk është fundi dhe se ata që besojnë tek Jezusi kanë jetë të përjetshme. Tek Gjoni 3:16 ai lexoi “Sepse Perëndia e deshi botën aq shumë sa dha Birin e Tij të vetëmlindur, që kushdo që beson në Të të mos humbë por të ketë jetë të përjetshme.”

Atëherë ai ia dha zemrën Jezusit. Sot, Boldi është drejtues i Kishës Adventiste, në Mongoli. Ai është jo vetëm pastori i parë Adventist në Mongoli por edhe pastori i parë i shuguruar mongolez. Dhe ai flet anglisht rrjedhshëm.

— Mësova në Bibël rreth Perëdisë së dashurisë, që na krijoi dhe, kur mëkatuam, erdhi të na shpëtonte. Kjo ishte më tërheqëse se çdo gjë që kisha mësuar më përpara. I dhashë Biblës një mundësi dhe prandaj sot jam Adventist.

Ai thotë se, edhe pse vuajti mbas vdekjes së të atit, si rezultat i kësaj ai gjeti Perëndinë.

— Edhe pse ishte tragjike në jetën time, përfundoi kaq mirë, — tha ai. — Kur erdha te Krishti gjeta përgjigjet për pyetjet e mia. Perëndia ishte me mua gjatë gjithë kohës.

Lutuni për njerëzit e Mongolisë që, si Boldi, kërkojnë përgjigje. Një pjesë e ofertave të Sabatit të 13të të këtij tremujori do të ndihmojë në hapjen e një qendre për fëmijë, për të ndarë ungjillin në Ulanbatar, Mongoli. Faleminderit që planifikoni një ofertë bujare.

**Fakt i shpejtë**

- Parku Kombëtar Bogd Kan Ull, i hapur në vitin 1783, është parku më i vjetër kombëtar në botë.