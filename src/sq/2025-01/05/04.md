---
title:  Indinjatë e Drejtë
date:  28/01/2025
---

Ndërkohë që ka shumë forma të papërshtatshme zemërimi, Bibla mëson gjithashtu se ka "zemërim të drejtë".

Imagjinoni një nënë që shikon vajzën e saj trevjeçare duke luajtur në sheshin e lodrave dhe, papritmas, një burrë sulmon vajzën e saj. A nuk duhet të zemërohet ajo? Sigurisht. Zemërimi është përgjigjja e duhur e dashurisë në një situatë të tillë. Ky shembull na ndihmon të kuptojmë "indinjatën e drejtë" të Perëndisë.

`Lexoni Mateu 21:12, 13 dhe Gjoni 2:14, 15. Çfarë na tregon reagimi i Jezusit ndaj mënyrës se si po përdorej tempulli, për zemërimin e Perëndisë ndaj së keqes?`

Në këto raste, Jezusi shfaq "zellin hyjnor" të indinjatës së drejtë kundër atyre që po e trajtonin tempullin e Perëndisë si diçka të zakonshme, dhe që e kishin kthyer atë në një "strofkë grabitësish", në mënyrë që të përfitonin nga vejushat, jetimët dhe të varfërit (Mat. 21:13; krahaso me Gjoni 2:16). Tempulli dhe shërbimet, të cilat duhej të tipizonin faljen e hirshme të Perëndisë dhe pastrimin e Tij të mëkatarëve, po përdoreshin për të mashtruar dhe shtypur disa nga më të dobëtit. A nuk duhej të ishte i zemëruar Jezusi me këtë neveri?

Marku 10:13, 14 dhe Marku 3:4, 5 tregojnë shembuj të tjerë të indinjatës së Tij të drejtë. Kur njerëzit sollën fëmijë të vegjël tek Jezusi dhe "dishepujt qortuan ata që i sollën", Jezusi "ishte shumë i pakënaqur" - fjalë për fjalë "i indinjuar". Ai u tha atyre, " 'Lërini fëmijët të vijnë tek Unë' " (Marku 10:13, 14).

Në disa raste të tjera, kur Farisenjtë prisnin ta akuzonin Jezusin për shkeljen e së Shtunës pasi shëroi në atë ditë, Jezusi i pyeti, " 'A është e ligjshme të Shtunën të bësh mirë apo të bësh keq, të shpëtosh jetë apo të vrasësh:' " (Marku 3:4). Ai "i shikoi rreth e qark me zemërim, i hidhëruar për ngurtësinë e zemrës së tyre" dhe e shëroi atë njeri (Marku 3:5). Zemërimi i Krishtit shoqërohet këtu me pikëllimin për ngurtësinë e tyre; është zemërimi i drejtë i dashurisë, ashtu si zemërimi i atribuohet Zotit në Dhiatën e Vjetër, i cili është gjithashtu zemërimi i drejtë i dashurisë. Si mund të mos mërzitej dashuria nga e keqja, sidomos kur e keqja lëndon objektet e asaj dashurie?

`Si mund të jemi të kujdesshëm që të mos kërkojmë të justifikojmë zemërimin egoist si "indinjatë të drejtë"? Pse është kaq e lehtë për të bërë këtë gabim dhe si mund ta mbrojmë veten nga ky kurth delikat, por i vërtetë?`