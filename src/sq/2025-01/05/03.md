---
title:  Zoti Është I Ngadalshëm Në Zemërim
date:  27/01/2025
---

Zoti zemërohet me të keqen, sepse Zoti është dashuri. Zoti është aq i dhembshur dhe i hirshëm, saqë një profet biblik madje e qortoi Zotin se ishte shumë i mëshirshëm!

`Merrni parasysh historinë e Jonas dhe reflektoni mbi reagimin e Jonës ndaj faljes së dhembshur të Perëndisë për Nineveasit tek Jona 4:1-4. Çfarë na tregon kjo për Jonën dhe për Zotin? (shiko edhe Mat. 10:8).`

Reagimi i Jonës ndaj mëshirës së Zotit është domethënës në dy pika kryesore. Së pari, ai tregon fortësinë e vetë Jonës. Ai i urrente aq shumë Asirianët për atë që i kishin bërë Izraelit, saqë nuk donte që Perëndia t'u tregonte aspak mëshirë.

Çfarë mësimi për ne! Duhet të jemi të kujdesshëm që të ruhemi nga i njëjti qëndrim, sado i kuptueshëm që mund të duket. Nga të gjithë njerëzit, ata që kanë marrë hirin e Zotit duhet të njohin sesa i pamerituar është hiri dhe kështu të jenë të gatshëm të shtrijnë hirin tek të tjerët.

Së dyti, reagimi i Jonës përforcon idenë sesa thelbësore është dhembshuria dhe hiri i Perëndisë në karakterin e Tij. Jona ishte aq i njohur me mëshirën e Zotit sa - pikërisht ngaqë Zoti është "i hirshëm dhe i mëshirshëm" dhe "i ngadalshëm në zemërim dhe i bollshëm në dashuri" (Jon. 4:2) - Jona e dinte që Zoti do të pendohej nga sjellja e gjykimit kundër Ninevesë. Zoti sillet me drejtësi dhe mëshirë me të gjithë popujt dhe kombet.

Fjala hebraike e përkthyer "i ngadalshëm në zemërim" ose "i duruar" mund të përkthehet fjalë për fjalë, "i gjatë në hundë". Në shprehjen frazeologjike hebraike, zemërimi ishte metaforikisht i lidhur me hundën, dhe gjatësia e hundës metaforikisht tregon se sa kohë duhet që dikush të zemërohet.

Referencat për Zotin me "hundë të gjatë" përcjellin idenë se Perëndia është i ngadalshëm në zemërim dhe i duruar. Edhe pse njerëzve nuk u duhet shumë kohë që të zemërohen, Perëndia është jashtëzakonisht i durueshëm dhe jep hir lirshëm dhe me bollëk, por pa justifikuar mëkatin apo duke mbyllur një sy ndaj padrejtësisë. Përkundrazi, Vetë Perëndia bën shlyerjen për mëkatin dhe të keqen nëpërmjet kryqit, në mënyrë që Ai të jetë edhe i drejtë edhe justifikues për ata që besojnë në Të (Rom. 3:25, 26).

`A keni dështuar ndonjëherë t'i tregoni mëshirë ose hir dikujt që ju ka bërë padrejtësi? Si mund ta mbani mend më së miri atë që Zoti ka bërë për ju, në mënyrë që të bëheni më të hirshëm ndaj të tjerëve si përgjigje e hirit të bollshëm që Zoti ju ka treguar? Dhe, si ta bëjmë këtë, të tregojmë mëshirë dhe hir, por pa i dhënë liçencë mëkatit apo të mundësojmë abuzimin ose shtypjen?`