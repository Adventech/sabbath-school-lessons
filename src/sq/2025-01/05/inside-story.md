---
title:  Histori misionare
date:  31/01/2025
---

### Ndihmuesi i mësuesit (Pjesa 2)

_Bold Batsuk_

Shënim: Kjo histori tregoi se si Bold Batsuk, pastori i parë Adventist në Mongoli, ia dha zemrën Perëndisë, në fillim të viteve 1990. Historia vazhdon me 13të vjeçarin Bold, që kërkonte përgjigje rreth vdekjes së papritur të të atit. Ai vuri re se mamaja po gjente përgjigjet për pyetjet e saj tek një mësues i besimit tradicional Mongolian. Mamaja ra dakord ta merrte djalin të takonte mësuesin.

Njerëzit mblidheshin çdo ditë para shtëpisë së mësuesit, për të kërkuar këshilla për problemet e tyre. Ata uleshin rreth e rrotull shtëpisë dhe prisnin të thirreshin. Kur dikush hynte në shtëpi, mësuesi pyeste “Çfarë problemi ke?” Pastaj dëgjonte për një kohë të gjatë. Më pas, hapte librat e tij të shenjta dhe këndonte diçka në gjuhën Tibetiane. Askush nuk e kuptonte se çfarë thoshte sepse askush nuk e fliste gjuhën Tibetiane, por ata largoheshin që aty të gëzuar.

Mësuesi nuk arrinte ta shpjegonte pse babai i Boldit kishte vdekur, por djalit i bënë përshtypje mësuesi dhe shkrimet e tij të shenjta. Boldi mendoi “Nëse e ndihmoj, mund të kaloj më shumë kohë me të, dhe do jetë një arsye e mirë për të mos shkuar në shkollë.”

Në shtëpi, ai i tha Mamasë.

— Ndoshta mund të bëhem edhe unë mësues. Mund ta pyesësh mësuesin tënd nëse dëshiron të më trajnojë?

Mamaja kishte hezitim por pranoi ta pyeste. Disa ditë më vonë, ajo u kthye nga shtëpia e mësuesit, më një buzëqeshje të madhe.

— Mësuesi u gëzua shumë nga kërkesa jote, — tha ajo. — Ai tha se ka shumë kohë që ai dëshiron të përgatitë një djalë.

Kështu, Boldi shkoi të jetonte me mësuesin. Në orën gjashtë të mëngjesit, mësuesi e ngacmonte Boldin me një shkop druri, që ta zgjonte. Më pas, Boldi rrinte ulur me orë të tëra, duke mësuar gjuhën Tibetiane dhe pjesë nga shkrimet e tyre të shenjta. Ai kishte edhe shumë punë të tjera, si dhe pastrimin e shtëpisë dhe gatimin.

Boldi jetoi me mësuesin dy vjet. Ai i mësoi përmendësh të gjitha tekstet që i dha mësuesi. Ai bëri gjithçka që i tha mësuesi. Kur ishte 15 vjeç, mësuesi e çoi në një manastir, ku mund të trajnohej për t’u bërë mësues.

Drejtuesi i manastirit i bëri shumë pyetje.

— Çfarë ke mësuar? A e di këtë tekst? A mund të më thuash atë tekst?

Boldi, djali që para ca kohësh kishte shumë pyetje, tani mund të jepte shumë përgjigje nga shkrimet e shenjta Tibetiane. Drejtuesit i bëri përshtypje.

— Është trajnuar mirë, — i tha ai mësuesit. — Por sapo pranuam disa djem të tjerë dhe nuk kemi më vend. Nëse vjen sërish vitin tjetër, do të jetë i pari që do të pranohet.

Kjo ishte pika e kthimit. Nëse Boldi nuk mund të vazhdonte trajnimin, ai dëshironte të shkonte në shkollë publike. Ai u kthye të jetonte në shtëpinë e tij, me mamanë dhe të motrën, që ishte binjakja e tij. Ai kishte dy vjet që nuk shkonte në shkollë dhe ishte shumë mbrapa shokëve. Por ai dëshironte të studionte me ta sërish. Mamaja bisedoi me drejtorin e shkollës dhe ai pranoi ta lejonte Boldin t’i bashkohej klasës së tij të mëparshme për dy muaj. Nëse e arrinte nivelin e tyre do të mund të vazhdonte atje.

Boldi u ul në rreshtin e parë. Ai mezi priste të mësonte, ndryshe nga sjellja e tij kur kishte qenë 13të vjeç. Për çudinë e tij, mësimet ishin të lehta dhe ai u bë një nga më të mirët në klasë. Shokët e tij nuk arrinin ta kuptonin se si ai dilte kaq mirë. Ai kishte munguar dy vjet në shkollë. Më vonë, Boldi e kuptoi se dy vitet që kishte kaluar duke mësuar tekste përmendësh, e kishin disiplinuar mendjen e tij dhe ia kishin bërë shumë të lehta mësimet e shkollës.

Pasi mbaroi shkollën e mesme, Boldi vendosi të mësonte anglisht dhe të bëhej mësues Anglishteje. Ai fliste Mongolisht dhe Rusisht dhe mendoi se gjuha e tretë nuk do të ishte e vështirë. Por, pas disa ditësh në universitet, ai po shkonte shumë keq. Anglishtja ishte shumë më e vështirë nga ç’mendonte. Ai pyeste veten çfarë të bënte. Motra e tij binjake pati një ide. Ajo kishte takuar disa amerikanë dhe po studionte anglisht me ata.

— Eja takoi amerikanët, — tha ajo.

Boldi nuk ishte i interesuar. Më vonë, motra i tregoi Dhiatën e Re të Biblës në mongolisht.

Amerikanët janë të Krishterë, — tha ajo. — Ata flasin rreth Krishtit.

Boldi u alarmua.

— Mos shko më tek ata, — tha ai. — Ne kemi besimin tonë tradicional, këtu në Mongoli.

Por motra nuk e dëgjoi.

— Ata janë njerëz të mirë, — tha ajo.

Boldi vazhdoi të kishte vështirësi me klasat e anglishtes. Një ditë, ndërsa përpiqej të studionte, iu kujtuan amerikanët. Ai mendoi: “Ndoshta ata mund të më ndihmojnë me anglishten.” Ai i premtoi vetes se nëse amerikanët fillonin të flisnin për Krishtin, ai do t’u tregonte se besimi i tyre ishte i papranueshëm për mongolianët. Kështu, ai pyeti të motrën nëse mund t’i takonte.

Motra u tregoi amerikanëve rreth vëllait të saj. Njëri prej tyre u përgjigj:

— Sille të shtunë, në takimin e kishës sonë në shtëpi.

Lutuni për banorët e Mongolisë që, ashtu si Boldi, kërkojnë përgjigje. Një pjesë e ofertës së Sabatit të 13të të këtij tremujori do të ndihmojë në hapjen e një qendre për fëmijë, për të ndarë ungjillin, në Ulanbatar, Mongoli. Faleminderit që planifikoni një ofertë bujarë për në 29 mars.

**Fakt i shpejtë**

- Veza e parë e dinosaurëve që u zbulua u gjet në shkretëtirën Gobi, në Mongoli.