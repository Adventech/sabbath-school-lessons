---
title:  Tregoni Dhembshuri
date:  30/01/2025
---

Ndërkohë që zemërimi hyjnor është një gjë "e tmerrshme", nuk është aspak imorale apo jo e dashur. Përkundrazi, në Dhiatën e Vjetër dhe të Re, Zoti shpreh zemërimin kundër së keqes për shkak të dashurisë së Tij. Zemërimi hyjnor është i tmerrshëm për shkak të natyrës tinëzare të së keqes ndryshe nga mirësia dhe shkëlqimi i pastër i Zotit.

Në këtë kuptim, dashuria është thelbësore për Perëndinë; zemërimi nuk është. Aty ku nuk ka të keqe apo padrejtësi, nuk ka zemërim. Në fund, veprimi më i dashur i Zotit për të zhdukur të keqen nga universi, gjithashtu do të eliminojë rrjedhimisht zemërimin dhe inatin. Dhe kjo pasi nuk do të ketë më ndonjëherë padrejtësi apo të keqe. Në përjetësi do të ketë vetëm lumturi dhe drejtësi në marrëdhënien e përsosur të dashurisë. Nuk do të ketë më kurrë zemërim hyjnor, sepse nuk do të ketë kurrë nevojë për të. Çfarë mendim i mrekullueshëm!

`Disa shqetësohen se zemërimi hyjnor mund të merret pa dashje si një liçencë për hakmarrjen njerëzore. Lexoni Ligjin e Përtërirë 32:35, Fjalët e Urta 20:22, Fjalët e Urta 24:29, Romakëve 12:17-21 dhe Hebrenjve 10:30. Si na ruajnë këto vargje nga hakmarrja njerëzore?`

Sipas Shkrimit, Zoti ka të drejtë të sjellë gjykim, dhe kur e bën këtë, Ai gjithmonë vepron me drejtësi të përsosur. Dhiata e Vjetër dhe ajo e Re, tregojnë shumë qartë se hakmarrja i përket Zotit. Siç shkruan edhe Pali tek Romakët 12:19, "Mos u hakmerrni për veten tuaj, o të dashur, por i jepni vend zemërimit të Perëndisë, sepse është shkruar: 'Mua më përket hakmarrja, Unë kam për të shpaguar', thotë Zoti" (cituar nga Ligji i Përtërirë 32:35).

Ndërkohë që Zoti në fund sjell gjykimin ndaj padrejtësisë dhe së keqes, Krishti ka bërë një rrugë për të gjithë ata që besojnë në Të. Në fakt, është "Jezusi që na çliron nga zemërimi që do të vijë" (1 Thes. 1:10; krahaso me Rom. 5:8, 9). Dhe kjo është sipas planit të Perëndisë: "Sepse Perëndia nuk na ka caktuar për zemërim, por për të marrë shpëtimin me anë të Zotit tonë Jezus Krisht" (1 Thes. 5:9). Zemërimi hyjnor nuk anulohet, por ata që kanë besim në Jezusin do të çlirohen nga një zemërim i tillë për shkak të Krishtit.

`Në ç'mënyrë shlyerja e Krishtit e ka mbështetur drejtësinë, ndërkohë që na ka çliruar gjithashtu nga zemërimi? Kur shikoni se ishte siguruar për ju, pavarësisht mangësive tuaja, sa më të hirshëm duhet të jeni ndaj të tjerëve?`