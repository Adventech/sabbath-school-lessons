---
title:  Nëse Më Adhuroni
date:  26/02/2025
---

Përpjekja e Satanit për të uzurpuar fronin e Perëndisë shfaqet gjithashtu në tregimin e tundimit, që gjendet tek Mateu 4 dhe Luka 4. Në takimin mbresëlënës midis Jezusit dhe tunduesit, zbulohet edhe më tepër natyra e konfliktit. Këtu shohim realitetin e konfliktit të madh midis Krishtit dhe Satanit, por e ilustruar me terma të ashpër.

`Lexoni Mateu 4:1-11. Si zbulohet këtu realiteti i konfliktit të madh midis Krishtit dhe Satanit?`

Fryma e kishte "çuar" Jezusin në shkretëtirë me qëllim që Jezusi "të tundohej nga djalli" (Mat. 4:1). Dhe para se të përballej me këtë, Jezusi agjëroi për dyzet ditë. Kështu që kur erdhi djalli, ai e tundoi Jezusin t'i kthente gurët në bukë, duke luajtur me urinë ekstreme të Jezusit. Por Jezusi e kundërshtoi këtë tundim me anë të Shkrimit dhe dredhia e Satanit dështoi.

Pastaj, në një përpjekje për ta bërë Jezusin të veprojë me mendjemadhësi, djalli e tundoi të hidhej poshtë nga maja e tempullit. Satani e shtrembëroi Shkrimin e Shenjtë për të sugjeruar se, nëse Jezusi është me të vërtetë Biri i Perëndisë, engjëjt do e mbronin Atë. Por, duke lexuar Shkrimin siç duhet, Jezusi sërish u përball me tundimin.

Tundimi i tretë zbulon qartë qëllimet e djallit. Ai do që Jezusi ta adhurojë atë. Satani përpiqet të uzurpojë adhurimin që i takon vetëm Perëndisë.

Dhe për ta bërë këtë, ai i tregon Jezusit "të gjitha mbretëritë e botës dhe lavdinë e tyre" dhe pastaj pretendon: " 'Të gjitha këto gjëra do t'i jap nëse bie përmbys dhe më adhuron' " (Mat. 4:8, 9). Në të vërtetë tek Luka 4:6, një tekst që shkon paralel me Mateun, djalli thotë: " 'Unë do të të jap gjithë pushtetin e këtyre mbretërive dhe lavdinë e tyre, sepse m'u dha mua në dorë dhe unë ia jap kujt të dua' " (Luka 4:6).

Edhe një herë Jezusi përballet me tundimin me anë të Shkrimit dhe sërish Satani dështon.

Në të tre rastet Jezusi përdori Shkrimin për t’u mbrojtur kundër sulmeve të armikut.

`Efesianët 6:12 na kujton se "beteja jonë nuk është kundër gjakut dhe mishit, por kundër principatave, kundër pushteteve, kundër sunduesve të botës së errësirës të kësaj epoke, kundër frymërave të mbrapshta në vendet qiellore". Megjithëse nuk duhet të jetojmë me frikë, pse duhet të kujtojmë gjithmonë realitetin e luftës që ndodh rreth nesh?`