---
title:  Origjina e Konfliktit në Qiell
date:  25/02/2025
---

Zanafilla 1-3 tregon se e keqja ekzistonte para Rënies së Adamit dhe Evës. Megjithëse e keqja nuk ishte një realitet konkret në Eden, konceptualisht, "e keqja" tashmë është shfaqur, nën emrin e "pemës së njohjes të së mirës dhe së keqes" (Zan. 2:9, 17). Pastaj gjarpri e akuzon Zotin se gënjente, ndërkohë, që është gjarpri ai që po gënjen. Ekzistenca e gjarprit (Zb. 12:9), bashkë me gënjeshtrën e tij, tregon realitetin e së keqes atje. Kështu, edhe në Eden para Rënies, manifestohet prezenca e së keqes.

`Lexoni Ezekieli 28:12-19 nën dritën e Eksodit 25:19, 20. Cila është natyra e rënies së kësaj qenieje?`

Sipas këtij pasazhi, origjina e së keqes dhe konfliktit kozmik filloi në qiell.

Para se të binte, qenia që u bë e njohur me emrin Satan, ishte një kerubin mbrojtës. Përtej identifikimit si kerubin, ai ishte " 'vula e përsosmërisë, tërë dituri dhe i përsosur nga bukuria'" dhe ishte " 'në Eden, në kopshtin e Perëndisë' " (Ezek. 28:12, 13). Asnjë nga këto gjëra nuk mund të cilësohen për mbretin njerëzor të Tiros (apo ndonjë njeri tjetër). Rrjedhimisht, e dimë se na është dhënë këtu një vështrim në rënien e Luciferit.

`Lexoni Isaia 14:12-15. Çfarë të reja të tjera mësojmë nga ky tekst mbi origjinën e konfliktit të madh?`

Sipas Isaia 14, Luciferi vendosi të lartësojë veten dhe ta bëjë veten si Perëndia. Ky varg plotëson atë që pamë tek Ezekieli 28, që "zemra e tij u lartësua", për shkak të "bukurisë" së tij (Ezek. 28:17), gjë e cila duhet ta kishte bërë atë të lavdëronte Zotin, i cili e kishte bërë të bukur. Në vend të kësaj, ai u bë krenar. Akoma më keq, në këtë krenari, u nis për të zënë vendin e Zotit dhe për të shpifur kundër Tij. Fjala hebraike për "tregti" tek Ezekieli 28:16 do të thotë gjithashtu "shpifje", një gjë që tregon sesi Satani do veprojë kundër Perëndisë dhe kundër nesh gjithashtu.

`Si e kuptojmë faktin se Luciferi, i cili ra, ishte fillimisht "i përsosur...nga dita kur" u krijua "deri në ditën që paudhësia u gjend" në të (Ezek. 28:15)? Si mundet të bjerë një qenie "e përsosur" nëse nuk është për shkak të zgjedhjes së lirë?`