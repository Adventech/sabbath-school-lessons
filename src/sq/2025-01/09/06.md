---
title:  Natyra e Konfliktit Kozmik
date:  27/02/2025
---

Kemi parë disa pasazhe që tregojnë një konflikt kozmik midis Zotit dhe Satanit. Por si ka mundësi që një konflikt i tillë të ndodhë? Si mundet dikush të kundërshtonte Zotin e gjithëpushtetshëm? Nëse konflikti kozmik do të kishte të bënte thjesht me fuqinë, do të kishte përfunduar me kohë e me vakt. Duhet të jetë i ndonjë lloji tjetër. Në të vërtetë, Shkrimi zbulon se konflikti është një mosmarrëveshje në lidhje me karakterin e Perëndisë - një konflikt në lidhje me akuzat shpifëse të ngritura nga djalli kundër Zotit, se (ndër të tjera) Ai nuk është plotësisht i mirë dhe i dashur. Pretendime të tilla nuk mund të mposhten nga fuqia apo forca brutale, por duke krahasuar dy personazhet konkurruese.

"Gjatë trajtimit të mëkatit, Zoti mund të përdorte vetëm drejtësinë dhe të vërtetën. Satani mund të përdorte atë që Zoti nuk mund ta përdorë - lajkat dhe mashtrimet. Ai ishte përpjekur të falsifikonte fjalën e Zotit dhe kishte keqprezantuar para engjëjve, planin e Tij të qeverisjes, duke thënë se Zoti nuk ishte i drejtë në vendosjen e ligjeve dhe rregullave për banorët e qiellit; se, duke kërkuar nënshtrim dhe bindje nga krijesat e Tij, Ai po kërkonte thjesht të lartësojë Veten. Prandaj, duhet treguar para banorëve të qiellit, si dhe të botës, se qeverisja e Perëndisë ishte e drejtë, ligji i Tij ishte i përsosur. Satani e kishte bërë të duket sikur ai vetë po përpiqej të promovonte të mirën e universit. Karakteri i vërtetë i uzurpatorit, dhe objekti i tij i vërtetë, duhet të kuptohet nga të gjithë. Ai duhet të ketë kohë të mjaftueshme të shfaqet me veprat e tij të liga" - Ellen G. White, Konflikti i Madh, f. 498.

`Lexoni Gjoni 8:44, 45 nën dritën e Zbulesës 12:7-9. Çfarë zbulojnë këto pasazhe në lidhje me karakterin e djallit dhe strategjinë e tij?`

Plani i djallit që nga fillimi ka qenë të përpiqet t'i bëjë krijesat të besojnë se Zoti nuk ishte me të vërtetë i drejtë dhe i dashur dhe se ligji i Tij ishte shtypës dhe i dhimbshëm. Nuk është çudi që Jezusi e quan djallin "një gënjeshtar dhe atin e gjithë" rrenave (Gjoni 8:44). Ndryshe nga ai, Jezusi erdhi të " 'dëshmojë të vërtetën' " (Gjoni 18:37) dhe të kundërshtonte drejtpërdrejt gënjeshtrat dhe shpifjet e Satanit, duke e mposhtur, dhe në fund, duke e shkatërruar djallin dhe fuqinë e tij (1 Gjonit 3:8, Heb. 2:14).

Zbulesa 12:9, 10 identifikon Satanin si (1) "gjarpri i lashtë", (2) si ai që akuzonte popullin e Zotit në oborrin qiellor, dhe (3) si dragoi sundimtar që mashtronte botën. Fjala Greke e përkthyer "djall" do të thotë "shpifës", duke treguar edhe një herë se natyra e konfliktit ka të bëjë me besimet, përfshi atë në lidhje me karakterin e Zotit.