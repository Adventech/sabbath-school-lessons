---
title:  Histori misionare
date:  14/02/2025
---

#### Ëndërr e pamundur

_Egi_

Shënim: Egi ishte një ndër mësueset e para të shkollës se vetme Adventiste në Mongoli, kur ajo u hap, në vitin 2009. Ajo sapo ishte diplomuar në një universitet mongolian dhe nuk kishte përvojë në shkollë Adventiste. Ajo dhe mësueset e tjera i drejtuan 13 fëmijët me lutje dhe pasion. Sot, Shkolla Tusgal ka 250 nxënës. Kjo është historia e Egit.

Egi jepte mësim në shkollën Adventiste në Mongoli, por ajo dëshironte të kishte edhe ajo vetë edukim Adventist. Ajo pyeste veten: “Si mund ta tregoj më mirë dashurinë e Perëndisë?”

Vitet kalonin dhe Egi ndiqte seminare rreth edukimit Adventist në Mongoli. Por seminarët ishin të shkurtër dhe Egi dëshironte më shumë. Ajo lutej. Ajo filloi të lutej edhe për Institutin Adventist të Edukimit të Avancuar në Filipine, kur mori vesh se aty ofrohej Master në edukim. Por ëndrra e saj dukej e pamundur. Ajo u lut për 10 vjet.

Atëherë, Divizioni Verior i Azisë dhe Paqësorit, ku përfshihet edhe Mongolia, i ofroi Egit një bursë për të studiuar në Institutin Adventist. Ajo ishte tejet e gëzuar. Perëndia i ishte përgjigjur lutjeve te saj. Por ajo nuk e dinte a mund ta pranonte bursën, e cila mbulonte vetëm shpenzimet e edukimit. Asaj do t’i duhej të paguante shpenzimet e banimit dhe ushqimin. Ajo kishte gjithashtu bashkëshortin dhe dy fëmijë të vegjël, që nuk mund t’i linte vetëm. Atyre do t’u duhej të blinin biletat e udhëtimit dhe dy djemtë do të kishin shpenzime që të studionin në shkollën Adventiste në Filipine.

Egi u lut dhe u lut. Ëndrra e saj dukej e pamundur. Atëherë ajo dhe bashkëshorti vendosën të hidhnin një hap besimi. Ata shitën makinën dhe mobiljet. Por edhe kur shtuan gjithçka që kishin kursyer, nuk ishin të mjaftueshme. Atë natë, Egi ra të flinte e shqetësuar.

Atë natë, pa një ëndërr. Ajo ecte para mbrapa në një dhomë pa dyer dhe pa dritare. Nuk kishte si të dilte. Atëherë, Perëndia i dha një copë letër dhe i tha: “Unë do të të ndihmoj.” Një çast më vonë, ishte ulur në pjesën e mbrapme të një kamioni të vogël, që po udhëtonte. Kamioni ndaloi para shinave të trenit, kaloi një tren, dhe kamioni vazhdoi rrugën. Egi u zgjua dhe nuk ndiente më asnjë shqetësim. Kujtonte fjalët e Perëndisë “Unë do të të ndihmoj.” Egi nuk ishte më e shqetësuar por ende nuk e dinte çfarë do të bënin. Ëndrra dukej e pamundur.

Disa ditë më vonë, ndërsa Egi po shkonte në kishë, një të shtunë në mëngjes, syri i kapi diçka të pazakontë. Një pemë e madhe po rritej në mes të një garazhi privat. Rrënjët e pemës ishin thellë në tavanin prej çimentoje të garazhit. Egi mendoi “Nuk është e mundur që një pemë të rritet në tavanin prej çimentoje.”

Menjëherë, i erdhën në mendjen fjalët e ëngjëllit për Marinë “Për Perëndinë asgjë nuk është e pamundur.” (Luka 1:37)

Ajo mendoi: “Perëndia po më tregon se për Të çdo gjë është e mundur.”

Egi bëri një foto të pemës dhe ua tregoi shoqeve në kishë. Ajo nuk kishte më dyshime se ajo dhe familja do të shkonin në Filipine. Dhe ashtu u bë.

Gjatë javëve në vazhdim, Egi bleu biletën dhe iku nga Mongolia. Perëndia bekoi edhe fluturimin e saj. Ajo kishte një pritje prej gjashtë orësh në Turqi dhe arriti të takonte disa të afërm, që banonin aty.

Kur arriti në Filipine, ishte vetëm, ashtu si ishte në kamionin që pa në ëndërr. Por ajo besonte se Perëndia do ta ndihmonte. Ajo besonte se një pemë mund të rritej në çimento. Ajo u lut dhe priti. Dy muaj më vonë, bashkëshorti shiti gjërat e fundit që kishin dhe ai pati lekë të mjaftueshme që të udhëtonte bashkë me fëmijët.

Sot, familja jeton te Instituti Adventist për Edukimin e Avancuar dhe Egi po kryen masterin në Edukim. Ajo është shumë e lumtur. Ëndrra e saj e pamundur po përmbushet.  Ajo po merr edukim Adventist dhe mezi pret të ndajë dashurinë e Perëndisë, në mënyra të reja, kur të kthehet në shtëpi.

— Duhet të shohim Perëndinë dhe jo problemet tona dhe duhet të ecim përpara me më shumë besim, - tha ajo. – Kur Izraelitët dolën nga Egjipti, ata ndaluan, të frikësuar, para Detit të Kuq. Por kur hodhën një hap besimi, ata panë që Perëndia hapi detin, në mënyrë të mrekullueshme. Ndaj, ecni përpara me Perëndinë, me besim, lutje dhe falenderim.

Lutuni për Egin dhe mësueset e tjera në Shkollën Tusgal, shkolla e vetme Adventiste në Mongoli. Një pjesë e një oferte të mëparshme të Sabatit të 13të ndihmoi në ndërtimin e klasave dhe bibliotekës së re. Faleminderit që planifikoni një ofertë bujarë për një 29 mars, për projektet e këtij tremujori në Mongoli dhe në vende të tjera të Divizionit Verior të Azisë dhe Paqësorit.

**Fakte të shpejta**:

- Në Mongoli është shumë e zakonshme të këndosh ndërsa nget kalin. Këngëtarët përdorin grykën për të prodhuar dy lloj tingujsh të ndryshëm, një teknike e njohur me emrat “Këndim Gryke”  ose “Këndim Komi”.
- Një nga sistemet e para të postës ndërkombëtare u krijua nga Gengis Kan për të kontrolluar Perandorinë Mongoliane. Në sistemin Jam, u vendosën stacione 22-64 km larg njëri tjetrit, dhe mesazhet kaloheshin duke ndërruar kalin dhe kalorësin në çdo stacion. Kështu mesazhet vazhdonin të përcilleshin, pa lodhur kuajt apo kalorësit.