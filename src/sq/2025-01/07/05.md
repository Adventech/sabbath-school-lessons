---
title:  Mbrojtja e Vullnetit të Lirë
date:  12/02/2025
---

Sado që nuk i kuptojmë mendimet dhe rrugët e Perëndisë, Shkrimi na zbulon disa gjëra që na ndihmojnë për të adresuar problemin e së keqes. Një mënyrë për ta adresuar problemin logjik të ekzistencës të së keqes është mbrojtja e vullnetit të lirë.

Kjo është pikëpamja se e keqja është rezultat i keqpërdorimit të vullnetit të lirë të krijesave. Zoti, pra, nuk është fajtor për të keqen, sepse e keqja është rezultat i krijesave, të cilat keqpërdorin vullnetin e lirë që Zoti na ka dhënë për një arsye të mirë. Atëherë, pse, Zoti do të jepte një vullnet të tillë të lirë? Për këtë, C. S. Lewis një herë shkroi se "vullneti i lirë, megjithëse e bën të mundur të keqen, është gjithashtu e vetmja gjë që bën të mundur çdo dashuri ose mirësi ose gëzim që ia vlen ta kesh. Një botë e automateve – krijesa, që funksionojnë si makineri - vështirë se do t'ia vlente të krijohej. Lumturia që Perëndia krijoi për krijesat e Tij më të larta është lumturia e të qenit të lirë, të bashkuar vullnetarisht me Të dhe me njëri-tjetrin... Dhe për ta bërë këtë, ata duhet të jenë të lirë" - Mere Christianity (New York: MacMillian, 1960), f. 52.

`Lexoni Zanafilla 2:16, 17. Si e shfaqin këto vargje lirinë morale që iu dha Adamit dhe Evës?`

Pse u urdhëruan nëse nuk do kishin vullnet të lirë si fillim? Adami dhe Eva hëngrën frytin e ndaluar, dhe që atëherë, planeti ynë është mbushur me të keqen. Te Zanafilla 4, kapitulli tjetër pas rënies, pasojat e tmerrshme të mëkatit shihen në vrasjen e Abelit nga vëllai i tij. Tregimi i Rënies tregon sesi vullneti i lirë i Adamit dhe Evës që u keqpërdor, solli mëkatin dhe të keqen në historinë e planetit tonë.

Gjatë gjithë Shkrimit, ne shohim realitetin e vullnetit të lirë moral.(Shiko Lgj. Përt. 7:12, 13; Joz. 24:14, 15; Ps. 81:11-14; dhe Isa. 66:4). Çdo ditë të jetës sonë, në një farë mënyre, ne vetë ushtrojmë vullnetin e lirë që na është dhënë nga Krijuesi ynë. Pa vullnet të lirë, ne nuk do të ishim njerëzor. Do të ishim më tepër si një makinë, apo robot pa mend.

`Sony Corporation ka krijuar një qen robot, që quhet Aibo. Nuk sëmuret, nuk ka pleshta, nuk kafshon, nuk ka nevojë për gjilpëra, dhe nuk lëshon qime. A do e zëvendësonit qenin tuaj të vërtetë prej mishi dhe gjaku, me një qen si Aibo? Nëse jo, si mund t'ju ndihmojë zgjedhja juaj të kuptoni më mirë pse Zoti na krijoi kështu, me vullnet të lirë - pavarësisht rreziqeve?`