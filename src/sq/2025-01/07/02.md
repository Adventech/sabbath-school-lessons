---
title:  "Deri Kur, O Zot?"
date:  09/02/2025
---

Problemi i së keqes shprehet jo vetëm në kontekstet bashkëkohore, por edhe në vetë Shkrimet.

`Lexoni Jobi 30:26, Jeremia 12:1, Jeremia 13:22, Malakia 2:17, dhe Psalmi 10:1. Si e paraqesin këto vargje problemin e së keqes në raport me përvojën njerëzore?`

Këto tekste ngrenë shumë pyetje që vazhdojnë edhe sot. Pse duket sikur të pabesët përparojnë dhe ata që bëjnë të keqen përfitojnë nga e keqja e tyre, pavarësisht se jo gjithmonë? Pse të drejtët vuajnë kaq shumë? Ku është Zoti kur ndodh e keqja? Pse Zoti ndonjëherë duket se është larg nesh, madje i fshehur?

Çfarëdo që të themi për këto pyetje dhe problemin e së keqes në përgjithësi, duhet të sigurohemi të mos e banalizojmë të keqen. Ne nuk duhet të përpiqemi të zgjidhim problemin, duke minimizuar llojin ose sasinë e së keqes në botë. E keqja është shumë e keqe - dhe Zoti e urren atë edhe më shumë sesa ne. Kështu, ne mund të bashkohemi në britmën që dëgjohet në gjithë Shkrimet si përgjigje e shumë të këqijave dhe padrejtësive në botë: "Deri kur, O Zot?"

`Lexoni Mateu 27:46. Si i kuptoni këto fjalë të Jezusit? Çfarë përcjellin në lidhje me mënyrën sesi e keqja preku Zotin në mënyrat më të habitshme?`

Në kryq, Vetë Jezusi bëri pyetjen: " 'Perëndia Im, Perëndia Im, pse Më ke braktisur?' " (Mat. 27:46). Këtu veçanërisht shohim se Vetë Zoti preket nga e keqja, një e vërtetë e mahnitshme që theksohet fuqishëm në vuajtjet dhe vdekjen e Krishtit në kryq, ku e gjithë e keqja e botës ra mbi Të.

Por edhe këtu ka shpresë. Ajo që Krishti bëri në kryq, mundi burimin e së keqes, Satanin, dhe përfundimisht do të zhbëjë plotësisht të keqen. Jezusi citoi këto fjalë nga Psalmi 22:1, dhe pjesa tjetër e Psalmit përfundon me triumf.

`Në kryq, Jezusi priste me padurim një shpresë që, në atë kohë, nuk mund ta shihte. Si mund të gjejmë ngushëllim nga përvoja e Tij kur edhe ne nuk shohim shpresë para nesh?`