---
title:  Dashuria dhe e Keqja?
date:  13/02/2025
---

Zoti u ka dhënë krijesave vullnet të lirë, sepse është e nevojshme për dashurinë; keqpërdorimi i këtij vullneti të lirë është shkaku i së keqes. Sërish, ngelen shumë pyetje. Zoti e lejon të keqen (për një kohë), ndërsa e përçmon me pasion, sepse nëse do përjashtonte mundësinë e saj do përjashtonte edhe dashurinë dhe, nëse do e shkatërronte atë para kohe do të dëmtonte besimin e nevojshëm për dashurinë.

"Toka ishte e errët për shkak të keqkuptimit të Perëndisë. Që hijet e zymta të ndriçoheshin, që bota të kthehej tek Zoti, fuqia mashtruese e Satanit duhej thyer. Kjo nuk mund të bëhej me forcë. Ushtrimi i forcës është në kundërshtim me parimet e qeverisjes së Perëndisë; Ai dëshiron vetëm shërbimin e dashurisë; dhe dashuria nuk mund të urdhërohet; nuk mund të fitohet me anë të forcës apo autoritetit. Dashuria zgjohet vetëm nga dashuria. Të njohësh Perëndinë do të thotë ta duash Atë; karakteri i Tij duhet të shfaqet në kontrast me karakterin e Satanit" - Ellen G. White, Dëshira e Kohërave, f. 22.

Pa vullnet të lirë, nuk mund të ketë dashuri dhe nëse Zoti është dashuri, atëherë duket qartë se nuk ka mundësi që Zoti të mohojë dashurinë apo lirinë e nevojshme që dashuria të ekzistojë. Mund të supozojmë gjithashtu se, nëse do e dinim fundin që nga fillimi, ashtu siç e di Zoti, nuk do të donim që Ai të na hiqte lirinë tonë. Në fund të fundit, kush do donte të jetonte në një univers pa dashuri?

`Lexoni Romakët 8:18 dhe Zbulesa 21:3, 4. Si këto tekste na japin konfidencën për të besuar në mirësinë e Perëndisë, pavarësisht gjithë së keqes në botën tonë?`

Edhe kur nuk mund të shohim përmes errësirës, Zoti mund të shohë fundin që nga fillimi. Ai mund të shohë, gjithashtu, lumturinë e përjetshme të premtuar për të gjithë që vendosin besimin e tyre tek Jezusi. Sipas Romakëve 8:18, "Vuajtjet e kohës së tanishme nuk vlejnë aspak të krahasohen me lavdinë që do të shfaqet në ne". A i besojmë këtij premtimi të mrekullueshëm?

Gjithashtu, dashuria dhe liria që kërkojmë ishin kaq të shenjta, saqë në vend që të na i mohonte, Jezusi e dinte se për to do duhej të shkonte në kryq, atje ku do të vuante shumë. Megjithatë, Ai na e dha gjithsesi këtë liri, duke ditur sesa shumë do i kushtonte. Pse ky është një mendim kaq vendimtar për ta kujtuar?

`Si na ndihmon mbajtja parasysh e faktit se Zoti na jep vullnet të lirë, që të mos gabojmë, duke menduar se çdo gjë që ndodh është vullneti i Zotit?`