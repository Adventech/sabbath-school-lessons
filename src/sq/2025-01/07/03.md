---
title:  "Ka Shumë Gjëra Që Nuk i Dimë"
date:  10/02/2025
---

Fundi i historisë do të vijë me triumfin e dashurisë mbi të keqen. Por, ndërkohë mbeten shumë pyetje shqetësuese. Si mund të mendojmë dhe të flasim për problemin e së keqes në një mënyrë që mund të jetë e dobishme?

`Lexoni Jobi 38:1-12. Si përgjigjja e Zotit ndaj Jobit na hedh dritë mbi problemin e së keqes? Sa dimë dhe nuk dimë në lidhje me ato që ndodhin në prapaskenë?`

Në këtë histori, Jobi kishte vuajtur shumë dhe kishte shprehur vetë shumë pyetje në lidhje me të keqen dhe vuajtjen që i kishte rënë. Ai kërkoi një audiencë me Perëndinë në mënyrë që të kërkonte përgjigje për pyetjen e tij, duke mos ditur sa shumë gjëra po ndodhnin në prapaskenë, në oborrin qiellor (shiko Jobi 1-2).

Përgjigjja e Zotit ndaj Jobit ishte e habitshme. Konkretisht, "Zoti iu përgjigj Jobit në mes të furtunës dhe i tha: 'Kush është ai që e errëson planin Tim me fjalë që nuk kanë kuptim?' " (Jobi 38:1, 2). Një përkthim e thotë kështu: "Pse flet kaq shumë kur di kaq pak?" (Jobi 38:2, CEV). Dhe, Zoti shton tek Jobi 38:4, " 'Ku ishe kur Unë hidhja themelet e tokës? Thuaje, në rast se ke aq zgjuarsi'".

`Lexoni Jobi 42:3. Si na ndriçon përgjigjja e Jobit të kuptojmë pozicionin tonë?`

Me përgjigjen e Tij ndaj Jobit, Zoti ia bëri të qartë Jobit se ka shumë gjëra që Jobi nuk i dinte dhe nuk i kuptonte. Ashtu si Jobi, edhe ne duhet të pranojmë me përulësi se ka shumë gjëra që po ndodhin në botë, dhe prapa skenave, për të cilat nuk dimë asgjë. Fakti që ne mund të mos e dimë se cilat janë përgjigjet e pyetjeve tona, nuk do të thotë se nuk ka përgjigje të mira apo se një ditë asgjë nuk do të zgjidhet. Deri atëherë, ne duhet të besojmë në mirësinë e Zotit, e cila na është zbuluar në shumë mënyra.

`Mendoni se sa pak dimë për çdo gjë. Atëherë, pse duhet të mësojmë të jetojmë me pyetje pa përgjigje për temat më të vështira: e keqja dhe vuajtja?`