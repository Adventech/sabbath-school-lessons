---
title:  Zoti Ynë Sovran
date:  16/02/2025
---

"Zoti është sovran", u mësonte pastori i rinisë grupit të tij në shkollë. "Kjo do të thotë se Ai kontrollon gjithçka që ndodh". Një nxënës i hutuar i shkollës iu përgjigj: "Pra, Zoti ishte në kontroll kur ngordhi qeni im? Pse Zoti do ta vriste qenin tim"?

Duke u përpjekur t'i përgjigjej kësaj pyetjeje, pastori i të rinjve u përgjigj: "Kjo është e vështirë. Por ndonjëherë Zoti na lejon të kalojmë kohë të vështira në mënyrë që të jemi të përgatitur për gjëra edhe më të vështira në të ardhmen. Mbaj mend sa e vështirë ishte kur ngordhi qeni im. Por kur e kalova atë, pata mundësi të përballesha me një kohë edhe më të vështirë më vonë kur më vdiq gjyshja. A ka kuptim kjo"?

Pas një pauze të gjatë, nxënësi i shkollës iu përgjigj: "Pra, Zoti vrau qenin tim për të më përgatitur kur të vrasë gjyshen time?" - Marc Cortez, cituar në John C. Peckham, Divine Attributes: Knowing the Covenantal God of Scripture (Michigan: Baker Academic, 2021), f. 141.

Njerëzit ndonjëherë supozojnë se gjithçka që ndodh është ashtu siç Zoti e dëshiron. Çfarëdo që të ndodhë në botë është pikërisht ashtu siç Zoti donte të ndodhte. Në fund të fundit, Zoti është i plotfuqishëm. Atëherë, si mund të ndodhë një gjë që Zoti nuk e dëshiron? Prandaj, pa marrë parasysh se çfarë ndodh pa marrë parasysh sa e keqe, paska qenë vullneti i Zotit. Në vija të trasha, kjo është ajo se çfarë mëson kjo teologji.

`Lexoni Psalmi 81:11-14; Isaia 30:15, 18; Isaia 66:4; dhe Luka 13:34. Çfarë thonë këto vargje në lidhje me pyetjen nëse vullneti i Zotit bëhet gjithmonë?`

Ndërkohë që shumë njerëz besojnë se Zoti duhet të marrë gjithmonë atë që dëshiron, Bibla na tregon një histori tjetër. Herë pas here, Shkrimet e përshkruajnë Zotin që përjeton dëshira të paplotësuara. Pra, ajo që ndodh shpesh bie ndesh me atë që Zoti thotë në të vërtetë se dëshiron të ndodhë. Në shumë raste, Perëndia deklaron në mënyrë të qartë se ajo që po ndodh është e kundërta e asaj që Ai dëshiron. Ai donte një rezultat të mirë për popullin e Tij, por ata zgjodhën një tjetër në vend të tij. Vetë Zoti vajton: " 'Populli Im nuk do t'ia vërë veshin zërit Tim... Ah, sikur populli Im të më dëgjonte, sikur Izraeli të ecte në rrugët e Mia! Do të poshtëroja menjëherë armiqtë e tij' " (Ps. 81:11, 13, 14).

`Mendoni për implikimet e çdo teologjie që i atribuon vullnetit të drejtpërdrejtë të Zotit gjithçka që ndodh. Çfarë lloj problemesh të thella, veçanërisht në kontekstin e së keqes, do të krijonte një teologji e tillë?`