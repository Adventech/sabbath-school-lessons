---
title:  Pantokrator
date:  17/02/2025
---

Gjatë gjithë Shkrimit, fuqia e mahnitshme e Perëndisë është bërë e dukshme. Bibla përfshin rrëfime të panumërta për Zotin që ushtron fuqinë e Tij dhe bën mrekulli. Dhe megjithatë, pavarësisht kësaj, ndodhin shumë gjëra që Zoti nuk dëshiron të ndodhin.

`Lexoni Zbulesa 11:17, Jeremia 32:17-20, Luka 1:37, dhe Mateu 19:26. Konsideroni gjithashtu Hebrenjtë 1:3. Çfarë na mësojnë këto vargje në lidhje me fuqinë e Perëndisë?`

Këto tekste dhe të tjera na mësojnë se Perëndia është i plotfuqishëm dhe se Ai mban botën me fuqinë e Tij. Në të vërtetë, Zbulesa vazhdimisht i referohet Zotit si "Zoti Perëndi i Plotfuqishëm" (për shembull, Zb. 11:17; krahaso me 2 Kor. 6:18, Zb. 1:8, Zb. 16:14; Zb. 19:15, Zb. 21:22) dhe fjala e përkthyer "i Plotfuqishëm" (pantokrator) fjalë për fjalë do të thotë "i gjithëfuqishëm". Fakti se Zoti është i gjithëfuqishëm nuk pohohet vetëm me fjalë, por shfaqet në shumë raste të mahnitshme ku Zoti përdor fuqinë e Tij për të çliruar popullin e Tij ose ndërhyn mrekullisht në botë.

Megjithatë, të thuash se Perëndia është "i gjithëfuqishëm" nuk do të thotë se Zoti mund të bëjë gjithçka. Shkrimi mëson se ka disa gjëra që Zoti nuk mund t'i bëjë; si për shembull, 2 Timoteut 2:13 thotë se Perëndia "nuk mund të mohojë Veten".

Prandaj, shumica e të Krishterëve bien dakord se Zoti është i gjithëfuqishëm (omnipotent), që do të thotë se Zoti ka fuqinë të bëjë çfarë të dojë, por kjo nuk përfshin rënien në kontraditë - pra, të bëjë gjithçka që është logjikisht e mundur dhe në përputhje me natyrën e Perëndisë. Që disa gjëra nuk janë të mundura për Perëndinë se bien në kontraditë duket qartë në lutjen e Krishtit në Gjetsemani. Ndërkohë që Krishti pohoi se

"me Perëndinë gjithçka është e mundur' " (Mat. 19:26), Ai gjithashtu iu lut Atit teksa po i afrohej kryqëzimit", 'Ati Im, në qoftë se është e mundur, largoje prej Meje këtë kupë; megjithatë, jo si dua Unë, por si do Ti' " (Mat. 26:39).

Sigurisht, Ati zotëronte fuqinë e madhe për të çliruar Krishtin nga vuajtjet e kryqit, por Ai nuk mund ta bënte këtë duke shpëtuar në të njëjtën kohë edhe mëkatarët. Duhej zgjedhur o njëra o tjetra, jo të dyja bashkë.

`Shkrimet gjithashtu na mësojnë se Zoti dëshiron t'i shpëtojë të gjithë (për shembull, 1 Tim. 2:4-6, Titit 2:11, 2 Pjet. 3:9, Ezek. 33:11), por jo të gjithë do të shpëtohen. Çfarë na mëson ky fakt në lidhje me realitetin e vullnetit të lirë dhe kufijtë e fuqisë së Zotit në raport me qeniet që iu është thënë ky vullnet i lirë?`