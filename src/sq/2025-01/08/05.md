---
title:  Vullnetet Ideale dhe Përmirësuese të Perëndisë
date:  19/02/2025
---

`Lexoni Efesianët 1:9-11. Çfarë thotë ky tekst për paracaktimin? A janë disa njerëz të paracaktuar për t'u shpëtuar dhe disa të tjerë për të humbur?`

Fjala Greke që përkthehet këtu dhe në vende të tjera të Shkrimit si "paracaktim" (prohorizo) nuk thotë në vetvete se Zoti paracakton historinë në mënyrë shkakësore. Përkundrazi, fjala greke thjesht do të thotë "të vendosësh paraprakisht".

Sigurisht, dikush mund të vendosë diçka paraprakisht në mënyrë të njëanshme, ose mund të vendosë diçka paraprakisht në një mënyrë që merr parasysh vendimet e lira të të tjerëve. Shkrimet na mësojnë se Zoti bën këtë të fundit.

Këtu dhe në vende të tjera (për shembull, Rom. 8:29, 30), fjala e përkthyer "paracaktim" i referohet asaj që Zoti planifikon për të ardhmen pasi ka marrë parasysh atë që Zoti e di paraprakisht për zgjedhjet e lira të krijesave. Kështu, Zoti mund ta drejtojë historinë në mënyrë providenciale drejt dëshirave të Tij të mira për të gjithë, edhe ndërkohë që respekton lirinë e krijesës që nevojitet për të pasur një marrëdhënie të vërtetë dashurie.

Efesianët 1:11 thotë se Zoti "vepron në gjithça sipas këshillës së vullnetit të Tij". A do të thotë kjo se Zoti paracakton gjithçka që do të ndodhë ashtu siç Ai dëshiron? Lexoni të izoluar, Efesianët 1:9-11 që duket se pohon këtë pikëpamje. Sidoqoftë, ky interpretim do të binte në kundërshtim me shumë tekste që kemi parë më parë, të cilat tregojnë se ndonjëherë njerëzit refuzojnë "vullnetin e Zotit" (Luka 7:30; krahaso me Luka 13:34, Ps. 81:11-14). Nëse Bibla nuk bie në kundërshtim me veten, si duhen kuptuar këto pasazhe në një mënyrë që të jenë në përputhje me njëra-tjetrën?

Ky pasazh ka kuptim nëse bën dallimin midis asaj që mund ta quajmë "vullneti ideal" dhe "vullneti korrigjues" i Zotit. "Vullneti ideal" i Zotit është ajo që Ai preferon të ndodhë dhe që do të ndodhte nëse çdokush do bënte gjithmonë pikërisht atë që Zoti do. Nga ana tjetër, "vullneti korrigjues" i Zotit është vullneti i Tij që ka marrë tashmë parasysh çdo faktor tjetër, përfshi këtu edhe vendimet e lira të krijesave, që ndonjëherë devijojnë nga ajo që preferon Zoti. Efesianët 1:11 duket se i referohet "vullnetit korrigjues" të Zotit.

`Paranjohja e Zotit për të ardhmen është kaq e fuqishme, sa di gjithë zgjedhjet, përfshi zgjedhjet e këqija, që bëjnë disa njerëz dhe gjithsesi, Ai ende bën "gjithë gjërat të bashkëveprojnë për të mirën" (Rom. 8:28). Çfarë ngushëllimi gjeni në këtë të vërtetë?`