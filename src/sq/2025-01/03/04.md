---
title:  Të Kënaqësh Perëndinë?
date:  14/01/2025
---

Si ka mundësi që Perëndia i universit ngazëllohet me njerëzit, qeniet kalimtare në një planet mes asaj që ndoshta është një univers i pafund? Si është e mundur që njerëzit të jenë kaq të rëndësishëm për Qenien Supreme, që është i gjithë pushtetshëm dhe që nuk ka nevojë për gjë? Këto pyetje mund të përmblidhen në dy aspekte. Së pari, si mundet Zoti Vetë të kënaqet? Së dyti, si munden njerëzit ta kënaqin Atë, veçanërisht kur jemi mëkatarë? Aspekti i parë i këtyre pyetjeve është tema e sotme dhe i dyti tema për nesër.

`Lexoni Isaia 43:4; Psalmi 149:4; dhe Fjalët e Urta 15:8, 9. Çfarë na tregojnë në lidhje me Perëndinë që ngazëllohet me popullin e Tij?`

Siç e pamë pjesërisht dje, Zoti mund të kënaqet nga njerëzit, sepse Zoti i do njerëzit në një mënyrë që konsideron interesat e tyre më të mira, ashtu siç do bëjë çdokush që i do dhe kujdeset për të tjerët.

Anasjelltas, Zoti mërzitet nga populli i Tij kur ata bëjnë të keqen. Në të vërtetë, Fjalët e Urta 15:8, 9 mësojnë se, ndërkohë 1ë "sakrificat" dhe "rruga" e të këqinjve janë një "neveri për Zotin", por "lutja e njerëzve të drejtë i pëlqen Atij" dhe "Ai do atë që ndjek drejtësinë". Jo vetëm që ky pasazh tregon se Zoti mërzitet nga e keqja, por edhe që Ai kënaqet me mirësinë. Gjithashtu hedh dritë për gëzimin dhe dashurinë në lidhje të drejtpërdrejtë me njëri-tjetrin, duke treguar lidhjen e ngushtë midis dashurisë së Perëndisë dhe ngazëllimit të Tij, e cila shfaqet përgjatë Shkrimit.

Sipas Psalmit 146:8, "Zoti i do të drejtët". 2 Korintasve 9:7 shton, "Perëndia do një dhurues të gëzuar".  Vini re, së pari, se çfarë nuk thonë këto tekste. Ato nuk thonë se Zoti do vetëm të drejtët apo se Zoti do vetëm dhuruesin e gëzuar. Zoti i do të gjithë. Megjithatë, në mënyrë që këto vargje të kenë kuptim, duhet të thonë se Zoti do "të drejtët" dhe "dhuruesin e gëzuar" në një mënyrë të veçantë. Ajo që kemi parë te Fjalët e Urta 15:8, 9 na ndihmon të kuptojmë: Zoti do këta dhe të tjerët në kuptimin që do të thotë se ata e kënaqin Atë.

`Mendoni sa ngushtë janë të lidhur qielli dhe toka, saqë Zoti, Krijuesi i universit, mund të përfshihet kaq ngushtë, madje edhe emocionalisht, me ne. Çfarë shprese duhet t'ju japë kjo ide e mahnitshme, veçanërisht nëse po kaloni kohë të vështira?`