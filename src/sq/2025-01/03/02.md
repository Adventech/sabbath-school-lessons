---
title:  Më të Çmuar Sesa Mund ta Imagjinoni
date:  12/01/2025
---

Siç e pamë në mësimet e mëparshme, nuk ka asnjeri - as mëkatari më i keq - të cilin Zoti nuk e do. Dhe për shkakun se Zoti vlerëson njerëzit më shumë sesa mund ta imagjinojmë, Ai mërzitet nga mëkati, sepse Ai na do dhe e di se çfarë të bën mëkati.

`Lexoni Luka 15:11-32. Çfarë na zbulon shëmbëlltyra e djalit plangprishës në lidhje me dhembshurinë dhe dashurinë e Perëndisë? Çfarë paralajmërimi ka për ata që, ashtu si djali tjetër, qëndruan në shtëpi?`

Në këtë histori që tregon Jezusi, djali i kërkoi babait trashëgiminë e tij më herët, duke refuzuar kështu të atin dhe familjen e tij. Djali plangprishës pastaj shkon dhe e harxhon trashëgiminë dhe përfundon i varfër dhe i uritur, duke pasur zili atë që hanin derrat. Kur kupton se shërbëtorët në shtëpinë e atit të tij kanë ushqim të mjaftueshëm, ai vendos të kthehet në shtëpi me shpresën të bëhet një shërbëtor.

Vijimi i historisë është i fuqishëm. Disa etër do i kthenin mbrapsht bij të tillë. "Ti e more trashëgiminë tënde dhe u largove nga shtëpia ime. Tani nuk je më i mirëpritur këtu". Ky do ishte një qëndrim i arsyeshëm, apo jo? Në sytë e disa prindërve njerëzorë, djali e kishte kaluar cakun për t’u kthyer sërish në shtëpi, veçanërisht si një bir.

Por, në shëmbëlltyrë, ati, (që përfaqëson Vetë Perëndinë) nuk përgjigjet aspak në këtë mënyrë. Përkundrazi, " 'kur [djali plangprishës] ishte ende larg, i ati e pa me dhembshuri; u lëshua vrap, ra mbi qafën e tij dhe e puthi'" (Luka 15:20). Megjithëse nuk ishte shumë e denjë në raste të tilla që i zoti i shtëpisë të vraponte për të takuar dikë, ati në dhembshurinë e tij të madhe vrapoi për të takuar djalin e tij, dhe për më tepër, e restauroi pozitën e tij në shtëpi, madje duke bërë një festë për kthimin e tij, gjë që tregon dhembshurinë e madhe të Perëndisë, për këdo që kthehet, dhe gëzimin e Tij kur një person i vetëm kthehet në shtëpi. Çfarë pamje e Perëndisë!

`Është interesant edhe reagimi i djalit tjetër. Pse reagimi i tij ishte kaq njerëzor, bazuar të paktën tek parimi i të qenurit i drejtë, dhe rrjedhimisht i kuptueshëm gjithashtu? Çfarë na mëson pjesa e tij në histori në lidhje me konceptet që njerëzit kanë për drejtësinë dhe sesi këto koncepte nuk i kuptojnë thellësitë e ungjillit apo të dashurisë që Zoti ka për ne?`