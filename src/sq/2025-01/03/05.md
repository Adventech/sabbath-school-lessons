---
title:  Gurë të Gjallë
date:  15/01/2025
---

Si ka mundësi që ne, si qenie të rëna mëkatare, mund të jemi të kënaqshëm për një Perëndi të shenjtë?

`Lexoni Romakët 8:1 dhe Romakët 5:8. Çfarë na mësojnë këto tekste për paraqitjen tonë para Zotit?`

Zoti jep hir tek njerëzit para përgjigjes së tyre. Para se të mund të themi apo të bëjmë gjë, Zoti zgjat dorën drejt nesh për të na dhënë mundësinë të pranojmë apo refuzojmë dashurinë e Tij. Siç thuhet edhe tek Romakët 5:8, "Zoti e tregoi dashurinë e Tij në këtë, që kur ende ishim mëkatarë, Krishti vdiq për ne" (krahaso me Jer. 31:3). Dhe ne mund të pajtohemi me Perëndinë dhe madje të jemi të pëlqyeshëm para Tij, me anë të besimit dhe veprave të Shpengimtarit tonë.

`Lexoni 1 Pjetrit 2:4-6 dhe krahasojeni me Hebrenjtë 11:6. Çfarë na tregon kjo në lidhje me atë sesi mund të kënaqim Perëndinë?`

Pa ndërhyrjen e Perëndisë, njerëzit e rënë janë të paaftë të sjellin ndonjë gjë me vlerë para Zotit. Megjithatë, Zoti, në hirin dhe mëshirën e Tij, ka bërë një rrugë përmes punës së Krishtit. Specifikisht, "përmes Jezus Krishtit" mund "të ofrojmë flijime shpirtërore të pranueshme për Perëndinë" (1 Pjet. 2:5). Pavarësisht se "pa besim është e pamundur t'i pëlqejmë Atij" (Heb. 11:6), me anë të punës ndërmjetësuese të Krishtit, Zoti do t’i "bëjë" besimtarët "të përsosur për çdo vepër të mirë, të kryejnë vullnetin e Tij, duke punuar tek ata atë që është e pëlqyer përpara Tij, me anë të Jezus Krishtit, të cilit i qoftë lavdi në shekuj të shekujve. Amen!" (Heb. 13:21). Ata, që i përgjigjen Perëndisë me anë të besimit konsiderohen të drejtë para Tij përmes ndërmjetësimit të Krishtit, drejtësia e të cilit është e vetmja që pranohet. Dhe ata, që i përgjigjen dashurisë së Perëndisë konsiderohen të denjë përmes ndërmjetësimit të Krishtit (Luka 20:35) dhe Ai i transformon sipas imazhit të Tij (1 Kor. 15:51-57, 1 Gjonit 3:2). Vepra shpëtuese e Perëndisë nuk është vetëm për ne, por është në ne gjithashtu.

`Pse ideja e ndërmjetësimit të Krishtit për ju në qiell është kaq inkurajim?`