---
title:  Histori misionare
date:  17/01/2025
---

#### Janë spiunë

_Cerenjava Danzan_

Mamaja ishte e mërzitur që vajza e saj 22-vjeçare, Debi, filloi të shkonte në kishën Adventiste, në Mongoli.

— Mos shko te takimet e amerikanëve, - thoshte ajo. — Janë spiunë.

Ishte shtator të vitit 1992, dhe Mongolia ishte në gjendje tranzicioni, pas rënies së Komunizmit.

Inati i mamasë u shtua akoma më shumë, kur Debi vendosi t’ia jepte zemrën Jezusit, në vitin 1993. Debi ishte e para Adventiste, në Mongoli, pas rënies së Komunizmit.

— Amerikanët janë të këqinj, — tha Mamaja. — Ata janë spiunë dhe do ta shkatërrojnë vendin tonë duke na fituar zemrat që të na përdorin më vonë.

Kristianizmi nuk ishte besimi tradicional i Mongolisë por Mamaja mendonte se të gjitha besimet ishin të këqija. Ajo ishte ateiste e thekur and mbështetëse e fortë e Komunizmit. Nëpërmjet ndikimit të saj, shumë njerëz u bënë anëtarë të Partisë. Ajo kishte marrë një medalje të veçantë të Marksit, Engelsit dhe Leninit, për punën e saj, dhe ishte krenare për këtë. Dukej se nuk do të ishte e mundur që ajo të ndryshonte ndonjëherë mendje rreth Perëndisë.

Debi u largua nga Mongolia për dy vjet, për të studiuar në Institutin Ndërkombëtar Adventist për Studime të Avancuara, në Filipine. Kur u kthye në shtëpi, ajo e ftoi Mamanë të vinte në një grup të vogël studimi Biblik që kishte organizuar. Në atë kohë, Kisha Adventiste e sapolindur përbëhej nga të rinj dhe grupi i studimit Biblik ishte për më të moshuarit. Pesë anëtarët e parë të grupit ishin Mamaja, dy nga motrat e saj, mamaja e pastorit të parë Mongolian dhe mamaja e një anëtareje tjetër të kishës.

Mamaja ishte hezituese por ishte edhe kurioze rreth grupit të studimit të Biblës. Ajo kishte parë ndryshimet tek Debi. Dikur shumë krenare, tani Debi ishte zbutur. Dikur shumë urdhëruese, tani i bindej Mamasë dhe respektonte motrën.

— Ajo ka ndryshuar, — mendoi Mamaja. — Çfarë e bëri të ndryshonte?

Më pas, motra e Debit, që kishte qënë kundërshtare e fortë e Krishtërimit,  u pagëzua gjithashtu. Mamaja pa që edhe ajo ndryshoi. Kjo ishte e mjaftueshme. Në vitin 2000, Mamaja vendosi të bëhej besnike ndaj Perëndisë së Qiellit. Ajo u pagëzua dhe iu bashkua kishës Adventiste në moshën 53 vjeçare. Në fakt, u pagëzuan të pesë anëtarët e grupit të vogël të studimit Biblik.

Mamaja, që dikur kishte qenë punëtore besnike e Leninit, tani u bë dëshmitare e Perëndisë. Ajo, që dikur kërkonte anëtarë për Partinë, tani kërkonte dele të humbura për Mbretërinë e Perëndisë. Nëpërmjet ndikimit të saj, shumë njerëz ia dhanë zemrën Jezusit.

Mamaja qëndroi besnike deri në vdekje. Ajo jo vetëm e donte Perëndinë por donte edhe t’i dhuronte Perëndisë. Kur ishte tepër e dobët për të shkuar në kishë, një kishë e vogël u organizua në shtëpinë e saj. Ajo tha se shërbesa e adhurimit nuk ishte e plotë pa oferta ndaj, me kërkesën e saj, çuan një kuti deri në shtratin e saj që të mund të jepte ofertën.

Mamaja vdiq nga kanceri në tëmth, në vitin 2020, në moshën 74 vjeçare. Por ajo vazhdoi të dëshmonte edhe pas vdekjes së saj.

Varrimi tradicional Mongolian përfshin shumë rituale të shtrenjta. Por, me kërkesën e saj, ajo pati një funeral të thjeshtë e Krishterë. Funerali i saj qe aq ndryshe nga zakonet, sa të afërmit u çuditën. Ata kuptuan se Krishtërimi kishte diçka ndryshe.

— Sa funeral i qetë, — tha dikush.

— Dua që edhe funerali im të jetë kështu, — tha një tjetër.

Por dëshmia e Mamasë nuk mbaroi aty. Ajo vazhdon të predikojë nga varri i saj, në varreza. Në pllakën mbi varrin e saj është shkruajtur premtimi i Isaias 30:18 “Të bekuar janë ata që presin për Të.”

Pak para se të vdiste, ajo i tha Debit:

— Shpresa ime është tek Krishti. Dua të fle derisa Ai të vijë.

Tani, Mamaja po pret që Perëndia ta zgjojë në atë mëngjes të lavdishëm.

Faleminderit për Ofertat tuaja të Sabatit të 13të, të cilat do të vazhdojnë punën misionare të Mamasë. Emri i saj ishte Cerenjava Danzan. Ajo dhe Adventistë të tjerë besnikë, tani pushojnë në varret e tyre në Mongoli. Një pjesë e ofertave në datën 29 Mars, do të ndihmojnë në hapjen e një qendre, ku fëmijët dhe prindërit e tyre do të mësojnë rreth Perëndisë, në kryeqytetin e Mongolisë, Ulanbatar.

**Fakte të shpejta**

- Jurti është banesa tradicionale e Mongolisë. Është një strukturë e rrumbullaktë, me çati në formë koni, e mbuluar me cohë të bardhë. Është e ngrohtë në dimër dhe e freskët në verë. Është gjithashtu e lehtë për t’u transportuar dhe ndërtuar sërish, kur barinjtë udhëtojnë me kopetë e tyre.
- Jurti gjithmonë montohet me derën nga jugu sepse era e ftohtë zakonisht fryn nga veriu.
- Shkelja në pragun e jurtit shihet si mungesë respekti ndaj të zotit të shtëpisë.
- Mongolianët njihen për shakatë.