---
title:  Të Ngazëllehesh me Hare
date:  13/01/2025
---

Sado e vështirë për ne që ta imagjinojmë, Zoti e konsideron secilin person me një vlerë të paçmueshme, prandaj ngazëllehet me shpëtimin e çdo shpirti.

`Lexoni Sofonia 3:17. Si na ndihmon ky varg të kuptojmë shëmbëlltyrën e djalit plangprishës.`

Sofonia 3:17 shfaq në mënyrë të theksuar ngazëllimin e Perëndisë për popullin e Tij të shpëtuar. Pothuajse çdo fjalë në gjuhën Hebraike për gëzimin dhe ngazëllimin është paketuar në këtë varg të vetëm, duke përshkruar ngazëllimin e Perëndisë për popullin e Tij të shpëtuar. Është sikur asnjë nga termat në vetvete nuk mjafton për të përshkruar masën e gëzimit të Perëndisë atë ditë.

Vini re gjithashtu, ku Zoti sipas këtij vargu - është në "mesin" e popullit të Tij. Pajtimi që lind nga marrëdhënia e dashurisë vjen me prezencën imediate të Perëndisë. Ashtu si babai - kur pa nga larg djalin, doli me vrap - këtu Perëndia është në mes të popullit të Tij.

Tek Isaia 62:4, imazhe të njëjta lidhen me analogjinë e martesës. Sipas Isaias 62:4 , populli i Perëndisë do të "quhet Hefzibah", që do të thotë "Kënaqësia ime është tek ajo" dhe toka do të quhet "Beulah", që do të thotë "e martuar". Pse? Sepse, teksti thotë, "Zoti gjen kënaqësi tek ti, dhe toka jote do të ketë një dhëndër". Kulmi i gëzimit të Perëndisë është rezervuar për atë ditë restaurimi, kur do të marrë popullin e Tij dhe do të gëzohet për ne, ashtu si ati u gëzua për djalin e tij plangprishës.

`Lexoni Efesianët 5:25-28. Çfarë tregon kjo për llojin e dashurisë që duhet të tregojmë edhe ne?`

Ky pasazh nxit bashkëshortët të duan gratë e tyre "ashtu si Krishti e deshi kishën dhe dha jetën e Tij për të" dhe të duan gratë e tyre "si trupin e vet" (Ef. 5:25, 28). Këto vargje jo vetëm që nënvizojnë dashurinë joegoiste dhe sakrifikuese që duhet të ketë një bashkëshort për gruan e tij, por gjithashtu tregojnë se Vetë Krishti e do popullin e Tij (kishën) si pjesë të Vetes.