---
title:  Dashuria Besëlidhëse
date:  06/01/2025
---

Bibla shpesh e përshkruan dashurinë e veçantë të Perëndisë me ne duke përdorur metafora të njohura, veçanërisht metaforat e dashurisë midis një burri dhe një gruaje apo midis një nëne dhe fëmijës së saj. Këto metafora përdoren veçanërisht për të përshkruar marrëdhënien e veçantë midis Perëndisë dhe popullit të besëlidhjes së Tij. Kjo është një marrëdhënie e dashurisë besëlidhëse, që përfshin jo vetëm dashurinë e Zotit për popullin e Tij, por gjithashtu pritjet që populli ta pranojë këtë dashuri dhe ta dojë Zotin (dhe njëri-tjetrin).

`Lexoni Ligji i Përtërirë 7:6-9. Çfarë na mësojnë këto vargje në lidhje me marrëdhënien midis besëlidhjes së Perëndisë dhe dashamirësisë së Tij?`

Ligji i Përtërirë 7:9 përshkruan një dashuri të veçantë që Zoti ka për popullin e besëlidhjes së Tij, një marrëdhënie që pjesërisht varet nga fakti nëse ata qëndrojnë apo jo besnikë. Dashuria e Zotit nuk është me kushte, por marrëdhënia besëlidhëse me popullin e Tij është.

Fjala e përkthyer "dashamirësi" ose "mëshirë" te Ligji i Përtërirë 7:9, hesed, tregon në vetvete aspektin besëlidhës të dashurisë hyjnore (dhe shumë më tepër). Hesed përdoret shpesh për të përshkruar madhështinë e mëshirës, mirësisë dhe dashurisë së Perëndisë. Mes të tjerave, hesed i referohet dashamirësisë, ose  dashurisë së vendosur për një tjetër brenda një marrëdhënieje reciproke dashurie. Gjithashtu inicion një marrëdhënie të tillë, me pritjen se pjesa tjetër gjithashtu do të tregojë dashamirësi.

Hesed i Perëndisë tregon se dashamirësia e Tij është jashtëzakonisht e besueshme, e fortë dhe e qëndrueshme. Megjithatë, në disa raste, pranimi i benefiteve të hesed është i kushtëzuar, duke u varur nga vullneti i popullit të Tij për t’u bindur dhe për të plotësuar anën e tyre të marrëdhënies (shiko 2 Sam. 22:26, 1 Mbretërve 8:23, Ps. 25:10, Ps. 32:10, 2 Kron. 6:14).

Dashuria e vendosur e Perëndisë është baza e të gjitha marrëdhënieve të dashurisë dhe ne nuk e arrijmë dot kurrë lartësinë e asaj dashurie. Zoti jo vetëm që na e dha lirshëm ekzistencën tonë, por në Krishtin, Ai dha Veten lirshëm për ne. " 'Askush s'ka dashuri më të madhe nga kjo: të japë jetën e vet për miqtë e tij' " (Gjoni 15:13). Pa dyshim, shprehja më e madhe e dashurisë së Perëndisë u zbulua kur Zoti "e përuli Veten dhe u bë i bindur deri në pikën e vdekjes, deri në vdekjen në kryq" (Fil. 2:8).

`Në çfarë mënyrash mund të mbani vazhdimisht realitetin e dashurisë së Perëndisë në mendimet tuaja? Pse është e rëndësishme ta bëni këtë?`