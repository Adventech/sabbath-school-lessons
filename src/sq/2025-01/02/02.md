---
title:  Dashuria e Përjetshme e Perëndisë
date:  05/01/2025
---

Shkrimi është i qartë: Zoti i do të gjithë. Vargu më i famshëm i Shkrimit, Gjoni 3:16, shpall këtë të vërtetë: " 'Sepse Zoti kaq shumë e deshi botën sa dha Birin e Tij të vetëmlindur, që kushdo që beson në Të të mos humbasë, por të ketë jetë të përjetshme'".

`Lexoni Psalmi 33:5 dhe Psalmi 145:9. Çfarë na mësojnë këto vargje në lidhje me shtrirjen e mirësisë, dhembshurisë dhe mëshirës së Perëndisë?`

Disa mund të mendojnë se nuk mund t'i dojë dikush, ose se Zoti do gjithë të tjerët, por jo ata. Megjithatë, Bibla vazhdimisht shpall se çdo person i vetëm është i dashur nga Zoti. Nuk ka ndonjë që Ai nuk e do. Dhe, për shkak se Zoti do këdo, Ai gjithashtu do që të gjithë të shpëtohen.

`Lexoni 2 Pjetrit 3:9, 1 Timoteut 2:4, dhe Ezekieli 33:11. Çfarë na mësojnë këto vargje në lidhje me dëshirën e Perëndisë për të shpëtuar të gjithë?`

Vargu pas Gjonit 3:16 shton: " 'Sepse Perëndia nuk e dërgoi Birin e Vet në botë që ta dënojë botën, por që bota të shpëtohet prej Tij' " (Gjoni 3:17). Nëse do varej vetëm nga Perëndia, çdo qenie njerëzore do e pranonte dashurinë e Tij dhe do të shpëtohej. Megjithatë, Zoti nuk e imponon veten tek askush. Njerëzit janë të lirë ta pranojnë apo ta refuzojnë.

Megjithëse disa e refuzojnë, Zoti nuk rresht së dashuri ata. Tek Jeremia 31:3, Ai i shpall popullit të Tij: "'Po, të kam dashur me një dashuri të përjetshme; prandaj të kam tërhequr me dashamirësi'". Në vende të tjera, Bibla mëson vazhdimisht se dashuria e Perëndisë zgjat përjetë (shiko, për shembull, Psalmi 136). Dashuria e Zotit nuk shteron kurrë. Është e përjetshme. Kjo është e vështirë për ne ta kuptojmë, sepse shpesh e kemi më të lehtë të mos i duam të tjerët, apo jo?

Megjithatë, nëse ne si individë mund të mësojmë të përjetojmë realitetin e asaj dashurie - pra, të njohim vetë dashurinë e Perëndisë - sa ndryshe do të jetonim dhe do t'i trajtonim të tjerët.

`Nëse Zoti i do të gjithë, kjo do të thotë se Ai duhet të dojë disa karaktere goxha të përçmuara, sepse ka disa (në fakt shumë) me karakter të tillë. Çfarë duhet të na mësojë dashuria e Perëndisë për këta njerëz në lidhje me mënyrën sesi edhe ne duhet t'i trajtojmë ata?`