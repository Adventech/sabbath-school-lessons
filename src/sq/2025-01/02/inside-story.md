---
title:  Histori misionare
date:  10/01/2025
---

#### Një vajzë e bezdisshme

_Elberel_

Elbereli u mërzit kur gjithçka u mbyll, për shkak të COVID-19. Ai studionte në shkollën Tusgal, shkolla e vetme Adventiste në Mongoli, e cila ishte midis shkollave të para që filluan mësimin online. Atij nuk i pëlqente të ulej para kompjuterit çdo ditë, ndërsa fëmijët e tjerë, që studionin në shkolla publike, luanin dhe zbaviteshin. Ai e pyeti të ëmën nëse mund të transferohej në një shkollë publike. Ajo tha që nuk e kishte problem, por i ati nuk pranoi. Ai ishte pastor Adventist dhe ishte me studime larg shtëpisë, në Universitetin Andrews, në Shtetet e Bashkuara. Babai i tha mamasë:

— Unë nuk jam aty në Mongoli, që të të ndihmoj. Por nuk mund të rrezikojmë të ardhmen e djalit tonë, duke e dërguar në shkollë publike. Ai mund të marrë zakone të këqija.

Kështu, mamaja ndërroi mendje dhe i tha Elberelit se do të vazhdonte në shkollën Adventiste. Megjithatë, Elbereli nuk hoqi dorë. Ai pyeti të atin nëse mund të transferohej vitin e ardhshëm. Por Babai nuk ndërroi mendje.

Kur pa se ishte e kotë, Elbereli nuk tha më gjë. Por atëhere, edhe shkollat publike filluan t’i bënin klasat online dhe Elbereli nuk shihte më fëmijë që luanin dhe zbaviteshin. Dëshira e tij për të ndërruar shkollë kaloi.

Pasi shkollat u rihapën, Elbereli filloi të mendonte sërish rreth ndryshimit të shkollës. Problemi ishte një vajzë, në klasën e tij. Dukej se asaj i pëlqente të debatonte me të dhe ta fyente.

Pas dy muajsh, Elbereli nuk duronte dot më. Ai mendoi se ishte më e lehtë të ndryshonte shkollë se sa të duronte vajzën. Ai mori në telefon të atin, që ishte ende në Shtetet e Bashkuara.

— Ajo vajza më fyen, — tha ai. — Dua të shkoj në shkollë publike.

I ati u përpoq të arsyetonte me Elberelin.

— Nuk mund të ndryshosh shkollë për diçka të tillë, — tha ai. — Në shkollën publike do të fyejnë edhe fëmijë të tjerë.

Por Elbereli nuk u dorëzua dhe i ati pranoi ta transferonte në vitin e ardhshëm shkollor. Gjatë verës, babai ndërroi mendje përsëri por Elbereli ishte i vendosur. Ai kishte studiuar në shkollë Adventiste që në klasën e dytë, dhe ishte i sigurt se do të ishte sfidë e mirë për të të shkonte në shkollë tjetër. Ai iu lut edhe së ëmës. Më në fund, prindërit pranuan por babai e këshilloi:

— Mos u kushto vëmendje fëmijëve që kanë zakone të këqija.

Elbereli i premtoi. Dita e parë e shkollës publike e shokoi. Shumë nga djemtë në klasën e tij përdornin cigare elektrike. Ata e fyenin njëri-tjetrin vazhdimisht. Mbas shkolle, ata mblidheshin dhe pinin alkool. Elbereli nuk e donte këtë lloj miqësie. Përveç kësaj, Elbereli kishte probleme edhe me drekën. Te shkolla Adventiste, fëmijëve u jepej drekë vegjetariane çdo ditë në mencë. Shkolla publike nuk kishte mencë. Elbereli duhej të gjente një vend për të blerë drekë.

Me kalimin e kohës, Elbereli vuri re se kishte edhe një problem tjetër. Detyrat e shkollës nuk e sfidonin. Ai i dinte të gjitha që shpjegoheshin aty. Pas një muaji, ai nuk duronte dot më. U pendua që nuk e kishte dëgjuar të atin por i vinte turp ta pranonte që ishte gabuar. Ai u lut: “Perëndi, çfarë duhet të bëj? Duhet të rri në shkollën publike, ku jam i rrethuar nga ndikimi i keq dhe po mësoj asgjë të re? Apo duhet të kthehem në shkollën Adventiste dhe të merrem prapë me atë vajzën?”

Të nesërmen, mamaja e pyeti Elberelin si po shkonin klasat. Kur mori vesh se ai nuk po mësonte asgjë të re, ajo pyeti:

— Dëshiron të kthehesh prapë në shkollën Adventiste?

Këto fjalë tingëlluan si muzikë në veshët e tij. Ai ndjeu se Perëndia po i përgjigjej lutjes së tij.

— Po, — tha ai. — Dua të kthehem.

Kur babai e dëgjoi këtë, ai u gëzua shumë.

— Nuk është vonë, — tha ai. — Mund të kthehesh.

Elberelit i duhet të presë disa ditë para se të mund të shkojë sërish në shkollën Tusgal. Ai mezi po pret dhe ka një plan rreth vajzës.

— Do ta injoroj, — tha ai. — Babi më tha se nuk do të jetë problem nëse nuk i kushtoj vëmendje.

Shkolla Tusgal, që ndodhet në Ulanbatar, Mongoli, mori një pjesë të një oferte të kaluar, të Sabatit të 13të, për të ndërtuar klasa dhe bibliotekë të re. Faleminderit për Ofertat e Sabatit të 13të këtë tremujor, të cilat do të ndihmojnë në hapjen e një qendre, për të çuar fëmijët tek Jezusi, në Ulanbatar.

**Fakte të shpejta**

- Mongolia është një nga vendet më të larta mbi nivelin e detit; lartësia mesatare është 1.580 metra.
- Gengis Khan, i lindur në vitin 1162 krijoi perandorinë Mongole në vitin 1206. Ajo u kthye në perandorinë më të madhe të historisë, duke zënë 22% të sipërfaqes së Tokës.
- Mongolianët u japin shumë rëndësi fëmijëve. Familja mesatare ka katër fëmijë. Gratë që kanë pesë ose më shumë fëmijë quhen “nëna të nderuara”.