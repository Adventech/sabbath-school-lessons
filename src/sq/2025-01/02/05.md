---
title:  Mëshira e Humbur
date:  08/01/2025
---

Dashuria e Perëndisë është gjithmonë e përjetshme dhe e pamerituar. Megjithatë, njerëzit mund ta refuzojnë. Ne kemi mundësinë ta pranojmë ose refuzojmë këtë dashuri, por vetëm për shkak se Zoti na do lirshëm me dashurinë e Tij të përsosur para se ne të bëjmë ndonjë gjë (Jer. 31:3). Dashuria jonë për Perëndinë është një përgjigje ndaj asaj që tashmë na është dhënë para se ta kërkonim.

`Lexoni 1 Gjonit 4:7-20, duke u fokusuar specifikisht tek vargjet 7 dhe 19. Çfarë na tregon kjo për prioritetin e dashurisë së Perëndisë?`

Dashuria e Perëndisë vjen gjithmonë e para. Nëse Zoti nuk do na donte i pari, ne nuk do e donim dot Atë. Ndërkohë që Zoti na krijoi me kapacitetin për t’u dashur, Vetë Zoti është baza dhe burimi i gjithë dashurisë. Ne kemi zgjedhjen, gjithsesi, nëse do e pranojmë dhe do e reflektojmë atë në jetët tona. E vërteta tregohet në shëmbëlltyrën e Krishtit tek shërbëtori që nuk fali (shiko Mat. 18:23-35).

Në shëmbëlltyrë, mund të shohim se nuk kishte asnjë mundësi që shërbëtori të mund t'i kthente borxhin zotërisë. Sipas Mateut 18, shërbëtori i kishte borxh zotërisë 10,000 talenta. Një talent vlente gjashtë mijë denarë. Dhe një denar ishte paga ditore mesatare e një punëtori (krahasoni me Mat. 20:2). Pra, do nevojiteshin 6,000 ditë pune për të shlyer një talent. Mendoni pasi hiqen ditët pushim, një punëtor mund të punojë mesatarisht 300 ditë në vit, dhe kështu mund të fitojë 300 denarë në një vit. Pra do të nevojiteshin afërsisht njëzet vite për të shlyer një talent, që janë 6,000 denarë (6,000/300 = 20). Në mënyrë që të fitojë 10,000 talenta, atëherë, një punëtor mesatar duhej të punonte për 200,000 vjet. Me fjalë të tjera, shërbëtori nuk mundej kurrë ta shlyente këtë borxh. Megjithatë, zotëria ndjeu keqardhje për shërbëtorin e tij dhe lirshëm i fali borxhin e tij të stërmadh.

Megjithatë, kur ky shërbëtor i falur refuzoi t'i falë një shërbëtori tjetër, një borxh shumë më të vogël prej 100 denarësh, dhe e detyroi të futej në burg për shkak të borxhit, zotëria u inatos dhe e shfuqizoi faljen e tij të mëshirshme. Shërbëtori e humbi dashurinë dhe faljen e zotërisë së tij. Megjithëse dhembshuria dhe mëshira e Perëndisë nuk mbarojnë kurrë, dikush mund të refuzojë në fund, madje të humbasë benefitet e dhembshurisë dhe mëshirës së Zotit.

`Mendoni për atë që u është falur dhe sa kushton që të faleni nga Jezusi. Çfarë duhet t'iu tregojë kjo për faljen e të tjerëve?`