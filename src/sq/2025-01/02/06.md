---
title:  Falas Keni Marrë; Falas Jepni
date:  09/01/2025
---

Ashtu siç shërbëtori nuk mundej kurrë të shlyente borxhin e tij, ashtu dhe ne nuk mundemi kurrë të shlyhemi para Zotit. Asnjëherë nuk mundemi të fitojmë apo meritojmë dashurinë e Perëndisë. "Por Perëndia e tregon dashurinë e Tij ndaj nesh, në atë që, kur ende ishim mëkatarë, Krishti vdiq për ne"  (Rom. 5:8). Çfarë dashurie mahnitëse! Siç e thotë edhe 1 Gjonit 3:1, "Shikoni ç'dashuri të madhe na dha Ati, që të quhemi bij të Perëndisë!".

Megjithatë, ajo që mund të bëjmë dhe duhet të bëjmë, është të reflektojmë dashurinë e Perëndisë tek të tjerët me sa të kemi mundësi. Nëse kemi marrë kaq shumë dhembshuri dhe falje, sa më tepër duhet të japim dhembshuri dhe falje tek të tjerët? Mbani mend që shërbëtori e humbi dhembshurinë dhe faljen e zotërisë, sepse nuk i dha ato edhe tek bashkëshërbëtori i tij. Nëse vërtet e duam Perëndinë, nuk do dështojmë të reflektojmë dashurinë e Tij tek të tjerët.

`Lexoni Gjoni 15:12, 1 Gjonit 3:16, dhe 1 Gjonit 4:7-12. Çfarë na mësojnë këto pasazhe në lidhje me marrëdhënien midis dashurisë së Perëndisë, dashurisë tonë për Perëndinë, dhe dashurisë për të tjerët?`

Menjëherë pas Gjonit 15:12, Jezusi u thotë dishepujve të Tij, " 'Ju jeni miqtë e Mi, nëse bëni gjërat që Unë ju urdhëroj' " (Gjoni 15:14). Dhe për çfarë i urdhëroi Jezusi? Mes të tjerave, Jezusi i urdhëroi ata (edhe ne) të duan njëri-tjetrin ashtu siç i deshi Ai. Këtu dhe në vende të tjera, Zoti na urdhëron të duam Perëndinë dhe të duam njëri -tjetrin.

Shkurt, duhet të kuptojmë se na është falur një borxh i pafund, një borxh që nuk mund ta shlyenim dot kurrë, një borxh që u pagua në kryq për ne. Prandaj, duhet të duam dhe të lavdërojmë Zotin dhe të jetojmë me dashuri dhe hir ndaj të tjerëve. Siç mësohet tek Luka 7:47, atij që i është falur shumë, do shumë, por " 'kujt i falen pak, do pak'". Dhe kush prej nesh nuk e kupton sa shumë i është falur?

Nëse të duash Zotin do të thotë të duash të tjerët, duhet të ndiejmë nevojën urgjente për të ndarë mesazhin e dashurisë së Perëndisë, si me fjalë ashtu dhe me vepra. Duhet të ndihmojmë njerëzit në jetët e tyre të përditshme tani, dhe gjithashtu të përpiqemi të jemi përcjellës të dashurisë së Perëndisë dhe t'i drejtojmë drejt premtimit të jetës së përjetshme në një qiell dhe tokë të re - një krijesë plotësisht e re ndryshe nga kjo botë, që është kaq e ndotur nga mëkati dhe vdekja, frytet e dëshpëruara të refuzimit të dashurisë së Perëndisë.

`Çfarë hapa specifike mund të merrni për të dashur Zotin duke dashur të tjerët? Çfarë mund të bëni sot dhe në ditët në vijim për të treguar dashurinë e Perëndisë dhe (rrjedhimisht) t'i ftoni ata të shijojnë se çfarë është premtimi i jetës së përjetshme?`