---
title:  Histori misionare
date:  28/03/2025
---

#### Të takosh Perëndinë në shkollë

_Haiun-hi_

Që kur ishte e vogël, Haiun-hi ndiente se ishte e detyruar të shkonte në kishë të shtunave. Babai i saj ishte pastori i një kishe të vogël, në Korenë e Jugut, dhe ajo nuk mund të rrinte në shtëpi apo të bënte ç’të donte.

Me kalimin e kohës, Haiun-hi u mërzit nga kisha dhe së qëni vajza e pastorit. Ajo nuk e kuptonte pse i ati i përgjigjej telefonit në darkë vonë dhe pse punonte gjatë fundjavës apo ditëve pushim. Zemra e saj filloi të mbushej me hidhërim dhe mëri kur një udhëtim familjar për pushime u anullua sepse i ati, si pastori i kishës, duhet të shkonte në një funeral. Ajo filloi të kishte pyetje rreth besimit të saj.

Ishte pikërisht atëherë, kur 16 vjeçarja shkoi në shkollën e mesme Adventiste, në kryeqytetin e Koresë së Jugut, Seul. Për herë të parë, ajo ishte larg shtëpisë, duke jetuar në konvikt. Në qytetin ky familja e saj jetonte nuk kishte shkollë Adventiste.

Fillimisht, shkolla Adventiste iu duk si shkolla publike, me përjashtim të mësuesve që besonin te Perëndia dhe nxënësve që mblidheshin rregullisht për adhurim. Por, në adhurimin e mëngjesit, Haiun-hi dëgjoi një lajmërim rreth diçkaje që quhej “Të gjunjëzuarit”. Ajo ishte kurioze të mësonte më shumë dhe, mëqë ishte e ndrojtur, i kërkoi një shoqeje të shkonte më të tek “Të gjunjëzuarit”.

Kuptoi se “Të gjunjëzuarit” ishin një grup lutjeje, që drejtohej nga nxënësit, në një dhomë mbledhjesh, në shkollën tetëvjeçare, që ndodhej në të njëjtin kampus me shkollën e mesme. Dhoma e takimit kishte stola si të kishave. Rreth 30 adoleshentë, gjysma vajza dhe gjysma djem ishin ulur dhe po këndonin kur Haiun-hi dhe shoqja e saj arritën aty. Një djalë po i binte pianos.

Haiun-hi u çudit. Zakonisht, ajo nuk këndonte gjatë shërbesave, në kishën pranë shtëpisë së saj. Ajo ishte e vetmja adoleshente aty. Por këta adoleshentë këndonin fort. Ajo nuk kishte parë ndonjëherë kaq entuziazëm. Sytë iu mbushën me lotë. E kishte marrë malli për shtëpinë dhe muzika ishte si balsam për zemrën e saj. Në një çast, vetmia e saj u zhduk dhe ajo ndjeu paqe.

Pas këngës së fundit, të rinjtë u gjunjëzuan dhe u lutën në heshtje, për disa çaste. Pastaj disa prej tyre folën rreth asaj që Perëndia po bënte në jetët e tyre. Haiun-hi u çudit sërish. Ajo nuk kishte dëgjuar ndonjëherë moshatarë të saj të flisnin rreth Perëndisë në një mënyrë kaq personale. Ai mendoi: “Ata janë të rinj por kanë besim dhe besojnë tek Perëndia. Ata e duan Perëndinë pavarësisht vështirësive në jetët e tyre.”

Pas kësaj, adoleshentët u ndanë në grupe të vogla për t’u lutur. Në kishën pranë shtëpisë së saj, mendja e Haiun-hi zakonisht shkonte në gjëra të tjera, gjatë lutjes. Por ishte e qartë se këta të rinj e donin lutjen dhe flisnin rreth Perëndisë me pasion. Ajo u çudit edhe më shumë.

Takimi prej një orë mbaroi me këngë të tjera. Haiun-hi mendoi: “Këta të rinj janë më të sinqertë dhe më të dedikuar ndaj Perëndisë se sa unë.” Ajo mezi e priste takimin e ardhshëm. Ajo mendoi “Ky është besim i gjallë. Unë e gjeta. Kristianët jetojnë kështu.”

Ajo vazhdoi të shkonte në takimet javore të “Të gjunjëzuarve” dhe filloi të ndiente gëzim në adhurimin e Perëndisë. Ajo filloi të kalonte orë me Të, duke kënduar, dëgjuar këngë adhurimi dhe në lutje. Për herë të parë, ajo ndjeu praninë e Perëndisë. Ajo qau kur mendoi dashurinë dhe sakrificën e madhe të Jezusit në kryq.

Me kalimin e kohës ajo pa se nxënësit dhe mësuesit luteshin dhe e lavdëronin Perëndinë edhe mes vështirësive. Ajo u përfshi në shumë programe shpirtërore në shkollë dhe filloi të merrte pjesë në grupe studimi Biblik, të drejtuar nga nxënësit.

Në fund të vitit të parë, Haiun-hi ndiente gëzim gjatë programeve të adhurimit. Ajo merrte pjesë në takimin javor të lutjes, grupin e studimit Biblik, dhe aktivitete të tjera shpirtërore. Kisha nuk ishte më e lodhshme dhe ajo mezi priste të shkonte çdo të shtunë.

Versat e saj të preferuara gjenden tek Filipianët 4:4-7, ku thuhet: “Gëzohuni gjithnjë në Zotin; po jua them përsëri: Gëzohuni! Zemërbutësia juaj le të njihet nga të gjithë njerëzit; Zoti është afër. Mos u shqetësoni për asgjë, por, në çdo gjë, ia parashtroni kërkesat tuaja Perëndisë me anë lutjesh dhe përgjërimesh, me falënderim. Dhe paqja e Perëndisë, që ia tejkalon çdo zgjuarësie, do të ruajë zemrat tuaja dhe mendjet tuaja në Krishtin Jezus.”

Ajo beson se Perëndia e dërgoi në shkollën e mesme Adventiste që t’a mësonte të jetonte sipas këtyre vargjeve.

— Perëndia e pa besimin tim të lëkundur dhe më ndihmoi të kuptoja qëllimin e Tij, — tha ajo. — Unë e takova Perëndinë në shkollë dhe kam mësuar ta falenderoj për çdo gjë.

Haiun-hi shkon në Akademinë Hankok Sahmiok, e cila do të marrë një pjesë të Ofertave të Sabatit të 13të, për të hapur një qendër trajnimi misionar dhe një palestër në Seul, në Korenë e Jugut. Ofertat e sotme do ndihmojnë edhe katër projekte të tjera në Divizionin Verior të Azisë dhe Paqësorit: një qendër për mama të vetme në Ansan, Koreja e Jugut; qendra për programe pas-shkollore në 13 shkolla në Japoni; një qendër për fëmijë në Ulanbatar, Mongoli; dhe krijimin e sistemit të edukimit fillor Adventist në Taivan. Faleminderit për ofertat bujare.

**Fakte të shpejta**

- Shtëpia presidenciale në Seul, quhet Çeong Ua Dae, ose Shtëpia Blu dhe e ka marrë këtë emër për shkak të 150.000 pllakave blu të përdorura në çatinë e saj.
- Fëmijët Koreanë mësojnë gjuhën Koreane dhe Anglisht në shkollë dhe pjesa më e madhe e popullsisë flet Anglisht shumë mirë, veçanërisht në qytete.
- Gratë Koreane nuk e ndërrojnë mbiemrin kur martohen.