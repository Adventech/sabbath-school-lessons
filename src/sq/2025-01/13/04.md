---
title:  Ligji dhe Hiri
date:  25/03/2025
---

Siç e kemi parë, ligji dhe hiri nuk janë kundër njëri tjetrit. Përkundrazi, shërbejnë për funksione të ndryshme në përputhje me dashurinë dhe drejtësinë e Perëndisë. Një kontrast i mprehtë midis ligjit dhe hirit do i kishte habitur Izraelitët e lashtë, të cilët e shihnin dhënien e ligjit nga vetë Zoti si një shfaqje e madhe e hirit të Perëndisë. Ndërkohë që "perënditë" e kombeve përreth ishin të paqëndrueshme dhe krejtësisht të paparashikueshme, duke i lënë njerëzit pa një mundësi për të ditur se çfarë donin "perënditë" dhe çfarë do i kënaqte ata. Perëndia i Biblës udhëzon shumë qartë popullin e Tij se çfarë e kënaq. Dhe ajo që e kënaq atë është vetëm ajo që është për të mirën përfundimtare të të gjithë popullit të Tij, individualisht dhe kolektivisht.

Megjithatë, ligji nuk mund të na shpëtojë nga mëkati apo të ndryshojë zemrat njerëzore. Për shkak të mëkatshmërisë sonë të lindur, kemi nevojë për një transplant shpirtëror të zemrës.

`Lexoni Jeremia 31:31-34. Çfarë na mëson ky premtim i Zotit për të na dhënë një zemër të re? Krahaso këtë me fjalët që Krishti i tha Nikodemit tek Gjoni 3:1-21 në lidhje me lindjen e re. Shiko gjithashtu Heb. 8:10.`

Dhjetë Urdhërimet u gdhendën nga Vetë Zoti në pllakat e gurit (Eksodi 31:18), por ligji duhej shkruar gjithashtu në zemrat e popullit të Perëndisë (Ps. 37:30, 31). Idealisht, ligji i dashur i Zotit nuk do ishte i jashtëm, por i brendshëm për vetë karakterin tonë. Vetëm Zoti mund të shkruante ligjin e Tij në zemrat njerëzore, dhe premtoi se do e bënte këtë për popullin e Tij të besëlidhjes (shiko Heb. 8:10).

Nuk e shpëtojmë dot veten duke mbajtur ligjin. Përkundrazi, është me anë të hirit që shpëtohemi përmes besimit, jo nga vetja, por si dhuratë e Perëndisë (Ef. 2:8). Nuk e mbajmë ligjin në mënyrë që të shpëtohemi; e mbajmë ligjin, sepse tashmë jemi të shpëtuar. Nuk e mbajmë ligjin në mënyrë që të na duan, por e mbajmë, sepse jemi të dashur dhe kështu dëshirojmë të duam Perëndinë dhe të tjerët (shiko Gjoni 14:15).

Në të njëjtën kohë, ligji na tregon mëkatin tonë (Jakobi 1:22-25, Rom. 3:20, Rom. 7:7), na tregon nevojën tonë për një Shpengimtar (Gal. 3:22-24), na drejton në mënyrat më të mira në jetë, dhe na zbulon karakterin e dashur të Perëndisë.

`Cila është shpresa juaj në gjykim? A është mbajtja juaj e zellshme dhe besnike e ligjit, apo është drejtësia e Krishtit, e cila ju mbulon? Çfarë ju tregon përgjigjja juaj për funksionin e ligjit të Perëndisë në lidhje me atë që mund apo nuk mund të bëjë?`