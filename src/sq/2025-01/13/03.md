---
title:  Ligji Është i Shenjtë, i Drejtë dhe i Mirë
date:  24/03/2025
---

Dashuria është themeli i ligjit të Perëndisë. Kur Zoti lartëson ligjin, Ai lartëson dashurinë. Kjo është arsyeja pse vdiq Jezusi që të shpëtojë mëkatarët, në mënyrë që të mund të mbajë ligjin ndërkohë që na jep hir gjithashtu. Kështu, Ai mund të ishte edhe i drejtë, edhe të shfajësonte ata që besojnë (Rom. 3:25, 26). Çfarë shprehje dashurie! Prandaj, ligji nuk shfuqizohet nga procesi i shlyerjes; përkundrazi, konfirmohet më tej.

`Lexoni Romakët 6:1-3 dhe pastaj Romakët 7:7-12, duke vendosur theksin veçanërisht tek vargu 12. Çfarë na tregojnë këto vargje për ligjin, edhe pasi Krishti vdiq?`

Ndërkohë që disa besojnë se hiri dhe shfajësimi e anulojnë ligjin, Pali e bën të qartë se nuk duhet të vazhdojmë në mëkat që hiri të rritet. Përkundrazi, ata që janë në Krishtin me anë të besimit janë "pagëzuar në vdekjen e Tij" dhe rrjedhimisht duhet ta konsiderojnë veten të vdekur për mëkatin dhe të gjallë për Krishtin.

Ligji i Zotit nuk është mëkat, por (ndër të tjera) e bën mëkatin dhe gjendjen tonë mëkatare të dukshme për ne. Prandaj, po, "ligji është i shenjtë, dhe urdhërimi i shenjtë, i drejtë dhe i mirë" (Rom. 7:12). Ai na zbulon, si asgjë tjetër, nevojën tonë të madhe për shpëtim, shpengim - shpëtimi dhe shpengimi vijnë vetëm përmes

Krishtit. Në të njëjtën mënyrë, ne "nuk anulojmë ligjin nëpërmjet besimit" (Rom. 3:31).

Krishti nuk erdhi të shfuqizojë ligjin, por të përmbushë gjithçka që ishte premtuar në Ligjin dhe Profetët. Kështu, Ai thekson se " 'derisa qielli dhe toka të kalojnë', " as edhe " 'pika më e vogël apo jotë e ligjit nuk do të bjerë'" (Mat. 5:18).

Vetë ligji i Zotit përfaqëson shenjtërinë e Perëndisë - karakterin e Tij të përsosur të dashurisë, të drejtësisë, të mirësisë, dhe të vërtetës (Lev. 19:2; Ps. 19:7, 8; Ps. 119:142, 172). Në këtë drejtim është domethënëse që, sipas Eksodit 31:18, Zoti Vetë i shkroi Dhjetë Urdhërimet mbi pllakat e gurit. Të shkruara në gur, këto ligje janë dëshmia e karakterit të pandryshueshëm të Perëndisë dhe qeverisjes së Tij, që vendosen mbi dashurinë - një temë kryesore e konfliktit të madh.

`Si na ndihmon kjo lidhje midis ligjit dhe dashurisë të kuptojmë më mirë fjalët e Jezusit, " 'Nëse më doni mua, mbani urdhërimet e mia' " (Gjoni 14:15)?`