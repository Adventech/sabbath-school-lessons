---
title:  Histori misionare
date:  24/01/2025
---

#### Në kërkim të përgjigjeve (Pjesa I)

_Bold Batsuk_

Shënim: Kjo histori tregon se si Bold Batsuk, pastori i parë Adventist i Mongolisë, ia dha zemrën Jezusit, në fillim të viteve 1990.

Sa herë që Bold kishte ndonjë pyetje, ai shkonte tek i ati.

— Kam frikë nga errësira, — tha ai. — Pse kam frikë?

— Është në mendjen tënde, — iu përgjigj i ati.

Atëherë djali dëgjoi dikë tek fliste rreth Perëndisë dhe djallit. Ai vrapoi tek i ati.

— A ka vërtet Perëndi dhe djall? — pyeti ai.

— Është në mëndjen tënde, — u përgjigj i ati.

Boldi e besonte të atin. Ai kishte parë që i ati lexonte shumë libra dhe e dinte që ai kishte shumë njohuri. Por ai vazhdonte të kishte frikë nga errësira. Gjithashtu, ai nuk ishte i sigurt që Perëndia nuk ekzistonte. Ai nuk e kuptonte pse, por ndiente se Perëndia duhet të ishte i gjallë, diku në univers.

Edhe pse Bold ishte i vogël, ai ishte shumë serioz. Ai mendonte seriozisht rreth të ardhmes. Kur mendonte për të ardhmen, ai mendonte rreth vdekjes. Vdekja e frikësonte.

— Pse  vdesim? — pyeste veten ai. — Çfarë ndodh pas vdekjes? Mbaron gjithçka?

Një ditë, i ati u sëmur rëndë dhe kaloi shumë kohë në spital. Gjatë një shtrimi në spital, Boldi vuri re disa shenja në kurrizin e të atit, nga injeksionet që i bënin.

— Pse duhet të të bëjnë kaq shumë injeksione? — pyeti ai.

— Jam i sëmurë dhe kam nevojë, — u përgjigj i ati.

Ai u ndje shumë keq për të atin. Babai dobësohej çdo ditë e më shumë. Më në fund, ai nuk hante dot më vetë. Ushqimi i tij bëhej pure dhe përzihej me ujë. Dikush ia jepte me lugë, ndërkohë që i masazhonte grykën që ta ndihmonte me gëlltitjen.

Një mbasdite, një shok erdhi me vrap, ndërsa Bold luante jashtë shtëpisë.

— Babai yt vdiq! Babai yt vdiq! — thirri djali.

Boldi mendoi se ai donte të bënte një shaka dhe u inatos.

— Pse bën shaka të tilla? — e pyeti ai .

— Është e vërtetë, - tha djali. — Po të kërkojnë.

Boldi vrapoi drejt shtëpisë, por para saj po qëndrontge një ambulancë dhe askush nuk e lejonte të hynte të shihte të atin. Boldi kuptoi se babai kishte vdekur vërtet. Ai kishte qenë vetëm 45 vjeç. Ndërsa Boldi ishte 13 vjeç. Ai qau dhe pyeti:

— Pse? Pse?

Por nuk mori përgjigje. Për herë të parë, ai i foli Perëndisë për të cilin i ati thoshte se nuk ekzistonte.

— Nuk e kuptoj pse ndodhi kjo!

Por sërish nuk mori përgjigje. Boldi kishte qënë shumë i afërt me të atin dhe nuk e imagjinonte jetën pa të. Ai pyeste veten:

— Nëse të gjithë do të vdesin, cili është kuptimi i jetës?

Ai nuk mori përgjigje. Por tani, frika e tij filloi të shtohej dhe, në errësirën e natës, ai filloi të shihte ëndrra të frikshme rreth të atit. Në ëndërr, ai e pyeti:

— Pse na le?

Ai nuk dëgjoi përgjigje, prandaj dëshironte shumë që i ati të ishte aty, t’u përgjigjej pyetjeve të tij.

Babai kishte qenë i vetmi që punonte në shtëpi. Pa të, ishte e vështirë. Boldi ishte edhe pak i inatosur. Ai mendonte: “Babai do ishte ende gjallë nëse do të ishte kujdesur më shumë për veten e tij dhe kishte shkuar në spital më herët.”

Edhe Mamaja e ndiente shumë mungesën e Babait. Edhe ajo kishte pyetje. Ajo filloi të vizitonte një mësues të një bësimi tradicional Mongolian, që thoshte se kishte përgjigje. Boldi vuri re se Mamaja ndihej më mirë pas vizitave tek mësuesi. Ai ishte kurioz të dinte nëse mësuesi mund t’u përgjigjej edhe pyetjeve të tij.

— Mund të shkoj ta vizitoj? — pyeti ai.

— Do të shkojmë bashkë, — u përgjigj Mamaja.

Lutuni për banorët e Mongolisë të cilët, si Boldi, kërkojnë përgjigje. Një pjesë e Ofertave të Sabatit të 13të të këtij tremujori do të ndihmojnë në hapjen e një qendre në Ulanbatar, Mongoli, për fëmijët e tjerë që kanë pyetje. Faleminderit që planifikoni një ofertë bujare për në 29 mars.

**Fakte të shpejta**:

- Mongolianët i duan shumë festivalet. Më i madhi prej tyre është Nadami, një festival vjetor me sporte, lojra dhe ushqime, që ndodh në verë. Aktivitetet kryesore janë gjuajtje me shigjeta, gara kuajsh dhe mundje Mongoliane.
- Devetë Baktriane janë kafshë vendase në Mongoli. Ato kanë dy gunga dhe janë më të vogla se devetë arabe.
- Mongolia quhet shpeshherë, “Vendi i Qiellit Blu” sepse qielli në Mongoli nuk ka re, për më shumë se dy të tretat e vitit.