---
title:  I Dhembshur dhe Pasionant
date:  23/01/2025
---

Zoti i Biblës është i dhembshur dhe pasionant, dhe këto emocione hyjnore janë ilustruar jashtëzakonisht tek Jezus Krishti. Zoti është dashamirës (krahasoni me Isa. 63:9, Heb. 4:15), i prekur thellësisht nga pikëllimet e popullit të Tij (Gjyq. 10:16, Luka 19:41), dhe i gatshëm për të dëgjuar, përgjigjur dhe ngushëlluar (Isa. 49:10, 15; Mat. 9:36; Mat. 14:14).

`Lexoni 1 Korintasve 13:4-8. Në çfarë mënyra na thërret ky varg për të pasqyruar dashurinë e dhembshur dhe të mahnitshme të Perëndisë në marrëdhëniet tona me të tjerët?`

Ne dëshirojmë të kemi marrëdhënie me persona që shfaqin dashurinë e përshkruar tek 1 Korintasve 13:4-8. Por sa shpesh kërkojmë ta shfaqim vetë këtë lloj dashurie ndaj të tjerëve? Nuk mund ta bëjmë veten të durueshëm dhe të sjellshëm; nuk mund ta bëjmë veten të mos jemi ziliqarë, mendjemëdhenj, të pasjellshëm apo egoistë. Nuk mund të mbledhim një dashuri në vetvete, që "mbart të gjitha gjërat, beson në të gjitha, shpreson në të gjitha, duron të gjitha dhe "kurrë nuk dështon" (1 Kor. 13:7, 8). Një dashuri e tillë mund të shfaqet në jetën tonë vetëm si fryt i Frymës së Shenjtë. Dhe, lavdi Zotit që Fryma e Shenjtë derdh dashurinë e Perëndisë në zemrat e atyre që, me anë të besimit, janë në Krishtin Jezus (Rom. 5:5).

Me hirin e Zotit dhe fuqinë e Frymës së Shenjtë, si mund të përgjigjemi dhe reflektojmë dashurinë thellësisht emocionale të Perëndisë, por gjithmonë të drejtë dhe racionale? Së pari, e vetmja përgjigje e përshtatshme është të adhurosh Zotin që është dashuri. Së dyti, duhet t'i përgjigjemi dashurisë së Perëndisë, duke treguar në mënyrë aktive dhembshuri dhe dashuri dashamirëse ndaj të tjerëve. Ne nuk duhet thjesht të ngushëllohemi në besimin tonë të Krishterë, por duhet të motivohemi për të ngushëlluar të tjerët. Së fundi, ne duhet të pranojmë se nuk mund t'i ndryshojmë zemrat tona, por vetëm Zoti mundet.

Pra, le t'i kërkojmë Zotit të na japë një zemër të re për Të dhe për të tjerët - një dashuri të pastër dhe pastruese, që lartëson atë që është e mirë dhe largon bykun nga brenda.

Le të jetë lutja jonë: "Zoti shtoftë dhe teproftë në dashurinë për njeri-tjetrin dhe për të gjithë,...për të bërë të patundura zemrat tuaja, pa të meta në shenjtëri përpara Perëndisë dhe Atit tonë, në ardhjen e Perëndisë sonë Jezus Krisht bashkë me gjithë shenjtorët e Tij" (1 Sel. 3:12, 13).

`Pse vdekja e egos dhe korrupsionit të zemrave tona nga natyra është mënyra e vetme për të shfaqur këtë lloj dashurie? Cilat janë zgjedhjet që ne mund të bëjmë në mënyrë që të jemi në gjendje të heqim egon?`