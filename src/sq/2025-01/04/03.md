---
title:  Dashuri e Guximshme
date:  20/01/2025
---

Thellësitë e pallogaritshme të dashurisë së dhembshur të Perëndisë për njerëzit manifestohen tek Hosea. Zoti urdhëroi profetin Hosea, " 'Shko, merr për grua një prostitutë dhe ki fëmijë të kurvërisë, sepse vendi po kurvërohet duke u larguar nga Zoti' " (Hos. 1:2). Hosea 1 më pas përshkruan marrëdhënien e Perëndisë me popullin e Tij, por duke përdorur metaforën e një babai të dashur ndaj fëmijës së vet.

`Lexoni Hosea 11:1-9. Si tregojnë këto imazhe në këto vargje mënyrën sesi Zoti do dhe kujdeset për popullin e Tij?`

Dashuria e Perëndisë për popullin e Tij krahasohet me dashurinë e butë të një prindi për fëmijën. Shkrimi përdor figurën e mësimit të një fëmije të vogël për të ecur; marrjen në krahë të fëmijës së dashur; shërimin dhe sigurimin e ushqimit, për të treguar përkujdesjen ndaj popullit të Zotit. Shkrimet gjithashtu thonë se Zoti "e mbajti" popullin e Tij ashtu si " 'një njeri mbart djalin e tij' " (Lgj. Përt. 1:31). Në "dashurinë dhe mëshirën e Tij, i çliroi" dhe "i lartoi dhe i mbajti në gjithë ditët e së kaluarës" (Isa. 63:9).

Ndryshe nga besnikëria e palëkundur e Perëndisë, populli i Tij ishte vazhdimisht i pabesë, duke e larguar përfundimisht Perëndinë dhe duke sjellë gjykimin mbi veten dhe duke e pikëlluar Atë thellësisht. Zoti është i dhembshur, por nuk e përjashton kurrë drejtësinë. (Siç do ta shohim në një mësim tjetër, dashuria dhe drejtësia shkojnë së bashku).

A keni qenë ndonjëherë të mërzitur për diçka sa ju përzihej stomaku? Këto janë imazhet e përdorura për thellësinë e emocioneve të Perëndisë ndaj popullit të Tij. Imazhet e një zemre që kthehet dhe dhembshuritë që ndizen janë gjuhë figurative për emocionet e thella, të shfaqura si tek Zoti ashtu dhe tek njerëzit.

Kjo metaforë, e dhembshurive që ndizen (kamar), përdoret në rastin e dy grave që erdhën para Solomonit, secila duke pretenduar të njëjtin fëmijë si të vetin. Kur Solomoni urdhëroi që foshnja të pritej në mes (pa asnjë qëllim për të dëmtuar fëmijën), kjo figurë përshkroi reagimin emocional të nënës së vërtetë (1 Mbretërve 3:26; krahaso me Zan. 43:30).

`Kushdo që ka qenë ndonjëherë prind e di se për çfarë flitet. Asnjë dashuri tjetër tokësore nuk mund të krahasohet. Si na ndihmon kjo të kuptojmë realitetin e dashurisë së Perëndisë për ne dhe çfarë ngushëllimi na jep kjo gjë?`