---
title:  Dhembshuria e Jezusit
date:  21/01/2025
---

Në Dhiatën e Re, përdoret i njëjti imazh si në atë të Vjetrën për të përshkruar dhembshurinë e Perëndisë. Pali i referohet Atit si "Ati i mëshirës dhe Perëndia i çdo ngushëllimi" (2 Kor. 1:3). Më tej, Pali shpjegon tek Efesianët 2:4 se Perëndia është "i pasur në mëshirë" dhe i shpengon njerëzit "për shkak të dashurisë së Tij të madhe me të cilën na deshi".

Në disa shëmbëlltyra, Vetë Krishti përdor vazhdimisht terma të emocioneve të brendshme, të guximshme, për të përshkruar dhembshurinë e Atit (Mat. 18:27, Luka 10:33, Luka 15:20). E njëjta gjuhë që përshkruan dhembshurinë hyjnore në Dhiatën e Vjetër dhe Dhiatën e Re, përdoret gjithashtu në Ungjijtë për të përshkruar përgjigjet e dhembshura të Jezusit ndaj atyre që janë të munduar.

`Lexoni Mateu 9:36, Mateu 14:14, Marku 1:41, Marku 6:34, dhe Luka 7:13. Shikoni gjithashtu Mateu 23:37. Si hedhin dritë këto vargje mbi mënyrën sesi Krishti u prek nga gjendja e vështirë e njerëzve?`

Herë pas here në Ungjijtë thuhet se Krishti u prek nga dhembshuria për njerëzit në vështirësi ose në nevojë. Jo vetëm që ndjeu dhembshuri, por Ai dhe përmbushi nevojat e tyre gjithashtu.

Dhe, po Jezusi gjithashtu ankohej për popullin e Tij. Mund të imagjinosh lotët në sytë e Krishtit teksa shikon qytetin - " 'Sa herë kam dashur t'i mbledh bijtë e tu ashtu si i mbledh klloçka zogjtë e vet nën krahë, por ju nuk deshët!' " (Mat. 23:37). Këtu, shohim se vajtimi i Krishtit përputhet ngushtë me atë që përdoret për Zotin në gjithë Dhiatën e Vjetër. Në fakt, shumë studiues të Biblës venë re se imazhet e një zogu që kujdeset për të vegjëlit e tij janë imazhet e përdorura në lashtësi vetëm për hyjninë në Lindjen e Mesme. Këtu, shumë shohin një aludim për imazhet e përdorura në Ligjin e Përtërirë 32:11, për Zotin si një zog që rri pezull, duke mbrojtur dhe duke u kujdesur për të vegjëlit e tij.

`Nuk ka shembull më të madh të dashurisë së dhembshur të Perëndisë për ne sesa Vetë Jezusi - i cili dha Veten për ne, duke shfaqur kështu dashurinë përfundimtare. Megjithatë, Krishti nuk është vetëm figura e përsosur e Perëndisë. Ai është gjithashtu modeli i përsosur për njerëzimin. Si mund ta modelojmë jetën tonë sipas jetës së Krishtit, duke u përqëndruar në nevojat e ndjera të të tjerëve dhe, kështu, jo thjesht duke predikuar dashurinë e Perëndisë, por edhe duke e treguar atë në mënyra konkrete?`