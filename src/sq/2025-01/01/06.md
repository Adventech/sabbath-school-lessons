---
title:  I kryqëzuar për Ne
date:  02/01/2025
---

Zoti fton këdo në një marrëdhënie dashurie, por vetëm ata që e pranojnë lirshëm këtë ftesë do të shijojnë rezultatet e përjetshme. Siç shihet edhe në shëmbëlltyrën e banketit të dasmës, shumë nga ata që mbreti i thirri " 'nuk donin të vinin' " (Mat. 22:3).

Në të njëjtën mënyrë, pak para kryqëzimit të Tij, Krishti vajtoi: " 'Jeruzalem, Jeruzalem, që i vret profetët dhe i vret me gurë ata që të janë dërguar! Sa herë kam dashur t'i mbledh bijtë e tu ashtu siç i mbledh klloçka zogjtë e vet nën krahë, por ju nuk deshët!' " (Mat. 23:37). Krishti donte t'i mblidhte, por ata nuk donin. E njëjta folje Greke që do të thotë "dua" (thelo) përdoret në të dyja rastet, kur Krishti do që t'i shpëtojë dhe kur ata nuk duan të shpëtohen (dhe i njëjti term është tek Mateu 22:3 gjithashtu).

Megjithatë, Krishti shkoi në kryq për këta njerëz dhe për ne. Dashuri mahnitëse! Ndërkohë që mëkati njerëzor meriton vdekjen, Zoti Vetë (në Krishtin) pagoi çmimin dhe mundësoi një rrugë për të riparuar marrëdhënien e thyer midis qiellit dhe tokës. Ndërkohë, Ai vazhdon të derdhë dashurinë e Tij mbi ne, megjithëse nuk është i detyruar aspak, por e zgjedh lirshëm ta bëjë këtë.

`Lexoni Gjoni 10:17, 18. Krahaso me Galatasve 2:20. Çfarë mesazhi ka për ne në këto vargje?`

Në shfaqjen e fundit të dashurisë së Perëndisë - Kryqin, shohim se Krishti dha Veten për ne me vullnetin e Tij të lirë. Krishti dha jetën e Tij me "iniciativën e vet". Askush nuk ia mori jetën; e ofroi lirshëm, sipas planit të shpëtimit që ishte dakortësuar në qiell para themelimit të botës.

"Plani i shpëtimit tonë nuk ishte një mendim i mëvonshëm, një plan i formuluar pas rënies së Adamit. Ishte një zbulesë e "misterit të mbajtur fshehur prej kohësh të pasosur' Romakët 16:25. Ishte një zbulesë e parimeve që kanë qenë që prej përjetësisë, themele të fronit të Perëndisë. Që nga fillimi, Perëndia dhe Krishti e dinin apostazinë e Satanit, dhe të rënies së njeriut përmes fuqisë mashtruese të apostazisë. Zoti nuk e caktoi që të ekzistonte mëkati, por Ai e parashikoi ekzistencën e tij, dhe mori masa për t’u përballur me pasojat e tmerrshme. Kaq e madhe ishte dashuria e Tij për botën, sa Ai vendosi të japë Djalin e Tij të vetëmlindur, 'që kushdo që beson në Të të mos humbasë, por të ketë jetë të përjetshme' Gjoni 3:16" - Ellen G. White, Dëshira e Kohërave, f. 22.