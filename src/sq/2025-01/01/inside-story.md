---
title:  Histori misionare
date:  03/01/2025
---

#### Diçka ndryshe

_Como_

Como asnjëherë nuk kishte pasur interes për Krishtërimin. Nuk ishte as besimi tradicional i Mongolisë. Për më tepër, ai nuk besonte në ndonjë Perëndi. Ai ishte ateist.

Atëhere, tezja e tij vizitoi një kishë Adventiste, në kryeqytetin e Mongolisë, Ulanbatar. Ajo dëshironte të mësonte anglisht dhe kishte shkuar në takimet ungjillizuese, që drejtoheshin nga një folës australian. Diçka në kishën Adventiste ishte ndryshe dhe ajo ftoi nipin, 18 vjeçar, të shkonte gjithashtu.

— Ky është vend shumë i mirë, — tha ajo. — Ka shumë të rinj si ty.

— Jo, jo, — tha Como. — Ky nuk është besimi ynë tradicional. Është një besim i huaj.

Por ajo vazhdoi ta ftonte të shkonte në kishë. Ajo i tregoi rreth të rinjve; se si ata i binin kitarës dhe këndonin.

— Janë njerëz të mirë, — tha ajo.

Como shkoi në kishë me tezen. Atij i pëlqeu folësi australian dhe shoqëruesit e tij. Ai nuk kishte takuar të huaj më përpara dhe ata ishin interesantë. Për më tepër, i pëlqeu edhe muzika. Ashtu si tezja, ai ndjeu se kishte diçka ndryshe në atë kishë. Ai ndjeu diçka që nuk e kishte ndier më përpara.

— Janë vërtet njerëz të mirë, — mendoi ai. — Gjithmonë të buzëqeshur.

Como shkoi në kishë edhe shumë herë të tjera. Ai u bë Adventist. Në zemrën e tij u rrit dëshira për të ndarë dashurinë për Jezusin. Por si ta bëntë?

Një vit pasi u bë Adventist, Como shkoi në një fshat, të vizitonte disa shokë. Gjithë adoleshentët aty e njihnin dhe ata vunë re se diçka kishte ndryshuar.

— Ti je ndryshe, jo si më përpara, — tha një vajzë.

— Ti ke ndryshuar, — tha një djalë. — Çfarë ndodhi?

— Takova Perëndinë, — u përgjigj Como.

Adoleshentët qeshën. Ata nuk ishin të Krishterë dhe nuk besonin te Perëndia.

Në atë kohë, kishte gjashtë muaj që aty nuk binte shi. Bari ishte tharë. Ky ishte problem sepse bari duhej për të ushqyer kuajt, lopët, delet, dhitë dhe devetë, të cilat u shërbejnë Mongolianëve për ushqim dhe transport.

Një mrekulli ishte e nevojshme dhe adoleshentët vendosën të provonin Perëndinë e Comos.

— Nëse Zoti yt ekziston vërtet, duhet të lutesh që të bjerë shi, — tha një djalë.

Të tjerët ranë dakord. Atëherë Como i thirri të gjithë.

— Në rregull, — tha ai. — Le të lutemi bashkë.

Ata iu lutën Perëndisë të binte shi. Të nesërmen në mëngjes ra shi. Pikat ishin të rralla fillimisht, por pastaj qielli u hap dhe ra shumë shi.

Adoleshentët u çuditën shumë. Ata erdhën me vrap të takonin Comon.

— Po bie shi! Po bie shi!

Disa prej tyre filluan të besonin te Perëndia.

— Uau! Perëndia yt është i vërtetë, — tha njëri.

— Dua të mësoj më shumë, — tha një tjetër.

Como formoi një grup të vogël, me dhjetë adoleshentë. Ai u lexonte Biblën, lutej me ta dhe u mësoi këngë. Grupi u takua çdo ditë, përgjatë një muaji. Më pas, Como u kthye në shtëpinë e tij.

Kanë kaluar disa vite që nga shiu i mrekullisë. Como u bë pastor dhe sot shërben në Ulanbatar. Në vendin ku ndodhi mrekullia ende nuk ka kishë. Por të rinjtë që ishin dëshmitarë vazhdojnë t’i qëndrojnë besnikë Perëndisë. Edhe shumë nga prindërit e kanë pranuar Perëndinë.

— Aty nuk ka kishë dhe as pastor, por ata vazhdojnë të besojnë, — thotë Como. —

Ata besojnë se ka diçka ndryshe rreth Perëndisë Qiellore.

Një pjesë e Ofertës tuaj të Sabatit të 13të do të ndihmojë në ndërtimin e një qendre të re për fëmijë, në kryeqytetin e Mongolisë, Ulanbatar. Aty, fëmijët dhe prindërit e tyre do të mund të mësojnë se ka diçka ndryshe rreth Perëndisë Qiellore. Faleminderit që planifikoni një ofertë bujare për Sabatin e 13të, në 29 mars!

**Shënime misionare**:

- Në vitin 1926, në Mongoli, u ndërtua një stacion misionar, në stilin e jurtit — tentës tradicionale mongoliane.
- Misioni Mongolian u themelua në vitin 1930, në Kalgan, Kinë, në kufi me Mongolinë.
- Në vitin 1931, misionarët hynë më në thellësi të Mongolisë. Ata udhëtonin me gamile dhe vizitonin Mongolianët e shpërndarë nëpër lugina.
- Rreth një e katërta e Mongolianëve janë Budistë. Rreth një e treta praktikojnë besime tradicionale shamanike. Ka një grup të vogël Myslimanësh, kryesisht në pjesën perëndimore dhe një grup të vogël Kristianësh në kryeqytet. Një pjesë e madhe e popullsisë kanë ateistë ose jobesimtarë.