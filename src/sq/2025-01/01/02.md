---
title:  Përtej Pritjeve të Arsyeshme
date:  29/12/2024
---

Zoti jo vetëm na pyet, "A më do ti Mua", por Vetë Zoti do secilin person, dhe këtë e bën lirshëm. Në fakt, Ai ju do juve dhe mua dhe këdo tjetër, lirshëm, më shumë sesa mund ta imagjinojmë. Dhe e njohim këtë dashuri nga mënyra sesi Ai ka vepruar në historinë e popullit të Tij.

`Lexoni Eksodi 33:15-22 dhe konsiderojeni kontekstin e këtyre vargjeve dhe tregimin që shfaqet në to. Çfarë na zbulon ky pasazh, veçanërisht vargu 19, në lidhje me vullnetin dhe dashurinë e Zotit?`

Gjithçka dukej e humbur. Jo shumë vonë pas çlirimit të mahnitshëm të Perëndisë të popullit të Tij nga skllavëria e Egjiptit, populli i Izraelit ishte rebeluar ndaj Zotit dhe adhuroi një viç të artë. Kur Moisiu zbriti nga mali pa se çfarë kishin bërë dhe përplasi përtokë pllakat, që mbanin Dhjetë Urdhërimet. Megjithëse populli kishte zhvlerësuar çdo të drejtë për privilegjet e besëlidhjes dhe bekimeve që Zoti u kishte dhënë lirshëm, Perëndia lirshëm zgjodhi të vazhdojë me ta marrëdhënien e besëlidhjes - pavarësisht se ata ishin të padenjë për bekimet e besëlidhjes.

Fjalët e Eksodit 33:19, " 'Unë do të fal atë që do të fal dhe do të mëshiroj atë që do të mëshiroj' "  shpesh keqkuptohen për të thënë se Zoti është arbitrar kur zgjedh të bëhet i dhembshur dhe i mëshirshëm me disa, por jo me të tjerët. Megjithatë, në kontekst, Zoti nuk po thotë se Ai do të jetë i hirshëm dhe i mëshirshëm në mënyrë arbitrare me disa dhe me të tjerët jo. Kjo nuk është mënyra sesi punon Zoti, përkundrazi disa teologjive popullore, në të cilat Zoti paracakton disa të humbasin dhe të përballen me dënimin e përjetshëm.

Atëherë, çfarë po shpall Zoti këtu? Në thelb, Zoti po shpall se, si Krijuesi i të gjithëve, Ai ka të drejtën dhe autoritetin të japë hir dhe dhembshuri lirshëm edhe ndaj atyre që nuk e meritojnë atë. Dhe këtë e bën në këtë situatë, edhe pas rebelimit me viçin e artë, duke i dhënë mëshirë popullit të Tij, Izraelit, pavarësisht se nuk e meritonte.

Kjo është një nga rastet e shumta ku Zoti manifeston dashurinë e Tij dhe e bën këtë përtej pritjeve të arsyeshme. Lajm i mirë për të gjithë ne, apo jo?

`Si Zoti ka vazhduar të zbulojë dhe manifestojë dashurinë e Tij ndaj jush - edhe përtej pritjeve të arsyeshme?`