---
title:  Krishti Fitues
date:  09/03/2025
---

Megjithëse ka një armik që punon, të cilin Vetë Krishti e quajti si "sundimtari (uzurpues) i kësaj bote", mbreti i vërtetë i universit është Jezus Krishti. Jezusi fiton për ne, dhe në Të ne kemi fitore, edhe në mes të vështirësive dhe vuajtjeve. Në të vërtetë, vepra e Krishtit i kundërvihet armikut në çdo hap.

Kemi parë se Shkrimi e përshkruan djallin si:

1. mashtruesi i gjithë botës që nga fillimi (Zb. 12:9, Mat. 4:3, Gjoni 8:44, 2 Kor. 11:3, 1 Gjonit 3:8).
2. shpifësi dhe akuzuesi i Perëndisë dhe popullit të Tij në qiell (Zb. 12:10; Zb. 13:6; Jobi 1-2; Zak. 3:1, 2; Juda 9).
3. sundimtari uzurpues i kësaj bote (Gjoni 12:31, Gjoni 14:30, Gjoni 16:11, Veprat 26:18, 2 Kor. 4:4, Ef. 2:2, 1 Gjonit 5:19).

`Lexoni Gjoni 18:37. Çfarë na tregon kjo për punën e Krishtit për t'iu kundërvënë mashtrimeve të armikut? Çfarë do të thotë se Jezusi është Mbret?`

Megjithëse Shkrimi mëson se Satani është krye-mashtruesi, shpifësi, akuzuesi, sundimtari uzurpues i kësaj bote, gjithashtu mëson se Jezusi është fitimar mbi Satanin në çdo mënyrë.

1. Jezusi erdhi "në këtë botë të dëshmojë për të vërtetën" (Gjoni 18:37).
2. Përmes kryqit, Jezusi tregoi drejtësinë dhe dashurinë e përsosur të Perëndisë (Rom. 3:25, 26; Rom. 5:8), dhe kështu hodhi poshtë akuzat shpifëse të djallit (Zb. 12:10, 11), dhe
3. Jezusi në fund do të shkatërrojë mbretërinë e djallit, i cili "e di se koha e tij është e shkurtër" (Zb. 12:12; krahaso me Rom. 16:20), dhe Krishti "do të mbretërojë përgjithmonë" (Zb. 11:15).

Në fund, pavarësisht se çfarë bën Satani, ai tashmë është një armik i mundur dhe çelësi për ne është të kërkojmë fitoren e Krishtit për veten çdo ditë, moment pas momenti, dhe gjithashtu të kërkojmë premtimet që na janë dhënë në kryq.

`Në konfliktin e madh, e dimë se cila palë fiton. Si na ndikojnë zgjedhjet që bëjmë çdo ditë se në cilën anë do përfundojmë në fund? Si mund të sigurohemi që jemi në anën e fituesit që tani?`