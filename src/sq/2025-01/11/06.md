---
title:  Shfajësimi i Emrit të Zotit
date:  13/03/2025
---

Në fund, emri i Zotit shfajësohet në çdo mënyrë. Përmes veprës së Atit, Birit, dhe Frymës së Shenjtë në planin e shpengimit, drejtësia dhe dashuria e përsosur e Perëndisë manifestohet përtej çdo dyshimi të arsyeshëm (shiko Rom. 3:25, 26; Rom. 5:8).

`Lexoni Romakët 3:1-4 nën dritën e Isaia 5:3, 4. Çfarë mëson kjo për Vetë Perëndinë, që shfajësohet në konfliktin kozmik?`

Tek Romakët 3 dhe Isaia 5, shohim se Zoti (në një farë kuptimi) fton krijesat të gjykojnë karakterin e Tij, edhe pse nuk kemi të drejtë për ta bërë këtë. Në fund, kur gjithë "librat" hapen, do të shohim provat se Zoti është krejtësisht i drejtë. Perëndia do ta shfajësojë Veten para gjithë krijesave inteligjente.

`Lexoni Zbulesa 15:3 dhe Zbulesa 19:1-6. Çfarë mësojnë këto pasazhe për shfajësimin e emrit të Perëndisë në fund?`

Gjatë Shkrimit, Perëndia tregon shqetësim për emrin e Tij. Pse? Nuk mund të kesh një marrëdhënie të thellë dashurie me dikë, karakterin e të cilit e urreni ose nuk i besoni. Nëse dikush do t'i thoshte bashkëshortit ose bashkëshortes suaj gënjeshtra të tmerrshme për karakterin tuaj, ju do të bënit gjithçka mundeni për të kundërshtuar çdo pretendim të tillë, sepse nëse ato besohen, do të thyenin marrëdhënien tuaj të dashurisë.

Në fund, Perëndia është i justifikuar në kryq dhe në gjithë planin e shpengimit. Në gjykimin para ardhjes, Perëndia është i justifikuar para universit që po shikon.

Pastaj, në gjykimin pas ardhjes, gjatë të cilit të shpenguarit do të "gjykojnë edhe engjëjt" (1 Kor. 6:2, 3), Perëndia shfajësohet, teksa të shpenguarve u është dhënë mundësia të rishikojnë të dhënat dhe të shohin vetë pse Perëndia ka vepruar ashtu siç ka bërë, dhe pse të gjitha gjykimet e Perëndisë kanë qenë gjithmonë dhe plotësisht të drejta dhe të dashura. Kush prej nesh nuk ka shumë pyetje, të cilat kanë nevojë për përgjigje? Para se të përfundojë gjithçka, të gjitha këto pyetje do të marrin përgjigje (shiko 1 Kor. 4:5).

Në fund, çdo gju do të përkulet dhe çdo gjuhë do të rrëfejë se Jezusi është Zot (Fil. 2:10, 11). E gjithë kjo është pjesë e shfajësimit të karakterit të Zotit.