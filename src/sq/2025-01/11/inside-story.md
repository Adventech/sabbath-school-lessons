---
title:  Histori misionare
date:  14/03/2025
---

#### Të ruash Fjalën e Perëndisë

_Olivia_

Këtë tremujor, Divizioni Verior i Azisë dhe Paqësorit po thekson trajnimin e fëmijëve për të qenë misionarë, nëpërmjet një projekti të Sabatit të 13të që ka si qëllim hapjen e një qendre trajnimi misionar, te Akademia Hankok Sahmiok, në Korenë e Jugut. Por një nënë Koreane thotë se trajnimi i fëmijëve fillon në shtëpi. Ai filloi me djalin e saj kur ai filloi të fliste. Kjo histori tregon se si Olivia mbjell Fjalën e Perëndisë në zemrat e fëmijëve të saj.

Kur Davidi ishte 18 muaj, mamaja e tij filloi t’i lexonte 4 libra të vegjël. Secili libër kishte disa vargje Biblike dhe figura të thjeshta. Libri i parë kishte Psalmin 1, i dyti Mateu 5:3-12; i treti Gjoni 14:1-4 dhe i katërti 1 Korintasve 13.

Mamaja i lexonte librat kur Davidi zgjohej në mëngjes. I lexonte në mbrëmje, para se ai të flinte. I lexonte edhe gjatë ditës. Brenda një muaji, Davidi, që po mësonte të fliste, i kishte mësuar përmendësh të katër librat. Sot, Davidi është 7 vjeç dhe di mësuar përmendësh 350-400 vargje. Si është e mundur?

Mamaja e Davidit, Olivia Kim, u frymëzua nga vjehrra e saj, e cila mësoi katër fëmijë të adoptuar si të shkruanin dhe lexonin duke mësuar përmendesh vargje Biblike. Olivia u prek kur pa se sa shumë Bibla i transformon zemrat e vogla. Kur ajo u bë mama, donte të bënte të njëjtën me djalin e saj. Kështu, filloi të lexonte katër librat që i kishte bërë vjehrra e saj.

Ndërsa ajo lexonte, sytë e Davidit shihnin figurat dhe ai dëgjonte zërin e saj. Ai nuk thoshte gjë. Ai nuk mund të lexonte. Por, pas një muaji, i kishte mësuar përmendësh librat. Kur e ëma i tregonte një figurë, ai e njihte dhe përsëriste fjalët e asaj faqeje. Mamaja u çudit sepse kjo ndodhi kur ai po fillonte të fliste dhe të thoshte fjalët e para.

Pastaj ajo bëri libra me Psalmin 121, Levitiku 6:4-9, mesazhet e tre ëngjëjve nga Zbulesa 14, Dhjetë Urdhërimet nga Eksodi 20, bekimet dhe mallkimet nga Ligji i Përtërirë 28. Ajo i lexonte Davidit 20-30 minuta në mëngjes, në mbrëmje dhe gjatë ditës. Ai i mësoi përmendësh edhe ata libra.

Davidi dhe mamaja i përdorin vargjet në jetën e përditshme. Davidi shkon në kopsht dhe ndonjëherë, mësuesja përdor filma vizatimore. Filmat vizatimorë Koreane zakonisht kanë edhe fantazma që mund të duken të lezetshme por historitë janë të rënda. Pasi pa një nga këta filma, Davidi pati frikë natën dhe vrapoi te dhoma e mamasë.

— Mami, kam frikë, — tha ai.

— Pse ke frikë? — pyeti mamaja.

— M’u kujtua filmi që pashë sot, — tha ai.

— Mos ki frikë sepse Perëndia është me ty, -— tha mamaja. — Kjo shtëpi është nën mbrojtjen e Perëndisë. Ëngjëjt nga ruajnë. Eja të themi Psalmin 121 bashkë.

Ata e thanë Psalmin 121 bashkë, i cili fillon me fjalët: “Unë i ngre sytë nga malet; nga do të më vijë ndihma? Ndihma me vjen nga Zoti, që ka bërë qiejtë dhe tokën.”

Një herë tjetër, Davidi nuk po bindej. Ai ishte 4 vjeç dhe ishte shumë i lëvizur gjatë shërbesës së mbrëmjes. Ai nuk donte të lante fytyrën, dhëmbët apo të mblidhte lodrat. Mamaja ishte e zënë me punët e shtëpisë dhe duke u kujdesur për vajzën 6 muajshe. Kishte kaluar 1 ora nga orari i gjumit. Mamaja po e humbiste durimin ndërsa Davidi vazhdonte të luante dhe të vraponte nëpër shtëpi. Më në fund, ajo e humbi durimin dhe thirri:

— Pse po sillesh kështu? Bëj atë që të thashë! Bëj punët e tua!

Djali ngriu. Mamaja nuk fliste ndonjëherë ashtu. Ai e pa mamanë, mamaja e pa atë. Ajo ndihej keq që e kishte ngritur zërin. Ndërsa të dy qëndronin të heshtur, mamasë i erdhi në mendje 1 Korintasve 13 dhe ajo filloi ta thoshte në mëndjen e saj. “Po të flisja gjuhët e njerëzve dhe të engjëjve, dhe të mos kisha dashuri, do të bëhesha si një bronz që kumbon ose si cimbali që tingëllon.” Ajo pa Davidin dhe e kuptoi, nga sytë e tij se edhe ai po thoshte të njëjtat vargje, në mendjen e tij. Mamaja buzëqeshi. Davidi buzëqeshi. Ata u përqafuan.

— Më fal që e ngrita zërin, — tha Mamaja.

Davidi buzëqeshi dhe u ngjit edhe më shumë pranë saj. Pastaj veshi pizhemet, lau dhëmbët dhe shkoi të flinte.

Sot, Davidit i pëlqen shumë të mësojë vargje nga Bibla. Motra e tij, Abigail, është 3 vjeç dhe po mëson librat që mësoi edhe ai. Mamaja di përmendësh gjithçka që u mëson atyre. Ajo kuptoi se kur i mëson fëmijët i mëson edhe vetë.

— Shpresoj shumë që vargjet që po mësojnë sot, të thuhen nga fëmijët e mi, një ditë, kur të jenë misionarë për mbretërinë e Perëndisë, — tha ajo.

Lutuni për Olivian dhe çdo prind që përpiqet të mbjellë Fjalën e Perëndisë në zemrat e fëmijëve të tyre. Lutuni që këto familje të nxjerrin misionarë. Lutuni gjithashtu edhe për qendrën e trajnimit për misionarë që do të hapet me ndihmën e ofertave të Sabatit të 13të, në Akademinë Hankok Sahmiok, në Korenë e Jugut. Faleminderit që planifikoni një ofertë bujare për në 29 mars.