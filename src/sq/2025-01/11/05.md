---
title:  Shëmbëlltyra e Krishtit për Vreshtin
date:  12/03/2025
---

Në shëmbëlltyrën e pronarit të vreshtit, tek Mateu 21, Jezusi vijon atje ku e la Isaia 5, duke hedhur më shumë dritë mbi karakterin dhe veprimet e pronarit të vreshtit për vreshtin e Tij.

`Lexoni Mateu 21:33-39 duke patur parasysh pyetjen e ngritur tek Isaia 5:4. Çfarë më shumë mund të bëjë sesa ka bërë deri tani?`

Pjesa e parë e shëmbëlltyrës së Krishtit citon direkt këngën e Isaias 5 në lidhje me pronarin e vreshtit dhe vreshtin e Tij. Pastaj, Jezusi shton se, pronari i vreshtit " 'ia dha me qera' " vreshtin e Tij " 'disa vreshtarëve dhe u nis në një vend të huaj' " (Mat. 21:33). Megjithatë, kur pronari i vreshtit dërgoi dy herë shërbëtorët e Tij (profetët) të mblidhnin prodhimet, ata që e kishin marrë me qera i rrahën dhe i vranë (Mat. 21:34-36). Më në fund, Ai dërgoi Birin e Tij (Jezusin), duke thënë " 'Për djalin Tim do të kenë respekt' " (Mat. 21:37). Por ata e vranë edhe Djalin e Tij, duke thënë,

" 'Ky është trashëgimtari. Ejani, ta vrasim dhe ta marrim si pronë trashëgiminë e tij'. Dhe e kapën, e nxorën jashtë nga vreshti dhe e vranë" (Mat. 21:38, 39).

Çfarë mund të bënte më shumë? Ati na donte aq shumë sa dha Birin e Tij të dashur (Gjoni 3:16). Nëse konflikti kozmik është i llojit të sugjeruar këtu, nuk mund të zgjidhet para kohe nga ushtrimi i fuqisë hyjnore, por së pari kërkohet një demonstrim publik i karakterit të Perëndisë. Ky demonstrim është paraqitur përfundimisht në veprën e Krishtit (Rom. 3:25, 26; Rom. 5:8). Çfarë mund të kërkojmë më shumë sesa kjo, që Zoti (në Krishtin) e jep veten të vdesë për ne, në mënyrë që Ai të na drejtojë pa kompromis drejtësinë dhe dashurinë e Tij të përsosur?

Ngjarja në kryq demonstron se Zoti ka bërë gjithçka që mund të bëhet për të zbutur dhe eleminuar të keqen, por pa shkatërruar kontekstin e nevojshëm për lulëzimin e dashurisë së vërtetë. Nëse do të kishte pasur ndonjë rrugë të preferuar në dispozicion të Zotit, a nuk do e kishte zgjedhur? Ndërkohë që njerëzit vuajnë shumë në këtë konflikt kozmik, Vetë Zoti vuan më shumë se gjithë të tjerët. Kur shikojmë Kryqin, me të vërtetë, mund të shohim se çfarë vuajtje dhe dhimbje i ka sjellë mëkati Vetë Perëndisë. Megjithatë, liria e natyrshme nga dashuria ishte kaq e shenjtë, sa Krishti ishte i gatshëm ta duronte këtë për ne.

`Lexoni Isaia 53:4. "Pikëllimet" dhe "hidhërimet" e kujt mbante Krishti në kryq? Çfarë duhet të na tregojë kjo për gjithçka që Perëndia ka bërë për ne dhe sa i ka kushtuar Atij shpëtimi?`