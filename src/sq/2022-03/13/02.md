---
title:  Ditët e Hershme
date:  18/09/2022
---

Shkrimi na jep pak informacion rreth viteve të hershme të Jezusit. Megjithatë, disa vargje na tregojnë diçka rreth atyre kushteve dhe llojit të botës në të cilën hyri Shpëtimtari.

`Lexoni Luka 2:7, 22-24 (shih gjithashtu Lev. 12:6-8) dhe Mateu 2:1-18. Çfarë shohim në këto vargje që na jep një tregues të llojit të jetës me të cilën u përball Jezusi që në fillim?`

Natyrisht, Jezusi nuk ishte personi i parë që jetoi në varfëri ose që u përball me ata që donin ta vrisnin, madje që në moshë të re. Megjithatë, ekziston një element tjetër që na ndihmon të kuptojmë veçantinë e asaj që vuajti Krishti që në kohët më të hershme.

`Lexoni Gjoni 1:46. Çfarë elementi shton kjo për të na ndihmuar të kuptojmë se çfarë vuajtjesh kishte hasur Jezui i ri?`

Me përjashtim të Adamit dhe Evës përpara rënies, Jezusi ishte i vetmi person pa mëkat që jetoi ndonjëherë në tokë. Në pastërtinë e Tij, në pamëkatësinë e Tij, Ai u zhyt në një botë mëkati. Çfarë torture duhet të ketë qenë, edhe si fëmijë, që shpirti i Tij i pastër të ishte vazhdimisht në kontakt me mëkatin. Edhe në ngurtësinë tonë për shkak të mëkatit, ne vetë shpesh largohemi nga ekspozimi ndaj mëkateve dhe të ligave që na duken të neveritshme. Imagjinoni si duhet të ketë qenë për Krishtin, shpirti i të cilit ishte i pastër, i cili nuk ishte aspak i ndotur nga mëkati. Mendoni për kontrastin e mprehtë midis Tij dhe të tjerëve rreth Tij në këtë drejtim. Duhet të ketë qenë jashtëzakonisht e dhimbshme për Të.

`Pyete veten: “Sa i ndjeshëm jam ndaj mëkateve që ekzistojnë përreth nesh? A më shqetësojnë ato, apo jam i ngurtësuar ndaj tyre?” Nëse jeni të ngurtësuar me to, a mund të jetë për shkak të gjërave që lexoni, shikoni apo edhe bëni? Mendoni për këtë.`