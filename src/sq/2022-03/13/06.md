---
title:  Zoti i vuajtur
date:  22/09/2022
---

Mund edhe të mësohemi me të: për sa kohë jemi këtu, në këtë botë, do të vuajmë. Si krijesa të rënë në mëkat, është fati ynë. Asgjë në Bibël nuk na premton asgjë ndryshe. Përkundrazi...

`Çfarë kanë për të na thënë vargjet e mëposhtme për temën në fjalë? Veprat e Apostujve 14:22, Fil. 1:29, 2 Tim. 3:12.`

Megjithatë, në mes të vuajtjeve tona, duhet të kemi parasysh dy gjëra.

Së pari, Krishti, Zoti ynë, ka vuajtur më keq se çdokush prej nesh. Në kryq, Ai “ka mbajtur sëmundjet tona dhe ka bartur dhembjet tona” (Isa. 53:4); atë që ne e dimë vetëm si individë, Ai e vuajti bashkërisht, për të gjithë ne. Ai që ishte pa mëkat u bë “mëkat për ne” (2 Kor. 5:21), duke vuajtur në një mënyrë që ne, si krijesa mëkatare, nuk mund të fillonim ta imagjinonim.

Por së dyti, ndërsa vuajmë, duhet të kujtojmë rezultatet e vuajtjes së Krishtit, domethënë atë që na është premtuar nëpërmjet asaj që Krishti ka bërë për ne.

`Lexoni Gjoni 10:28, Romakëve 6:23, Titit 1:2 dhe 1 Gjonit 2:25. Çfarë na është premtuar?`

Cilat do qofshin vuajtjet tona këtu, falë Jezusit, falë mbajtjes së Tij të ndëshkimit të mëkatit tonë, falë esencës së ungjillit – që nëpërmjet besimit të mund të qëndrojmë të përsosur tek Jezusi, pikërisht tani – ne kemi premtimin e jetës së përjetshme. Ne kemi premtimin se për shkak të asaj që ka bërë Krishti, për shkak të plotësisë dhe plotësimit të jetës së Tij të përsosur dhe sakrificës së përsosur, ekzistenca jonë këtu, plot dhimbje, zhgënjim dhe humbje, nuk është më shumë se një çast, një blic, që ishte këtu dhe iku, në ndryshim nga përjetësia që na pret, një përjetësi në një qiell të ri dhe një tokë të re, një jetë pa mëkat, vuajtje dhe vdekje. Dhe e gjithë kjo na është premtuar dhe është bërë e sigurt për ne vetëm për shkak të Krishtit dhe të kupës së nxehtë në të cilën Ai hyri, që një ditë, së shpejti, të shihte “frytin e mundimit të shpirtit të tij dhe të ngopet” (Isa. 53: 11).