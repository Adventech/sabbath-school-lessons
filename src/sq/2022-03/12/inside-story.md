---
title:  Histori misioni
date:  16/09/2022
---

#### Të varesh vetëm nga Perëndia

_Marselo_

Gjithçka dukej se shkonte mirë, kur Marselo ia dha jetën Perëndisë, në Brazil. Por, menaxherët në kompaninë e tekstileve, ku ai punonte, u ndryshuan dhe puna e tij ishte në rrezik.

Menaxherët e rinj ulën numrin e orëve që punonjësit punonin gjatë ditëve të javës dhe, për t’i zëvendësuar, vendosën që të punohej të Shtunave.

Marselo nuk kishte në plan të punonte të Shtunave. Kishte tre vjet që, ai dhe bashkëshortja ishin bërë pjesë e Kishës Adventiste dhe e kishin mbajtur Sabatin besnikërisht.

Marselo u përpoq të bisedonte me menaxherët por nuk pati sukses. Të gjithë punonjësve iu kërkua të firmosnin një kontratë, ku pranonin oraret e reja të punës dhe Marselo ishte i vetmi që refuzoi.

Marselo filloi të ndiente frikë ndërsa mendonte për të ardhmen e pasigurt. Do ta hiqnin nga puna? Çfarë do bëhej më tej?

Por ai vendosi t’ia linte gjithçka Perëndisë. Ai do linte Perëndinë të luftonte për të. Zemra e tij u mbush me paqe. Ai ishte i sigurt se Perëndia nuk do ta braktiste.

Por flakët e vuajtjes u nxehën kur kompania filloi oraret e reja. Gjatë javës së parë, Marselo punoi të njëjtat orare, si të gjithë. Por, të Shtunë, kur kolegët shkuan në punë, ai shkoi në kishë.

Kur shkoi në punë të hënë, ai u çudit që nuk e kishin hequr nga puna. Ditët kalonin dhe ai pyeste vetën çdo ndodhte më tej. Kur erdhi dita e rrogës, ai pa se ia kishin ulur rrogën.

Marselo nuk e dinte se si bashkëshortja dhe ai do t’ia dilnin. Për më tepër, bashkëshortja ishte shtatzënë.

Kompania nuk ishte më një vend i mirë për të punuar. Kolegët e tallnin.

– Ti je i çmendur,- thoshte njëri.

– Ti je dembel, - thoshte tjetri.

Por Marselo nuk do ta harrojë kurrë ditën kur njëri prej tyre tha:

– Dua të shikoj çdo bëjë Zoti tënd për ty.

Marselo u forcua akoma më shumë në vendimin që të linte gjithçka në duart e Perëndisë. Muaj pas muaji, bashkëshortja dhe ai jetonin me besim dhe me ndihmat nga anëtarë të kishës dhe të afërm. Edhe pse gjendja e vështirë vazhdonte, ai nuk hoqi dorë nga vendimi i tij. Ai do t’i qëndronte besnik Perëndisë, më çdo kusht.

Pas ca kohe, kolegët ndaluan së talluri me të, kur panë besnikërinë e tij ndaj Perëndisë dhe punën e mirë që bënte. Madje ata filluan ta mbështesnin. Një ditë, ata firmosën një kërkesë për menaxherët, që Marselo të merrte rrogën e plotë edhe pse nuk punonte të Shtunave. Kërkesa nuk mori përgjigje.

Kaluan dy vjet dhe Perëndia nuk e braktisi Marselon dhe familjen e tij. Marselo pa përmbushjen e fjalëve të psalmistit: “Unë kam qenë fëmijë dhe tani jam plakur, por nuk e kam parë kurrë të drejtin të braktisur dhe pasardhësit e tij të lypin bukë” (Psalmi 37:25).

Perëndia e nderoi Marselon që E nderoi Atë. Një ditë, Marselo mori një letër nga menaxherët. Ata pranuan se nuk e kishin trajtuar si duhej dhe premtuan t’ia jepnin rrogën të plotë ndërsa respektonin të drejtën e tij, për të adhuruar në Sabat. Marselo dhe bashkëshortja u gëzuan tej mase. Perëndia u ishte përgjigjur lutjve të tyre!

Marselo punoi për atë kompani edhe 14 vjet të tjerë.

- Unë pohoj se ia vlen t’I shërbesh Perëndisë, - tha ai. – Besoj se, nëpërmjet hirit të Perëndisë, mund të le një shenjë, në atë kompani. Shumë kolegë mësuan rreth Perëndisë dhe besnikërisë së Tij, nëpërmjet përvojës sime. Ata e panë se çfarë mund të bëjë Zoti im.

Një pjesë e Ofertave të Sabatit të 13të do ndihmojë në hapjen e një kishe të re, në qytetin e Marselos, Maua, Brazil. Faleminderit që planifikoni një ofertë bujare për në 24 Shtator.

**Fakte të shpejta**

- Mali më i lartë i Brazilit, Maja e Mjegullës, është 2,994 metra mbi nivelin e detit dhe në kufi me Venezuelën. Meqënëse është pothuajse gjithmonë i mbuluar nga retë, u zbulua vetëm në vitet 1950. U ngjit, për herë të parë, në vitin 1965, 12 vjet pas Everestit.

- Brazili është i vetmi vend i Amerikës Jugore ku flitet Portugalisht.

- Brazili ka rreth 4.000 aeroporte, i dyti në botë vetëm pas Shteteve të Bashkuara, që kanë 13.513.

- Statuja e Krishtit Shpëtimtar, në Rio de Zhaneiro, peshon 635 ton, është 38 metra e lartë, përfshirë piedestalin dhe është emëruar një nga “Shtatë Mrekullitë e Reja të Botës”.