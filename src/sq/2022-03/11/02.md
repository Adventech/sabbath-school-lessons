---
title:  Perëndia i durimit
date:  04/09/2022
---

`Lexoni Romakëve 15:4, 5. Çfarë gjendet për ne në këto vargje?`

Zakonisht jemi të padurueshëm për gjërat që i dëshirojmë vërtet ose që na janë premtuar. Shpesh jemi të kënaqur vetëm kur marrim atë që dëshirojmë. Dhe për shkak se ne rrallë e marrim atë që duam kur e duam, kjo do të thotë se shpesh jemi të dënuar të ndjejmë nervozizëm dhe padurim. Dhe kur jemi në këtë gjendje, është pothuajse e pamundur të ruajmë paqen dhe besimin te Zoti.

Pritja është e dhimbshme në natyrën e vet. Në hebraisht, një nga fjalët për "prit me durim" (Psa. 37:7) vjen nga një fjalë hebraike që mund të përkthehet "të vuash shumë", "të tundesh", "të dridhesh", "të jesh i plagosur", "të jesh i pikëlluar". Të mësosh durimin nuk është e lehtë; nganjëherë është vetë thelbi i asaj që do të thotë të jesh në ”enën e shkrirjes”.

`Lexoni Psalmi 27:14, Psalmi 37:7 dhe Romakëve 5:3-5. Çfarë po na thonë këto vargje? Në çfarë na çon durimi?`

Ndërsa presim, mund të përqendrohemi në një nga dy gjërat. Ne mund të përqendrohemi te gjërat që presim, ose mund të përqendrohemi tek Ai që i mban ato gjëra në duart e Tij. Ajo që bën një ndryshim të tillë kur presim për diçka nuk është aq sa duhet të presim, por qëndrimi ynë ndërkohë që presim. Nëse i besojmë Zotit, nëse e kemi vendosur jetën tonë në duart e Tij, nëse i kemi dorëzuar vullnetet tona Atij, atëherë mund të besojmë se Ai do të bëjë më të mirën për ne kur është më e mira për ne, pavarësisht sa e vështirë është ndonjëherë për ta besuar.

`Çfarë gjërash po prisni me dëshpërim? Si mund të mësoni t'ia dorëzoni gjithçka Perëndisë dhe kohës së Tij? Lutuni drejt një qëndrimi të dorëzimit dhe nënshtrimit të plotë ndaj Zotit.`