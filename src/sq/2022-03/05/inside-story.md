---
title:  Histori misioni
date:  29/07/2022
---

#### Gur i bukur

_Zhakelini_

Përgjatë një lumi, në qendër të Brazilit, ndodhet një qytet i quajtur Itapasi, që do të thotë “Guri i Bukur.”

Ka një arsye pse qyteti quhet kështu. Qyteti ndodhet në një zonë tropikale, që njihet për depozita të pasura minerale. Minatorët kërkojnë aty kristale dhe ar.

Me kristale dhe ar, që shkëlqen, me të drejtë, qyteti quhet “Guri i Bukur i Brazilit.”

Por jo çdo gjë ishte e bukur për Zhakelinin, një nga 18.500 banorët e qytetit. Ajo po përjetonte shumë probleme personale dhe nuk dinte nga të kthehej. Atëhere, një shoqe, Maria Rita, e ftoi të shkonte në takimin e grave te Kisha Adventiste e Ditës së Shtatë.

Zhakelinit i pëlqeu takimi dhe filloi të shkonte çdo të martë. Ajo mësoi se kisha kishte edhe takime të tjera dhe, shumë shpejt, ajo po shkonte në çdo takim, 4 herë në javë. Kjo ishte diçka e re për të.

Edhe pse ajo ishte rritur në një familje Kristiane, ajo nuk e njihte Zotin vërtet. Kur ishte e vogël, ishte pagëzuar në kishën e familjes së saj dhe, më vonë, mori pjesë në kungimin e parë. Ajo shkonte në kishë çdo të diel por zemra e saj ishte bosh. Ajo nuk e ndiente praninë e Perëndisë, në jetën e saj. Shumë rrallë lexonte Biblën ose meditonte në ato që shkruhen aty.

Shoqja e saj, Maria Rita, që ishte rritur në një familje Adventiste, ishte e gëzuar që Zhakelini dëshironte të shkonte në kishë katër ditë në javë.

Ato filluan të bisedonin rreth Perëndisë. Maria Rita e pyeti çfarë mendonte rreth Sabatit dhe gjendjes së të vdekurve. Zhakelini nuk kishte lexuar ndonjëherë se çfarë thoshte Bibla rreth Sabatit apo gjendjes së të vdekurve dhe ishte kurioze të mësonte më shumë. Ajo filloi ta lexonte Biblën vetë, për të kërkuar të vërtetën e Perëndisë. Ajo filloi të meditonte rreth shkrimeve.

Kur Maria Rita ofroi të studionte Biblën me të, ajo pranoi me gëzim. Ajo u çudit kur pa që Perëndia ka përfshirë parimet për një shëndet të mirë, në Bibël. Megjithëse zemra e saj u prek nga mesazhi Biblik i kishës Adventiste, asaj i bëri përshtypje shumë të madhe mesazhi rreth shëndetit. Ajo ishte diplomuar në shkenca ushqimore dhe, kur pa që Kisha Adventiste i jep një rëndësi te veçantë ushqimit dhe mënyrës së shëndetshme të jetesës, ajo kuptoi se Perëndia po e drejtonte te kjo kishë.

Studimet e Biblës nuk ishin gjithmonë të lehta. Ndonjëherë, ajo nuk ishte gati ta pranonte një të vërtetë të re. Por, ndërsa studionte, në zemrën e saj u rrit një dëshirë për t’ia dhënë jetën Jezusit.

Ajo e mbaroi studimin me Maria Ritën dhe ato filluan një studim tjetër, rreth Zbulesës. Aty, ajo lexoi rreth një vendi akoma më të bukur se Itapasi, “Gurit të Bukur të Brazilit”. Ajo lexoi rreth Jeruzalemit të Ri, që “zbriste nga qielli, nga Perëndia, që ishte bërë gati si nuse e stolisur për burrin e vet” (Zbulesa 21:2). Ajo lexoi se themelet e mureve të qytetit ishin të stolisur me gurë të çmuar, përfshi safirë dhe smeraldë (Zbulesa 21:19). Ajo lexoi se qyteti ishte prej “ari të kulluar, si kristal transparent” (Zbulesa 21: 18, 21). Ajo lexoi premtimin e Jezusit, se do t’i japë një gur të bardhë çdokujt që jeton në Jeruzalemin e Ri. Jezusi thotë: “kujt fiton .... do t’i jap një gur të bardhë dhe mbi gur është shkruar një emër i ri, të cilin s’e njeh askush, përveç atij që e merr” (Zbulesa 2:17). Zhakelini ishte gati për qytetin e ri.

Sot, ajo është një dëshmitare, që shkëlqen, në qytetin e saj. Ajo lutet që Perëndia ta përdorë për të përgatitur bashkëshortin, vajzën dhe shumë të tjerë për të takuar Jezusin dhe për të jetuar në Jeruzalemin e Ri, “Gurin e Bukur të Universit”.

- E falenderoj Perëndinë, që vendosi njerëz të mrekullueshëm në jetën time. E di që të gjitha gjërat bashkëpunojnë për të mirën sepse Ai ka një plan për jetën time dhe për tënden,-  tha ajo. - E falenderoj Jezusin për gjithçka jam dhe gjithçka kam. E falenderoj që më do kaq shumë edhe pse unë nuk e meritoj. Dua të vazhdoj të rritem në Krishtin dhe të çoj shumë njerëz tek Ai.”

Faleminderit që planifikoni një ofertë bujare, për Sabatin e 13të, në 24 Shtator. Kjo ofertë do të ndihmojë në hapjen e katër kishave të reja, në Brazil, që, ashtu si Zhakelini, edhe njerëz të tjerë të mund të shkojnë në takime dhe të mësojnë më shumë rreth Jezusit dhe ardhjes së Tij të shpejtë.