---
title:  Nxehtësi ekstreme
date:  28/07/2022
---

Deri më tani, këtë tremujor, ne kemi shqyrtuar shumë shembuj të “enëve të shkrirjes”, që Perëndia i përdor si shembull për të sjellë pastërti dhe për të na bërë të ngjashëm me karakterin e Krishtit në jetën tonë. Megjithatë, disa njerëz mund t'i shohin këta shembuj dhe të arrijnë në përfundimin se Perëndia është një mjeshtër i ashpër dhe shumë kërkues. Sigurisht, disa mund të thonë: “Ne e dimë se Zoti dëshiron diçka të mirë për ne, por këta shembuj nuk tregojnë shumë përkujdesje dhe dashuri. Në vend të kësaj, Perëndia duket më shumë si një ngacmues. Ai cakton një qëllim apo objektiv, i cili na shkakton vështirësi të konsiderueshme dhe nuk mund të bëjmë asgjë për këtë”.

Është e vërtetë se, ndërsa jetojmë në këtë tokë të mbushur me mëkate, ne do të kuptojmë vetëm pak, se, përse ndodhin gjërat. Në parajsë do të kuptojmë shumë më tepër (1 Kor. 4:5, 1 Kor. 13:12), por tani për tani do të duhet të jetojmë me tensionin e të besuarit se Perëndia është i pranishëm dhe kujdeset për ne, edhe pse gjërat mund të mos ndihen gjithmonë shumë të mira. Isaia e përshkruan shumë mirë këtë tension.

Lexoni Isaia 43:1-7. Në vargun 2, Perëndia thotë se populli i Tij do të kalojë nëpër ujëra dhe përmes zjarrit. Këto janë simbole të rreziqeve ekstreme, por ndoshta ato lënë të kuptohet për kalimin e Detit të Kuq dhe Jordanit, të dyja kohë të frikshme, por kohë që hapën rrugën drejt një jete të re. Ju mund të prisni që Perëndia mund të thotë se Ai do ta mbronte popullin e Tij nga këto rreziqe, se Ai do t'i drejtojë ata në një rrugë më të lehtë. Por, ashtu si Bariu në Psalmin 23, Ai thotë se kur të vijnë kohët e vështira, populli i Perëndisë nuk duhet të thyhet, sepse Ai është me ta.

`Shikoni pas tek Isaia 43:1-7. Shkruani mënyrat e ndryshme në të cilat Perëndia i siguron popullit të Tij ngushëllim gjatë kohës së ujit dhe të zjarrit. Çfarë tabloje të Zotit përshkruan kjo në mendjen tuaj? Cilat premtime mund të pretendoni për veten tuaj?`

Ne mund ta përmbledhim atë që kemi mësuar rreth “enëve të nxehta të shkrirjes" të Perëndisë në tri mënyra. Së pari, nxehtësia ekstreme e Perëndisë është që të mos na shkatërrojë ne, por mëkatin tonë (papastërtinë tonë). Së dyti, nxehtësia ekstreme e Perëndisë nuk është për të na bërë të mjerë, por për të na bërë të pastër, siç jemi krijuar që të jemi. Së treti, kujdesi i Perëndisë për ne në të gjitha gjërat është i vazhdueshëm dhe i butë— Ai nuk do të na lërë kurrë vetëm, pavarësisht se çfarë do të na ndodhë.

`Çfarë ju mësojnë këto vargje rreth veprimeve dhe karakterit të Perëndisë? Psa. 103:13, 14; Mat. 28:20; 1 Kor. 10:13; 1 Pjet. 1:7. Si e keni përjetuar realitetin e këtyre vargjeve në jetën tuaj?`