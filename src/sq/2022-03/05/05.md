---
title:  Të mbijetosh përmes shpresës
date:  27/07/2022
---

> <p></p>
> “Ne u rënduam përtej fuqive tona, aq sa u dëshpëruam edhe për jetën vetë. Për më tepër ne e kishim në veten tonë vendimin e vdekjes, që të mos besonim në veten tonë, por në Perëndinë që ringjall të vdekurit” (2 Kor. 1:8,9).

Si apostull i zgjedhur i Perëndisë, Pali kishte duruar më shumë se shumica e njerëzve. Megjithatë, Pali nuk u dërrmua. Përkundrazi, ai u rrit në lavdërimin e tij për Perëndinë. Lexoni listën e tij të vështirësive në 2 Korintasve 11:23-29. Tani lexoni 2 Korintasve 1:3-11.

`Tek 2 Korintasve 1:4, Pali pohon se arsyeja për të marrë dhembshurinë dhe ngushëllimin e Perëndisë është "që të mund t'i ngushëllojmë ata, që janë në çdo telash me ngushëllimin që marrim vetë nga Perëndia". Deri në çfarë mase mund të jetë vuajtja një thirrje për shërbim? Si mund të bëhemi më vigjilentë ndaj kësaj mundësie?`

Perëndia dëshiron të shërbejë nëpërmjet nesh tek njerëzit e lënduar. Kjo do të thotë që Ai së pari mund të na lejojë të përjetojmë të njëjtat lloj lëndimesh. Atëherë ne do të ofrojmë inkurajim, jo nga teoria, por nga përvoja jonë jetësore e dhembshurisë dhe ngushëllimit të Perëndisë. Ky është një parim nga jeta e Jezusit (shih Heb. 4:15).

Përshkrimet e gjalla të Palit për vështirësitë e tij nuk janë për të na bërë të ndjejmë keqardhje për të. Ato janë që ne të dimë se edhe kur jemi në “tunele të errëta” dhe hidhërim, Ati ynë ende mund të ndërhyjë për të sjellë dhembshurinë dhe ngushëllimin e Tij. Ne mund të dëshpërohemi edhe për jetën tonë, madje të vritemi, por mos kini frikë, Perëndia po na mëson të mbështetemi tek Ai. Ne mund t'i besojmë Atij, sepse Perëndia ynë "ngjall të vdekurit" (2 Kor. 1:9).

Ndërsa Pali vazhdon t'i fokusojë sytë në shpalljen e ungjillit, ai e di se Perëndia do ta shpëtojë atë edhe në të ardhmen. Aftësia e Palit për të qëndruar i patundur mbështetet nga tri gjëra që ai përmend tek 2 Korintasve 1:10, 11. Së pari, historia e provuar e Perëndisë: «Ai na ka çliruar nga një rrezik i tillë vdekjeprurës dhe do të na çlirojë» (2 Kor. 1 :10). Së dyti, vendosmëria e Palit për ta fiksuar përqendrimin e tij tek Vetë Perëndia: “Tek ai kemi vendosur shpresën se ai do të vazhdojë të na çlirojë” (2 Kor. 1:10). Së treti, ndërmjetësimi i vazhdueshëm i shenjtorëve: “na ndihmojnë me lutjet tuaja” (2 Kor. 1:11).

`Çfarë mund të mësoni nga Pali që mund t'ju ndihmojë të mos bini në keqardhje për veten gjatë vështirësive tuaja?`