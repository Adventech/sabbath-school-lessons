---
title:  Të mbijetosh përmes adhurimit
date:  26/07/2022
---

`Lexoni Jobi 1:6–2:10. Çfarë i shkaktoi vuajtjet e Jobit?`

Këtu ka diçka të habitshme. Engjëjt vijnë për të parë Perëndinë dhe Satani vjen me ta. Perëndia e pyet Satanin se ku ka qenë dhe Satani përgjigjet se ka qenë “‘duke bredhur nëpër tokë, duke e përshkruar lart e poshtë’” (Jobi 1:7). Pastaj Perëndia shtron këtë pyetje: «A e ke vënë re shërbëtorin tim Job?» (Jobi 1:8). Pyetja në vetvete nuk është e jashtëzakonshme; ajo që është e jashtëzakonshme është vetë Ai që e pyet atë. Nuk është Satani ai që e vë në dukje Jobin si një temë për shqyrtim - është Perëndia. Duke ditur saktësisht se çfarë do të pasojë, Perëndia e tërheq vëmendjen e Jobit tek Satani. Poshtë në tokë, Jobi nuk ka absolutisht asnjë ide sesa e nxehtë do të bëhet situata e tij. Dhe, megjithëse është shumë e qartë se është Satani, jo Perëndia, ai që i shkakton vuajtjet Jobit, është gjithashtu e qartë se është Perëndia që i jep lejen e Tij të qartë që Satani të shkatërrojë pasuritë e Jobit, fëmijët dhe shëndetin e tij fizik. Nëse Perëndia po i jep leje Jobit të vuajë, çfarë ndryshimi ka, nëse Perëndia apo Satani po i shkakton personalisht vuajtjet? Si mund të jetë Perëndia i drejtë dhe i shenjtë kur Ai e lejon aktivisht Satanin t'i shkaktojë Jobit një dhimbje të tillë? A është kjo situatë një rast i veçantë, apo është karakteristikë e mënyrës sesi Perëndia sillet me ne ende sot?

`Si u përgjigjet Jobi sprovave tek Jobi 1:20, 21?`

Është e mundur t'i përgjigjesh kësaj vuajtjeje në dy mënyra. Ne mund të hidhërohemi dhe të zemërohemi, duke i kthyer shpinën një Zoti që besojmë se është mizor ose inekzistent, ose mund të varemi më fort pas Perëndisë. Jobi përballet me katastrofën e tij, duke qëndruar në praninë e Zotit dhe, duke e adhuruar Atë.

Tek Jobi 1:20, 21, shohim tre aspekte të adhurimit, që mund të na ndihmojnë kur jemi në ankth. Së pari, Jobi e pranon pafuqinë e tij dhe e kupton se nuk ka asnjë pretendim për asgjë: “ ‘Lakuriq dola nga barku i nënës sime dhe lakuriq do të iki’” (Jobi 1:21). Së dyti, Jobi pranon se Perëndia është ende nën kontrollin e plotë: "ZOTI dha dhe Zoti mori" (Jobi 1:21). Së treti, Jobi përfundon duke ripohuar besimin e tij në drejtësinë e Perëndisë.

“Qoftë i bekuar emri i Zotit” (Jobi 1:21).

`Po kaloni një sprovë? Ndiqni hapat që përdori Jobi. Si mund t'ju ndihmojnë ato?`