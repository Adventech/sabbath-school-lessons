---
title:  Besimi në mes të zjarrit rafinues
date:  18/07/2022
---

Është një gjë të jesh në një betejë; është tjetër gjë që as të mos shohësh forcat e grumbulluara në atë betejë. Në një farë kuptimi, kjo është ajo me të cilën përballemi ne si të krishterë. Ne e dimë se forcat janë atje, ne mund t'i ndiejmë ato në jetën tonë, dhe megjithatë, ne duhet të ecim përpara me besim, duke i besuar Atij "i cili është i padukshëm" (Hebr. 11:27).

`Lexoni Jobi 23:1-10. Cili është thelbi i luftës së Jobit? Çfarë nuk sheh ai? Në të njëjtën kohë, çfarë pranon ai me besim, pavarësisht nga të gjitha sprovat e tij?`

Edhe në mes të sprovave të tij të tmerrshme, Jobi besoi tek Zoti. Pavarësisht gjithçkaje, Jobi ishte i vendosur të duronte. Dhe një nga gjërat që e mbajti atë të ngulmonte ishte ari. Jo një medalje ari; përkundrazi, ai po shikonte në të ardhmen dhe e kuptoi se nëse do të mbahej pas Zotit, do të dilte më mirë për të – do të dilte i pastër si ari. Ne nuk na thuhet nëse e dinte apo jo Jobi për atë që po ndodhte në prapaskenë. Pavarësisht se shumë nga zbulesat e Perëndisë nuk i ishin zbuluar Jobit, ai gjithsesi e duroi zjarrin e pastrimit.

Keni frikë nga zjarri? A shqetësoheni për nxehtësinë që krijojnë rrethanat? Ndoshta, si me Jobin, nxehtësia e Perëndisë duket e pashpjegueshme. Mund të jetë vështirësia për t'u përshtatur me një punë të re ose një shtëpi të re. Mund t'ju duhet t'i mbijetoni trajtimit të keq në punë, apo edhe brenda familjes tuaj. Mund të ketë sëmundje ose humbje financiare. Sado e vështirë për t'u kuptuar, Perëndia mund t'i përdorë këto sprova për t'ju rafinuar dhe pastruar dhe për të nxjerrë në pah imazhin e Tij tek karakteri juaj.

Të qenurit si floriri, duket të jetë një nxitje inkurajuese për Jobin këtu, diçka mbi të cilën ai duhet t'i fiksonte sytë e tij, dhe kjo e ndihmon ta largojë atë nga problemet e tij. Është një dëshmi e fuqishme për karakterin e tij tashmë që, mes gjithë dhimbjes dhe vuajtjes, ai ishte në gjendje të ndiente realitetin e procesit të pastrimit. Gjithashtu, sado që nuk e kuptonte, ai e dinte se këto sprova do ta pastronin atë.

`Në përvojën tuaj, si ju kanë përsosur dhe pastruar sprovat? Në çfarë mënyrash të tjera mund të përmirësoheshit, përveçse nëpërmjet vuajtjes?`