---
title:  Histori misioni
date:  22/07/2022
---

#### Perëndia është në kontroll

_Kurti_

Karol kishte një problem të madh dhe shkoi të bisedonte me mikun e saj, Kurtin. Dikush po përpiqej të vidhte shtëpinë e saj, në Trinidad, Bolivi, dhe kishte nevojë për ndihmë. Problemi filloi kur Karol lëvizi nga Bolivia në Brazil, për të ndjekur studimet pas-univesitare për anesteziologji. Karol dhe Kurt kishin punuar bashkë në universitetin e mjekësisë. Ajo dhe bashkëshorti drejtonin gjithashtu edhe një klinikë në Trinidad.

Kur Karol dhe bashkëshorti i saj shkuan në Brazil, ata lanë shtëpinë dhe një copë truall, që kishin, në duart e një miku të besuar. Ishte një truall shumë i mirë, në një vend shumë të mirë, vetëm tre rrugë larg qendrës së qytetit. Miku i tyre shkoi të jetonte në shtëpinë e tyre dhe shprehu interes ta blinte shtëpinë dhe truallin rrotull shtëpisë. Karol i dha lekë hua që ta ndihmonte me blerjen.

Por, kur Karol u kthye për vizitë, pas disa vitesh, ajo u trondit kur pa se miku kishte filluar proçesin ligjor për të marrë shtëpinë dhe truallin, pa paguar asgjë. Ai po përdorte një proçes ligjor, që e lejon personin të marrë tapinë e një prone vetëm për faktin se e ka pasur nën kujdesin e tij për një kohë të gjatë, pa ndërprerje.

Karol shkoi në gjyq dhe proçesi vazhdoi për disa vite. Në vitin e pestë të gjyqit, ajo mbaroi studimet dhe pati një ofertë pune shumë të mirë, në Brazil. Ajo dhe bashkëshorti blenë një shtëpi në Brazil dhe u vendosën aty. Ata nuk kishin lekë të vazhdonin gjyqin në Bolivi ndaj Karol shkoi të bisedonte me Kurtin, mikun e vjetër.

- Dëshiroj t’ia jap këtë pronë kishës tënde, - tha ajo.

Ajo kujtoi se bashkëshorti dhe ajo kishin dashur të ndërtonin një klinikë, në atë truall. Por tani, ata donin të shihnin një kishë Adventiste, të ndërtuar aty.

- Dua që kjo pronë të jetë një klinikë për shpirtin, - tha ajo.

Kurti bisedoi me drejtuesit e kishës dhe ata ranë dakort ta pranonin dhuratën, që do të ndihmonte për të përhapur ungjillin.

Por, dukej se Satani donte ta ndalonte këtë. Proçesi gjyqësor zgjati edhe pesë vite të tjera dhe përfundoi në Gjykatën e Shkallës së Lartë të Bolivisë. Zakonisht aty proçeset marrin shumë kohë por Perëndia i mirë ndërhyri dhe Gjykata vendosi në favor të Kishës Adventiste, brenda 30 ditësh. Kisha mori tapinë e pronës dhe filluan planet për të ndërtuar një kishë të re dhe një qendër për një jetë të shëndetshme.

Një pjesë e ofertave të Sabatit të 13të do të ndihmojë në ndërtesën e një kishe dhe qendre jetësore, në Trinidad. Faleminderit që planifikoni një ofertë bujare për në 24 Shtator, që në këtë pronë të ketë një klinikë për shpirtin.

- Perëndia tregoi përsëri se Ai vendos kohën dhe vendet, sipas vullnetit të Tij, - tha Kurti. – Perëndia është në kontroll. Vullneti i Tij u bëftë në tokë ashtu si dhe në qiell.

**Fakte të shpejta**

- Bolivia është një shtet laik, kushtetuta e së cilit garanton lirinë fetare.

- Sipas kushtetutës, kryeqyteti i Bolivisë është Sukre por kryeqyteti ekzekutiv dhe qeveritës është La Paz.

- Bolivia e mori emrin nga Simon Bolivar, një drejtues ushtarak dhe politik Venezuelan, që drejtoi territoret, që sot janë Venezuela, Bolivia, Kolumbia, Ekuadori, Peruja dhe Panamaja, në luftën për pavarësi nga Perandoria Spanjolle. Bolivia u pushtua nga Spanja në shekullin e 16të dhe u çlirua në vitin 1825, pas 16 vitesh luftë.

- Vetëm 11% e rrugëve të Bolivisë janë të asfaltuara.

- Eksportet kryesore të Bolivisë janë gazi natyror, mineralet, floriri, soja dhe produktet e sojës.