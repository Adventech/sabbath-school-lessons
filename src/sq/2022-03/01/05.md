---
title:  'Devijim i papritur 2: Tryeza e rrethuar'
date:  29/06/2022
---

> <p></p>
> “Ti shtron para meje tryezën në prani të armiqve të mi; ti vajos kokën time me vaj; kupa ime po derdhet” (Psa. 23:5).

Gjatë gjithë jetës sonë, ne në mënyrë të pashmangshme do të përplasemi me disa armiq. Si të sillemi me ta? A keni qëndruar ndonjëherë zgjuar natën, duke u rrotulluar, duke ëndërruar mënyra për t'u hakmarrë ndaj atyre që po përpiqen t'ju lëndojnë ose të shkatërrojnë punën tuaj? Mund të jetë e vështirë për të krishterët të dinë sesi t'i trajtojnë armiqtë.

`Çfarë lloj armiqsh keni patur në jetën tuaj? Si jeni përgjigjur ndaj atyre, që janë përpjekur t'ju lëndojnë ose atyre për të cilët kujdeseni? Sa mirë i ndoqët fjalët e Krishtit për ne tek Mateu 5:44, apo ato të Palit tek Romakëve 12:18-21?`

Në Psalmin 23:5, Davidi na tregon një mënyrë interesante për t'u marrë me armiqtë. Ai e “errëson” praninë e tyre, duke parë në vend të kësaj atë se çfarë është duke bërë Perëndia në emër të tij. Dhe Perëndia është atje, duke përgatitur një banket për të.

Në kulturën e Davidit, kur një mysafir i nderuar vinte për një gosti, i zoti i shtëpisë ia lyente kokën me vaj, ndërsa i ftuari do të hynte në sallën e banketeve. Vaji ishte një përzierje e vajit të ullirit dhe parfumit. Më pas, i ftuari ulej në tryezën e mbushur me ushqim mëse të bollshëm.

`Si mund të na ndihmojnë tre artikujt (tavolina, vaji, kupa) në Psalmin 23:5 për të na kujtuar mënyrën sesi Perëndia siguron, edhe kur jemi në luginë?`

Siç na kujton Pali, “lufta jonë nuk është kundër armiqve të gjakut dhe mishit, por kundër sundimtarëve, kundër autoriteteve, kundër fuqive kozmike të kësaj errësirë të tanishme, kundër forcave frymore të së keqes në vendet qiellore” (Efes. 6 :12). Armiqtë tanë përfshijnë ata që shohim dhe ata që nuk i shohim. Duam apo s'duam, jemi të rrethuar. Megjithatë, kur jemi me Bariun, asnjë armik, i dukshëm apo i padukshëm, nuk mund të vjedhë atë që Ai ka dhënë për ne.

`Reflektoni sesi ju ka trajtuar Bariu kur jeni të rrethuar nga armiq. Çfarë mund të shihni në këto kohë që mund t'ju mundësojë ta falënderoni edhe gjatë vështirësive të tilla?`