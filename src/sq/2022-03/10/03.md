---
title:  Duke ndërmjetësuar për Hirin
date:  29/08/2022
---

`Lexoni Eksodi 32:1-14. Çfarë roli luan Moisiu këtu?`

Pasi njerëzit filluan të adhuronin viçin e artë, Perëndia pa se ata kishin shkelur së tepërmi fjalën e tij dhe njoftoi se Ai do të shkatërronte njerëzit dhe do ta bënte Moisiun një komb të madh. Por në vend që të pranonte ofertën e Perëndisë, Moisiu iu lut Perëndisë që të tregonte hir ndaj popullit të Tij dhe Perëndia u zbut, duke hequr dorë nga shkatërirmi.

Eksodi 32:1-14 ngre dy çështje të rëndësishme. Së pari, oferta e Perëndisë për të shkatërruar popullin rebel dhe për të bekuar Moisiun ishte një provë për të. Perëndia donte që Moisiu të tregonte se sa shumë dhembshuri ndiente për këta njerëz jashtëzakonisht të pabindur. Dhe Moisiu e kaloi provën. Ashtu si Jezusi, ai u lut për mëshirë për mëkatarët. Kjo zbulon diçka shumë interesante: ndonjëherë Perëndia mund të na lejojë edhe të përballemi me kundërshtimin; Ai mund të na lejojë të jemi në një "enë shkrirje", në mënyrë që Ai, ne dhe universi që shikon të mund të shohim se sa shumë dhembshuri kemi për ata që janë të padrejtë.

`Çfarë arsyesh dha Moisiu për t'i kërkuar Zotit që të mos shkatërronte Izraelin?`

Së dyti, ky pasazh tregon se kundërshtimi dhe mosbindja është një thirrje për të zbuluar hirin. Hiri nevojitet kur njerëzit më së paku e meritojnë atë. Por, kur ata më së paku e meritojnë, është edhe koha që ne ndiejmë më pak dëshirë ta ofrojmë atë. Por, kur motra e Moisiut, Miriami, po e kritikonte, ai i thirri Zotit që ta shëronte nga lebra (Numrat 12). Kur Perëndia u zemërua me Korahun dhe ndjekësit e tij dhe i kërcënoi se do t'i shkatërronte të gjithë, Moisiu ra me fytyrë për t'u lutur për jetën e tyre. Të nesërmen, kur Izraeli u ankua kundër Moisiut për vdekjen e rebelëve dhe Perëndia i kërcënoi se do t'i shkatërronte përsëri të gjithë, Moisiu ra me fytyrë përtokë dhe i kërkoi Aaronit të bënte shpejt shlyerjen për të gjithë ata (Numrat 16). Në vetë butësinë e tij, në vetëmohimin e tij në mes të kësaj ”ene shkrirje”, Moisiu kërkoi hir në emër të atyre, që sigurisht nuk e meritonin atë.

`Mendoni për njerëzit përreth jush, të cilët mendoni se nuk e meritojnë hirin. Si mund të jeni ju, me butësi dhe përulësi vetëmohuese, një zbulim i hirit të Perëndisë ndaj tyre?`