---
title:  Shkëmbi dhe streha jonë
date:  01/09/2022
---

Pra, shpesh njerëzit më krenarë, më arrogantët dhe më imponuesit, janë ata që vuajnë nga vetëvlerësimi i ulët. Arroganca dhe krenaria e tyre - mungesa totale e butësisë apo përulësisë - ekzistojnë si mbulesë, ndoshta edhe në mënyrë të pandërgjegjshme, për diçka që mungon brenda. Ajo që ata kanë nevojë është diçka që ne të gjithë kemi nevojë: një ndjenjë sigurie, vlerësimi, pranimi, veçanërisht në kohë shqetësimi dhe vuajtjesh. Këtë mund ta gjejmë vetëm nëpërmjet Zotit. Me pak fjalë, butësia dhe përulësia, larg nga të qenit atribute dobësie, janë shpesh shfaqja më e fuqishme e një shpirti të mbështetur fort në Shkëmb.

`Lexoni Psalmi 62:1-8. Cili duket të jetë sfondi për këtë psalm? Çfarë çështjesh po trajton Davidi? Çfarë parimesh shpirtërore mund të mësoni nga ato që ai po thotë? Më e rëndësishmja, si mund të mësoni t'i zbatoni këto parime në jetën tuaj?`

“Pa shkak njerëzit do të bëhen armiqtë tanë. Motivet e popullit të Perëndisë do të keqinterpretohen, jo vetëm nga bota, por edhe nga vetë vëllezërit e tyre. Shërbëtorët e Zotit do të vendosen në vende të vështira. Një mal do të bëhet nga një pirg dheu për të justifikuar njerëzit në ndjekjen e një rruge egoiste dhe të padrejtë.... Nga keqinterpretimi, këta njerëz do të vishen me petkat e errëta të pandershmërisë, sepse rrethanat jashtë kontrollit të tyre e bëjnë punën e tyre të turbullt. Ata do të tregohen si njerëz, të cilëve nuk mund t'u besohet. Dhe këtë do ta bëjnë anëtarët e kishës. Shërbëtorët e Perëndisë duhet të armatosen me mendjen e Krishtit. Ata nuk duhet të presin që t'i shpëtojnë fyerjes dhe gjykimit të gabuar. Ata do të quhen entuziastë dhe fanatikë. Por, le të mos dekurajohen. Duart e Perëndisë janë mbi timonin e largpamësisë së Tij, duke e udhëhequr veprën e Tij drejt lavdisë së emrit të Tij—Ellen G. White, The Upward Look, f. 177.

`Sa të imunizuar jeni ndaj qortimit dhe sharjeve të të tjerëve? Me shumë mundësi jo edhe aq imunë, apo jo? Si mund të lidhesh me Zotin dhe të ankorosh ndjenjën tënde të vetëvlerësimit tek Ai që të do aq shumë sa që vdiq për mëkatet e tua, dhe në këtë mënyrë të ndihmon të mbrohesh nga të këqijat e të tjerëve?`