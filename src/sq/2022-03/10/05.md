---
title:  Një Gojë e Mbyllur
date:  31/08/2022
---

Shembujt më të fuqishëm të butësisë në "enën e shkrirjes" vijnë nga Jezusi. Kur Ai tha të vini dhe “të mësoni nga unë; sepse unë jam zemërbutë dhe i përulur në zemër” (Mat. 11:29), Ai e kishte menduar në mënyra që ne ndoshta nuk mund ta imagjinonim.

`Lexoni 1 Pjetrit 2:18-25. Pjetri po iu ofron disa këshilla befasuese skllevërve. Ai përshkruan se si Jezusi iu përgjigj trajtimit të padrejtë dhe të dhimbshëm dhe u sugjeron atyre se Ai u ka lënë "një shembull, që ju duhet të ndiqni hapat e Tij" (1 Pjetrit 2:21). Çfarë parimesh butësie dhe përulësie në “enën e shkrirjes” mund të mësojmë nga shembulli i Jezusit, siç shprehet këtu nga Pjetri?`

Është e tmerrshme të shikosh dikë, që sillet me një tjetër padrejtësisht. Dhe është jashtëzakonisht e dhimbshme kur jemi ne ata që po përjetojmë një trajtim të tillë. Për shkak se ne normalisht kemi një ndjenjë të fortë drejtësie, kur ndodh padrejtësia, instinktet tona janë t'i "vendosim gjërat në rregull", duke mbajtur atë që ne besojmë se është një zemërim i drejtë dhe legjitim.

Nuk është e lehtë të jetosh kështu. Ndoshta është e pamundur, nëse nuk përqafojmë një të vërtetë kritike – që në të gjitha situatat e padrejta, ne duhet të besojmë se Ati ynë në qiell është në kontroll dhe, se Ai do të veprojë në emrin tonë sipas vullnetit të Tij. Kjo do të thotë gjithashtu se ne duhet të jemi të hapur ndaj mundësisë që ashtu si Jezusi, të mos shpëtojmë gjithmonë nga padrejtësia. Por ne duhet të kujtojmë gjithmonë se Ati ynë në qiej është ende me ne dhe në krye të punëve.

Këshilla e Pjetrit, e modeluar nga jeta e Jezusit, është befasuese, sepse duket se heshtja përballë vuajtjes së padrejtë është një dëshmi më e madhe e lavdisë së Perëndisë, sesa "t’i drejtosh njerëzit siҫ duhet". Kur u pyet nga Kryeprifti dhe Pilati, Jezusi mund të kishte thënë shumë gjëra për të korrigjuar situatën dhe për të justifikuar veten, por Ai nuk e bëri. Heshtja e tij ishte një dëshmi e butësisë së Tij.

`Si i trajtoni situatat në të cilat jeni trajtuar në mënyrë të padrejtë? Si mund t'i zbatoni më mirë në jetën tuaj disa nga parimet që mësuat këtu sot?`