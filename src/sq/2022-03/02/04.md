---
title:  Mundimi i mëkatit
date:  05/07/2022
---

> <p></p>
> “Sepse zemërimi i Perëndisë zbulohet nga qielli për çdo pabesi e padrejtësi të njerëzve, që mbysin të vërtetën në padrejtësi” (Rom. 1:18).

Çdo gjë që bëjmë ka një pasojë. Nëse qëndroni në diell të nxehtë me akullore, ajo me siguri do të shkrihet. Shkaku dhe efekti shkojnë gjithmonë së bashku. Dhe, pavarësisht sesa dëshpërimisht mund të dëshirojmë që gjërat të jenë ndryshe, është e njëjta gjë dhe me mëkatin. Gjithmonë korr pasojat. Nuk është se Perëndia ulet në qiell duke pyetur veten se çfarë gjërash të tmerrshme mund t'u bënte njerëzve që mëkatojnë; jo, vetë mëkati vjen me pasojat e veta.

Problemi është se shumë herë ne mendojmë se mund ta tejkalojmë Zotin dhe të mëkatojmë pa përjetuar pasojat. Nuk ndodh kurrë. Pali e bën shumë të qartë se mëkati ka pasoja jo vetëm për përjetësinë, por pasoja të dhimbshme dhe shqetësuese sot.

`Tek Romakëve 1:21-32, Pali përshkruan procesin e rënies së njerëzve në mëkat dhe pasojat e atyre mëkateve. Lexoni këto vargje me lutje dhe kujdes dhe përmblidhni thelbin e asaj që thotë Pali, duke u fokusuar veçanërisht në fazat e mëkatit dhe pasojat.`

Disa vargje më parë Pali i përshkruan këto pasoja si "zemërimi i Perëndisë" (Rom. 1:18). Zemërimi i Zotit në këtë pasazh është thjesht që Zoti i lejon qeniet njerëzore të korrin atë që mbjellin. Edhe për të krishterët, Perëndia nuk ndërhyn gjithmonë menjëherë për të hequr dhimbjen, që vjen nga veprimet tona. Shumë herë Ai na lejon të përjetojmë pasojat e veprimeve tona në mënyrë që ne të kuptojmë sesa thellësisht dëmtues dhe fyes është mëkati ynë.

Ne kemi marrë parasysh pasojat e shkeljes së ligjeve morale të Perëndisë. Por, ç'të themi për shkeljen e ligjeve shëndetësore të Perëndisë? Trupat tanë janë shtëpia e Zotit. Nëse abuzojmë me trupin tone, duke dështuar të ushqehemi shëndetshëm ose të kryejmë aktivitet fizik, ose nëse rregullisht punojmë më tepër seç duhet, ky është gjithashtu mëkat kundër Perëndisë. Dhe kjo ka pasoja që mund të krijojnë kushtet e një mundimi prej mëkatit.

`Në jetën tuaj, si i keni korrur pasojat e menjëhershme të mëkateve tuaja? Çfarë mësimesh keni nxjerrë? Çfarë ndryshimesh duhet të bëni që të mos kaloni më diçka të ngjashme?`