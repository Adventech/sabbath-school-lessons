---
title:  Ende besnik kur Perëndia nuk mund të shihet
date:  18/08/2022
---

Të mendosh se askush nuk kujdeset për atë që po ndodh me ne është shumë e pakëndshme. Por të mendosh se Perëndia nuk na njeh ose nuk kujdeset për ne, mund të jetë më shqetësuese.

Për judenjtë e mërguar në Babiloni, dukej se Perëndia nuk kujdesej shumë për gjendjen e tyre. Ata ishin ende të mërguar, duke u ndier ende të braktisur nga Perëndia për shkak të mëkatit të tyre. Por Isaia u thotë fjalë ngushëlluese. Isaia 40 është një pasazh i bukur në të cilin Isaia u flet njerëzve me aq butësi për Perëndinë e tyre: “Ai do të kullosë kopenë e tij si një bari, do t`i mbledhë qengjat me krahun e tij dhe do t`i mbajë në gji të tij, dhe do të udhëheqë me ëmbëlsi dhe kujdes delet që kanë të vegjëlit e tyre” (Isa. 40:11). Por pas kaq shumë kohësh, të mërguarit po mendonin, ku je, o Zot? Ne nuk mund të shohim asnjë provë që ju jeni ende atje—ose kujdeseni për ne!

`Lexoni Isaia 40:27-31. Në çfarë mënyrash e përshkruan Isaia Perëndinë? Në ç’mënyrë ka për qëllim ky përshkrim i Perëndisë t'i përgjigjet besimit të tyre se "rruga ime i është fshehur Zotit; Perëndia im shpërfill kauzën time” (Isa. 40:27)?`

Një grup tjetër njerëzish që mund të kishin menduar se rruga e tyre ishte e fshehur nga Perëndia, gjendet në librin e Esterit. Në këtë libër Zoti nuk përmendet as edhe një herë. Megjithatë, e gjithë historia është një dramë e shpalosur e ndërhyrjes së Zotit për të shpëtuar popullin e Tij nga një ligj i pakthyeshëm për t'i shkatërruar ata. Kjo histori jo vetëm që përshkruan ngjarje të së shkuarës – ajo simbolizon një kohë në të ardhmen kur populli i Perëndisë do të persekutohet përsëri dhe do të vendoset përsëri një ligj për shkatërrimin e tyre (Zbul. 13:15). A mund ta imagjinoni sa e lehtë do të ishte të konkludohej se, nëse do të ekzistonin rrethana të tilla të tmerrshme, Perëndia me siguri duhet ta kishte braktisur popullin e Tij? Por ne nuk duhet të kemi frikë. I njëjti Zot që shpëtoi të zgjedhurit e Tij në historinë e Esterit, do t'i shpëtojë përsëri në krizën përfundimtare.

`Kemi lexuar se si Isaia ia përshkroi Perëndinë të mërguarve. Si do ta përshkruanit Perëndinë për njerëzit, që mendojnë se Zoti është zhdukur dhe i ka braktisur? Si do t'i mësoni ata të shohin me sytë e besimit dhe të mos varen nga ajo që shohin rreth tyre me sytë e tyre njerëzorë?`