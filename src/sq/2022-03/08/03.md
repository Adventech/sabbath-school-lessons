---
title:  Në emër të Jezusit
date:  15/08/2022
---

> <p></p>
> “Nëse kërkoni ndonjë gjë në emrin tim, unë do ta bëj” (Gjoni 14:14).

Jezusi nuk do të qëndronte më gjatë me dishepujt. Ai që kishte qenë mbështetja dhe inkurajimi i tyre po shkonte në parajsë dhe dishepujt kishin filluar të ndiheshin të hutuar dhe të pafuqishëm. Por, megjithëse dishepujt nuk do të mund ta shihnin më fizikisht, Jezusi u dha atyre një premtim të jashtëzakonshëm.

Lexoni Gjoni 14:1-14. Sipas vargjeve 13 dhe 14, Jezusi premton të bëjë për ne “çdo gjë” që kërkojmë në emrin e Tij. Për shkak të kësaj, ne pothuajse gjithmonë shtojmë në fund të lutjeve tona: "Në emër të Jezusit, amen".

`Kur e themi këtë, çfarë mendojmë në fakt? Çfarë do të thotë Jezusi kur na nxit të lutemi në këtë mënyrë? Çfarë të dhënash ka në këto vargje që na ndihmojnë të kuptojmë atë që po bën Ai?`

Kur kërkesa jonë është "në emër të Jezusit", ne mund të jemi të sigurt se e gjithë makineria e qiellit është duke punuar për ne. Ne mund të mos i shohim engjëjt që punojnë përreth nesh. Por ata janë dërguar nga froni i qiellit në emër të Jezusit, për të përmbushur kërkesat tona.

Ndonjëherë kur lutemi në emër të Jezusit, ne hapim sytë dhe presim që gjithçka të jetë ndryshe rreth nesh - por gjithçka duket e njëjtë. Megjithatë, ndërsa fuqia e Perëndisë mund të vijë me efekt dramatik,  si atëherë kur Jezusi qetësoi stuhinë, ajo mund të vijë gjithashtu në heshtje, pa u vënë re, si atëherë kur fuqia e Perëndisë e mbështeti Jezusin në Getsemani. Diçka dramatike mund të mos ndodhë papritur, por kjo nuk do të thotë se Zoti nuk është në punë për ne.

`Lexoni përsëri Gjoni 14:1-14. Ndërsa lexoni, imagjinoni se Jezusi po ju flet drejtpërdrejt, ballë për ballë. Çfarë shprese dhe inkurajimi mund të nxirrni nga këto premtime? Në të njëjtën kohë, pyesni veten: “Cilat gjëra në jetën time mund të pengojnë përmbushjen e këtyre premtimeve për mua? Çfarë ndryshimesh duhet të bëj në zemrën time”?`