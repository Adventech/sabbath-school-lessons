---
title:  Planet e Atit tonë për ne
date:  10/08/2022
---

`Të gjithë janë në kërkim të shpresës. Por, ku gjendet ajo? Për disa njerëz, shpresa gjendet në buzëqeshjen e një miku. Për të tjerët, shpresa rritet nga siguria financiare ose një martesë e qëndrueshme. Ku e kërkoni normalisht shpresën dhe guximin?`

Në librin e Jeremisë, profeti u shkruan njerëzve që kishin humbur shpresën në mërgimin e tyre. “Anës lumenjve të Babilonisë ne u ulëm dhe qanim kur kujtuam Zionin” (Psa. 137:1). Por, edhe pse janë zemërthyer, Jeremia tregon arsyet se pse nuk duhet të heqin dorë nga shpresa.

`Cilat arsye për shpresë jepen tek Jeremia 29:1-10?`

Në këtë pasazh, ka tre burime të rëndësishme shprese, që ia vlen të theksohen.

Së pari, Zoti i thotë popullit të Tij se nuk duhet të heqin dorë nga shpresa, sepse gjendja e tyre nuk është rezultat i rastësisë ose i së keqes së paparashikueshme. Sepse Vetë Perëndia thotë: "Unë e çova [Judën] në mërgim nga Jeruzalemi në Babiloni" (Jer. 29:4). Megjithëse e keqja duket se i rrethon, Juda nuk është larguar kurrë nga kujdesi i duarve të Perëndisë.

Së dyti, Zoti i thotë popullit të Tij se nuk duhet të heqin dorë nga shpresa, sepse Ai mund të punojë edhe brenda vështirësive të tyre aktuale. “Gjithashtu, kërkoni paqen dhe prosperitetin e qytetit në të cilin ju kam çuar në mërgim. Lutjuni Zotit për të, sepse nëse do të ketë mbarësi, do të përparoni edhe ju” (Jer. 29:7).

Së treti, Perëndia i thotë popullit të tij se nuk duhet të heqin dorë nga shpresa, sepse do t'i japë fund mërgimit të tyre në një kohë të caktuar: "Kështu thotë Zoti: "Kur të bëhen shtatëdhjetë vjet për Babiloninë, unë do të vij për ju dhe të përmbush premtimin tim të mirë për t'ju sjellë përsëri në këtë vend'” (Jer. 29:10).

Pasi Perëndia shpjegon se si Ai ishte përgjegjës për të kaluarën e tyre, është në krye të së tashmes së tyre dhe do të jetë përgjegjës për të ardhmen e tyre, Ai më pas përcjell bukur kujdesin e Tij të butë për popullin e Tij (shih Jer. 29:11-14).

`Lexoni Jeremia 29:11-14, duke thënë emrin tuaj pas fjalës “ju”, sikur Zoti po jua bën këto premtime personalisht. Zbatoni këto premtime për veten tuaj në çfarëdolloj beteje që mund të jetë.`