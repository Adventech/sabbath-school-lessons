---
title:  Histori misioni
date:  12/08/2022
---

#### Ultimatumi i Sabatit

_Diogo_

Diogo ishte shumë i varfër dhe shefi i kishte dhënë një ultimatum: puno në Sabat ose largohu nga puna. Çfarë mund të bënte?

Para disa muajsh, kur Diogo sapo ishte martuar, ai ishte kaq i varfër sa nuk mund të paguante qiranë e asnjë shtëpie, në vendin e tij, Brazil. Kështu, ai dhe bashkëshortja shkuan të jetonin me një teto, që nuk u merrte qira. Në atë kohë, Diogo po bënte një stazh.

Atëhere, morën vesh se bashkëshortja e tij, Najara, ishte shtatzënë dhe ai filloi të kërkonte një punë me pagesë më të mirë. Por ëndrra e tij ishte të kishte biznesin e vet. Diogo bisedoi me Perëndinë, rreth ëndrrës së tij.

- I dashur Perëndi, - u lut ai. – Të lutem, më ndihmo të gjej një punë ku mund të kem të ardhura të mjaftueshme, që të përmbush ëndrrën për të pasur kompaninë time.

Nuk ishte e lehtë të gjente punë, për shkak të mbajtjes së Sabatit. Dukej se askush nuk donte të punësonte një Adventist të Ditës së Shtatë, i cili kërkonte të largohej nga puna, për të adhuruar Perëndinë, nga perëndimi i diellit të premte deri në perëndimin diellit të Shtunë. Por Diogo vazhdoi të lutej.

Një ditë, ai mori një telefonatë nga një pikë karburanti, që kërkonte një roje. Ai i tha pronarit se ishte Adventist dhe nuk mund të punonte të Shtunave. Nëpërmjet hirit të Perëndisë, pronari ia dha të Shtunën pushim dhe Diogo kishte një punë.

Pika e karburantit ishte larg shtëpisë së Diogos. Ai shkonte në punë me motor dhe punonte çdo natë, përveç të Shtunës. Rruga, që bënte, ishte e rrezikshme dhe puna ishte gjithashtu e rrezikshme. Por ai kishte nevojë për këtë punë.

Një ditë, pronari i pikës së karburantit i tha Diogos se nuk mund t’ia jepte më të Shtunën pushim. Ai i dha ultimatumin: puno në Sabat ose largohu nga puna. Çfarë mund të bënte? Diogo iu përgjigj dhe i tha se nuk mund të punonte më aty.

Në atë kohë, kisha e tij po organizonte Projektin Misioni Kaleb. Projekti Misioni Kaleb eshtë një nismë e Divizionit të Amerikës Jugore, që i inkurajon anëtarët të marrin pjesë në punë me komunitetin nëpërmjet vizitave në shtëpi, studimeve Biblike dhe aktivitete të tjera. Diogos gjithmonë i kishte pëlqyer puna me komunitetin dhe mendoi: “Meqë nuk kam punë, kam kohë për të qënë vullnetar!”

Por ai u kujtua se puna si vullnetar do i shtonte shpenzimet. Për më tepër, tani ai kishte një vajzë të sapolindur dhe ende ëndërronte të kishte biznesin e vet.

Pas shumë lutjesh, Diogo vendosi të merrte pjesë në Projektin Misioni Kaleb. Ai dëshironte të ishte besnik ndaj Perëndisë dhe t’i përgjigjej thirrjes për mision.

Kur Projekti Misioni Kaleb përfundoi, Diogo pa se i kishin ngelur rreth 13.500 lekë, pasi ishin mbuluar shpenzimet. Me këto lekë, ai filloi biznesin e tij.

Perëndia ka qënë besnik me Diogon. Gjatë katër viteve të fundit, Diogo ka pasur një furrë buke. Ai ndihmon gjithashtu në udhëheqjen e një kishe Adventiste në Brazil. Kisha organizon një Projekt Misioni Kaleb çdo vit dhe shumë të rinj janë pagëzuar si resultat i kësaj pune. Diogo thotë: “Kam mësuar se kur jemi besnikë ndaj Perëndisë, Ai kujdeset për ne.”

Një pjesë e ofertave të Sabatit të 13të të këtij tremujori do ndihmojë në hapjen e katër kishave të reja në Brazil. Faleminderit që planifikoni një ofertë bujare.

**Shënime misionare**

- Leo B. Halliwell, një pioner në punën misionare-mjekësore me varka, në vitin 1931, filloi një punë që u bë shumë e njohur, me një varkë, që e ndërtoi vetë, dhe që lundronte në lumin e Amazonës. Ajo varkë ishte e para e një serie varkash, të quajtura Mbartësi i Dritës, që përdoren në lumin e Amazonës. Këto varka ende ndihmojnë mijëra njerëz. Përveç shpërndarjes së rrobave dhe ushqimeve, ato ofrojnë ndihmë mjekësore për sëmundje të ndryshme si malarja, parazitë, sëmundje të lëkurës, sëmundje të ndryshme tropikale, dhe heqje dhëmbësh.