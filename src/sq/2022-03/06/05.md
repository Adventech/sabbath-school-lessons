---
title:  Angazhim radikal
date:  03/08/2022
---

> <p></p>
> “Në qoftë se syri yt i djathtë të çon në mëkat, hiqe dhe flake larg teje, sepse është më mirë për ty që të humbësh një nga gjymtyrët e tua se sa të hidhet në Gehenë gjithë trupi yt” (Mat. 5:29).

`Ndaluni te fjalët e Jezusit në vargun e mësipërm. A do t'i quani fjalët e Tij radikale? Nëse po, pse?`

Veprimi radikal është i nevojshëm jo sepse Zoti e ka bërë të vështirë jetën e krishterë, por, sepse ne dhe kultura jonë jemi larguar kaq shumë nga planet e Zotit. Njerëzit shpesh zgjohen dhe pyesin veten: "Si mund të kisha shkuar kaq larg nga Zoti"? Përgjigjja është gjithmonë e njëjtë: hap pas hapi.

Lexoni Mateu 5:29, 30. Jezusi po flet në kontekstin e mëkatit seksual. Megjithatë, parimet themelore zbatohen edhe për trajtimin e mëkateve të tjera. Në të vërtetë, parimet mund të zbatohen për rritjen tonë në Krishtin në përgjithësi.

`Çfarë pike vendimtare po na thotë Jezusi me fjalët e Tij tek Mateu 5:29, 30? A jemi vërtet të thirrur literalisht për të gjymtuar veten?`

Jezusi nuk po na thërret të dëmtojmë trupat tanë fizikisht - aspak! Përkundrazi, Ai po na thërret të kontrollojmë mendjet dhe për rrjedhojë trupin tonë, pa marrë parasysh koston. Vini re se vargjet nuk thonë se duhet të lutemi dhe se Perëndia do t'i largojë menjëherë prirjet mëkatare nga jeta jonë. Ndonjëherë Perëndia mund ta bëjë këtë me dashamirësi për ne, por shpesh Ai na thërret të marrim një angazhim radikal për të hequr dorë nga diçka, ose për të filluar të bëjmë diçka, që ne mund të mos ndiejmë fare dëshirë ta bëjmë. Çfarë "ene e nxehtë shkrirje" mund të jetë kjo! Sa më shpesh të bëjmë zgjedhjet e duhura, aq më të fortë do të bëhemi dhe aq më e dobët do të jetë fuqia e tundimit në jetën tonë.

Perëndia ndonjëherë përdor "enët e shkrirjes" për të tërhequr vëmendjen tonë, kur ka kaq shumë shpërqendrime të zhurmshme rreth nesh. Pikërisht në "enën e shkrirjes" ne kuptojmë sesa larg jemi larguar nga Perëndia. Kryqi mund të jetë thirrja e Perëndisë që ne të marrim një vendim rrënjësor për t'u kthyer te plani i Atit tonë për ne.