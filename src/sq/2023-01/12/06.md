---
title:  Sytë tek shpërblimi
date:  23/03/2023
---

Pas kthimit në besim të Palit, ai u zhyt plotësisht në kauzën e Krishtit. Për shkak të arsimimit dhe mendjes së tij të mprehtë, ai mund të kishte qenë shumë i suksesshëm nga këndvështrimi i kësaj bote. Ashtu si Moisiu, Pali zgjodhi të vuante me bijtë besnikë të Perëndisë dhe për hir të Krishtit. Ai pësoi rrahje, u qëllua me gurë, u dënua me burg, me mbytje të anijes, uri, të ftohtë dhe më shumë siç shënohet tek 2 Korintasve 11:24–33. Si mundi ai të duronte gjithë këtë?

`Lexoni Romakëve 8:16–18. Në ç’mënyrë ishte njohja se ai ishte një bij i Perëndisë një faktor në besnikërinë e tij?`

Vlera që Pali i dha shpërblimit të besimtarëve është ajo që e mbajti atë të emocionuar për vuajtjet për Krishtin. Ai shkroi nga burgu: “Vëllezër, sa për vete, nuk mendoj se e kam zënë, por bëj këtë: duke harruar ato që kam lënë pas dhe duke u prirur drejt atyre që kam përpara, po rend drejt synimit, drejt çmimit të thirrjes së lartme të Perëndisë në Krishtin Jezus. ” (Filip. 3:13, 14).

`Lexoni 1 Timoteut 6:6–12, të cilin e kemi parë tashmë, por ia vlen të rikthehemi. Cili është mesazhi vendimtar në këto vargje, veçanërisht për ne si të krishterë?`

Nga këndvështrimi biblik, prosperiteti është të kesh atë që të nevojitet kur të nevojitet. Nuk është akumulim i pasurisë. Prosperiteti është gjithashtu pretendimi i premtimit të Perëndisë te Filipianëve 4:19: "Perëndia im do të plotësojë të gjitha nevojat tuaja sipas pasurisë së tij në lavdi me anë të Krishtit Jezus." Së fundi, prosperiteti është të jesh mirënjohës për atë që ke në Zotin dhe të kesh besim tek Ai në të gjitha gjërat.

Perëndia nuk u premton fëmijëve të Tij se të gjithë do të jenë të pasur në të mirat e kësaj bote. Në fakt, Ai thotë se të gjithë ata që bëjnë jetë të perëndishme do të pësojnë përndjekje. Ajo që Ai ofron është më e mirë se çdo pasuri e kësaj bote. Ai thotë: "Unë do të plotësoj nevojat tuaja dhe kudo që të shkoni, unë do të jem me ju." Pastaj në fund Ai do t'u japë besnikëve të Tij pasuri dhe përgjegjësi të vërtetë dhe jetë të përjetshme. Çfarë shpërblimi i mrekullueshëm!

Aty nga fundi i jetës së tij, Pali ishte në gjendje të thoshte: “Sepse tani jam gati për t'u ofruar dhe koha e nisjes sime është afër. Kam bërë një luftë të mirë, kam mbaruar rrugën time, kam mbajtur besimin: këtej e tutje më është vendosur një kurorë drejtësie, të cilën Zoti, gjykatësi i drejtë, do të më japë atë ditë dhe jo mua vetëm, por edhe për të gjithë ata që e duan shfaqjen e tij” (2 Tim. 4:6–8). Të gjithë ne, nëpërmjet hirit të Zotit, të jemi në gjendje të themi të njëjtën gjë, dhe gjithashtu me të njëjtën siguri.