---
title:  Histori misioni
date:  24/03/2023
---

#### Historia misionare nga Ruanda

Pa borxhe

Lidi

Lidi u rrit në një familje të varfër, në Ruanda. Dëshira e saj më e madhe ishte të mbaronte universitetin që të mund të kishte një punë të mirë dhe të mbante prindërit e saj. Por si ta bënte këtë?

Lidi kishte nota të mira në shkollën e mesme dhe u pranua në Universitetin e Ruandës, institucioni më i madh i edukimit të lartë në vend. Por ajo nuk fitoi asnjë nga bursat e pakta, që ofroheshin nga qeveria, dhe nuk mund të paguante të tëra tarifat. Edhe prindërit e saj nuk kishin mundësi ta ndihmonin.

Por, prindërit e Lidit donin që ajo të studionte. Ata e ndihmuan të pranohej në shkollën e infermierisë, në Universitetin Adventist të Afrikës Qendrore, ku tarifat ishin më të ulta. Lidi ishte shumë e gëzuar!

Për shumë vite ajo kishte dashur të bëhej infermiere dhe të ndihmonte njerëzit e sëmurë. Tani, kishte mundësinë të merrte edukimin që duhej, për të përmbushur endrrën e saj.

Ajo iu bashkua grupit prej 35 studentësh, në fillim të vitit shkollor. Në Universitetin e Ruandës ajo do të humbiste mes turmës dhe kampusit shumë të madh por Universiteti Adventist i Afrikës Qendrore kishte vetëm 70 studentë dhe një kampus të vogël. Ajo pa se, aty, të gjithë ishin të sjellshëm dhe mirëpritës dhe jetonin si një familje.

Profesorët ishin miqësorë dhe, përveç mësimit, kalonin kohë me studentët, gjatë adhurimit të mëngjesit, takimit të lujes në mes të javës dhe shërbesës së të shtunës.

Lidi vinte nga një familje jo-Adventiste por ajo dinte diçka rreth Sabatit. Kur kishte qënë e vogël, kishte pasur disa shoqe Adventiste dhe kishte dëgjuar rreth Sabatit, prej tyre.

Tani, ajo filloi ta mbante Sabatin sepse, si studente aty, ajo duhet të shkonte në shërbesën e adhurimit çdo të Shtunë. Ajo nuk e kishte fare problem këtë. E donte shumë Sabatin dhe u regjistrua për studime Biblike.

Ndërsa studionte, ajo u bind se Sabati i ditës së shtatë është dita e shenjtë e Perëndisë. Por ajo nuk vendosi t’ia jepte zemrën Jezusit, nëpërmjet pagëzimit.

-	Nëse dal mirë në të gjitha provimet e vitit të parë, do të pagëzohem, - mendoi ajo.

Ajo doli mirë në provimet e vitit të parë. Por përsëri, nuk vendosi të pagëzohej. Në vitin e dytë, ajo filloi të kishte vështirësi për të paguar tarifat e shkollës. Ajo u gjend kaq ngushtë, sa dukej se nuk do arrinte ta mbaronte vitin. Ajo bëri një marrëveshje me Perëndinë.

-	Nëse Perëndia më lejon ta mbaroj vitin e dytë, do të pagëzohem, - tha ajo.

Ajo e mbaroi vitin e dytë. Këtë herë, e mbajti fjalën. Perëndia e kishte bekuar në një mënyrë të mrekullueshme dhe më e pakta që ajo mund të bënte ishte t’Ia jepte zemrën.

Lidi u pagëzua.

Por problemi i lekëve vazhdonte. Prindërit e saj nuk kishin mundësi ta ndihmonin dhe Lidi e kishte të vështirë të siguronte të ardhura gjatë studimeve. Jeta e saj u vështirësua shumë dhe ajo nuk mundi të shkonte në disa nga provimet përfundimtare.

Një dritë, gjatë atyre ditëve të vështira, ishin miqtë e saj Adventistë. Ata u lutën me të dhe e inkurajuan të mos hiqte dorë. Ajo e mbaroi vitin e tretë.

Në fillim të vitit që do ishte i katërti dhe i fundit, ishte e qartë se do i duhej t’i linte studimet. Ajo i detyrohej universitetit më tepër se 1 milion franka Ruandese (rreth 150,000 lekë). Me këtë borxh, ajo nuk ishte e lejuar të rregjistrohej për klasat që i duheshin.

Ajo filloi të punonte, me kohë të plotë. Ajo gjeti një punë ndërtimi, në kampus, në projektin e ndërtimit të një shkolle mjekësore, në universitet.

Ajo ndiente dhimbje në zemër, kur shihte shoqet që shkonin në klasa dhe në aktivitete të tjera, ndërkohë që ajo punonte. Ajo u pendua që kishte erdhur në universitet. Donte ta linte punën dhe të kthehej në fshatin e saj.

Një ditë, mes lotësh, ajo i tregoi një profesori, historinë e saj.

-	Perëndia e di se çfarë po kalon, - tha profesori. – Ai nuk do të të braktisë kur ti ke nevojë.

Ai e inkurajoi të mos largohej por t’i lutej Perëndisë për një javë. Lidi u lut çdo ditë, gjatë një jave. Në fund të javës, nuk dukej se kishte ndonjë përgjigje nga Perëndia. Profesori i tha të mos hiqte dorë.

-	Vazhdo të lutesh dhe prit përgjigjen e Perëndisë, - tha ai.

Lidi u lut edhe një javë tjetër. Në fund të javës së dytë, ajo pati një telefonatë të papritur. Një mik i familjes e mori në telefon për t’i ofruar lekët që i duheshin për të paguar borxhin.

Lidi ishte tejet e gëzuar. Lutjet e saj u përgjigjën. Ajo e pagoi borxhin dhe, e përqendruar në studime, ajo i arriti shoqet.

Lidi u diplomua në infermieri, nga Universiteti Adventist i Afrikës Qëndrore në Nëntor 2021.

-	Perëndia, jo vetëm që iu përgjigj lutjes sime, por Ai mbolli një farë qëndrueshmërie dhe durimi tek unë, që unë Ti shërbej kudo që të më dërgojë, - tha ajo.

Faleminderit për Ofertat tuaja të Sabatit të 13të, në vitin 2016, që ndihmuan në ndërtimin e shkollës së mjekësisë, te Universiteti Adventist i Afrikës Qëndrore. Shkolla u hap në vitin 2021. Një pjesë e Ofertës së sotme të Sabatit të 13 do të ndihmojë në ndërtimin e shtëpive për profesorët e shkollës së mjekësisë. Faleminderit që planifikoni një ofërtë bujarë, për të ndihmuar këtë projekt të rëndësishëm si dhe pesë projekte të tjera, në Divizionin e Afrikës Lindore -Qendrore.

Fakte të shpejta:

-	Ruanda ka një sipërfaqe prek 26,338 km2 dhe është vendi i katërt më i vogël, në Afrikë.

-	Ruanda ka një nga popullsitë më të reja të botës; mosha mesatare është 19 vjeç.

-	Sportet më popullore në Ruanda janë vrapi, basketbolli, futbolli dhe volebolli. Çiklizmi, fillimisht i përdorur si mjet transporti, ka filluar të kthehet në një sport popullor.