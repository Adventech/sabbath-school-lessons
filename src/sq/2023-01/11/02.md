---
title:  Vendosja e Zotit në radhë të parë
date:  12/03/2023
---

`Lexoni 2 Kronikave 20:1–22. Çfarë parimesh të rëndësishme shpirtërore mund të marrim nga kjo histori për veten tonë, pavarësisht nga vështirësitë me të cilat po përballemi?`

Në fund të mbretërimit të Jozafatit, Juda u pushtua. Jozafati ishte një njeri i guximshëm dhe trim. Për vite me radhë ai kishte forcuar ushtritë dhe qytetet e tij të fortifikuara. Ai ishte i përgatitur mirë për të takuar pothuajse çdo armik; megjithatë në këtë krizë ai nuk e vuri besimin në forcën e tij, por në fuqinë e Perëndisë. Ai u vu në kërkim të Zotit dhe shpalli një agjërim në gjithë Judën. Njerëzit u mblodhën të gjithë së bashku në oborrin e tempullit, ashtu siç ishte lutur Solomoni që ta bënin nëse do të përballeshin me rrezik. Tërë burrat e Judës u paraqitën përpara Zotit me gratë dhe fëmijët e tyre. Ata u lutën që Perëndia t'i ngatërronte armiqtë e tyre që emri i Tij të lavdërohej. Atëherë mbreti u lut: "Ne nuk kemi fuqi kundër kësaj turme të madhe që po vjen kundër nesh; as nuk dimë çfarë të bëjmë, por sytë tanë janë tek ty” (2 Kron. 20:12).

Pasi iu përkushtuan Perëndisë në këtë mënyrë, Fryma e Zotit zbriti mbi një njeri të Perëndisë, i cili tha: "Mos ki frikë dhe as mos u tremb për shkak të kësaj turme të madhe, sepse beteja nuk është e jotja, por e Perëndisë. . . . Ju nuk do të keni nevojë të luftoni në këtë betejë. Qëndroni, qëndroni të qetë dhe shikoni shpëtimin e Zotit” (2 Kron. 20:15-17).

Kështu, të nesërmen herët në mëngjes mbreti mblodhi popullin, me korin levit përpara për të kënduar lavdinë e Perëndisë. Pastaj ai e këshilloi popullin: "Besoni në Zotin, Perëndinë tuaj, dhe do të jeni të vendosur; besoni profetët e tij dhe do të keni mbarësi” (2 Kron. 20:20). Pastaj kori filloi të këndonte dhe armiqtë e tyre shkatërruan njëri-tjetrin dhe "askush nuk shpëtoi" (2 Kron. 20:24). Burrave të Judës iu deshën tri ditë vetëm për të mbledhur plaçkën e betejës dhe ditën e katërt u kthyen në Jeruzalem duke kënduar ndërsa shkonin.

Natyrisht, Perëndia që i çliroi është i njëjti Perëndi që ne e duam dhe adhurojmë, dhe fuqia e Tij është po aq e madhe sot sa në atë kohë. Sfida, për ne, është t'i besojmë Atij dhe udhëheqjes së Tij.

`Lexoni 2 Kronikave 20:20. Çfarë rëndësie të veçantë duhet të ketë ky tekst për Adventistët e Ditës së Shtatë?`