---
title:  Zemra e Judës
date:  28/02/2023
---

Një nga historitë më tragjike në Bibël është ajo e Judë Iskariotit. Ky njeri kishte një privilegj që e kanë pasur vetëm 11 njerëz të tjerë në të gjithë historinë e botës: të ketë qenë me Jezusin gjatë gjithë asaj kohe dhe të ketë mësuar të vërtetat e përjetshme drejtpërdrejt nga vetë Mjeshtri. Sa e trishtueshme që shumë njerëz që nuk patën kurrë një mundësi të tillë qoftë edhe për së largu si mundësitë që kishte Juda, do të kishin shpëtuar, ndërsa Juda, ne e dimë, tani është i destinuar për shkatërrim të përjetshëm.

Cfare ndodhi? Përgjigja gjendet me një fjalë: lakmia, dëshirat e zemrës së tij.

`Lexoni Gjonin 12:1–8. Çfarë bëri Maria që tërhoqi kaq shumë vëmendje gjatë festës? Si reagoi Juda? Pse? Cila ishte përgjigja e Jezusit?`

Qortimi i butë i Shpëtimtarit ndaj vërejtjes lakmuese të Judës e bëri atë të linte festën dhe të shkonte drejtpërdrejt në pallatin e kryepriftit, ku ishin mbledhur armiqtë e Jezusit. Ai u ofroi ta tradhtonte Jezusin në duart e tyre për një sasi të hollash shumë më të vogël se dhurata e Marisë. (Shih Mat. 26:14–16.)

Çfarë ndodhi me Judën? Duke pasur kaq shumë mundësi të mrekullueshme, kaq shumë privilegje të rralla, pse do të bënte diçka kaq të keqe? Sipas Ellen G. White, Juda “e donte Mësuesin e Madh dhe dëshironte të ishte me Të. Ai ndjeu një dëshirë për t'u ndryshuar në karakter dhe jetë, dhe ai shpresonte ta përjetonte këtë duke u lidhur me Jezusin. Shpëtimtari nuk e zmbrapsi Judën. Ai i dha një vend midis të dymbëdhjetëve. Ai i besoi atij të bënte punën e një ungjilltari. Ai e pajisi atë me fuqi për të shëruar të sëmurët dhe për të dëbuar djajtë. Por Juda nuk arriti në pikën që t'i dorëzohej plotësisht Krishtit.»—Biografia e dashurisë, f. 717.

Në fund të fundit, ne të gjithë kemi difekte karakteri që, nëse dorëzohemi, mund të kapërcehen përmes fuqisë së Zotit që vepron në ne. Por Juda nuk iu dorëzua plotësisht Krishtit dhe mëkati i lakmisë, të cilin ai mund ta kishte kapërcyer me fuqinë e Krishtit, e mundi atë në fakt, dhe kjo me rezultate tragjike.

Kush prej nesh nuk lufton me lakminë në një mënyrë apo një tjetër? Në këtë rast, ajo që ai lakmonte ishin paratë, dhe ajo lakmi, një problem i zemrës, e çoi atë drejt vjedhjes (Gjoni 12:6), gjë që e çoi në fund të tradhtonte Jezusin.

Çfarë mësimi i frikshëm për të gjithë ne për rrezikun që mund të sjellë lakmia. Ajo që duket si një gjë e vogël, një dëshirë e thjeshtë e zemrës, mund të çojë në fatkeqësi dhe në humbje të përjetshme.