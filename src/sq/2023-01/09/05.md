---
title:  Anania dhe Safira
date:  01/03/2023
---

Ishte një kohë emocionuese për të qenë një anëtar i kishës. Pas derdhjes së madhe të Frymës së Shenjtë në ditën e Rrëshajëve, apostujt po predikonin ungjillin me fuqi dhe mijëra njerëz po bashkoheshin me kishën.

“Dhe, kur ata u lutën, vendi ku ishin mbledhur bashkë u trondit; dhe të gjithë u mbushën me Frymën e Shenjtë dhe e shpallën fjalën e Perëndisë me guxim. Dhe turma e atyre që besuan ishin me një zemër dhe një shpirt të vetëm; por i kishin të gjitha të përbashkëta” (Veprat 4:31, 32).

Çfarë privilegji patën dy njerëz Anania dhe Safira, duke qenë pjesë e kishës së hershme, duke e parë atë të rritet dhe duke parë shfaqjen e Frymës së Shenjtë në një mënyrë kaq madhështore. “Sepse midis tyre nuk kishte asnjë nevojtar, sepse të gjithë ata që zotëronin ara ose shtëpi i shisnin dhe sillnin fitimin nga gjërat e shitura, dhe i vinin te këmbët e apostujve; pastaj secilit i jepej, sipas nevojës së tij. ” (Veprat 4:34, 35).

Pikërisht në këtë mjedis Anania dhe Safira, padyshim të impresionuar nga ajo që po ndodhte dhe duke dashur të ishin pjesë e saj, vendosën të shesin disa prona dhe t'i kontribuojnë të ardhurat Kishës. Deri këtu, shumë mirë.

`Lexoni Veprat e Apostujve 5:1–11. Çfarë mendoni se ishte më e keqe, mbajtja e një pjese të parave apo gënjeshtra për to? Pse një dënim kaq i ashpër?`

Në fillim u duk sikur ishin të sinqertë në dëshirën e tyre për tu dhënë ndaj punës. Megjithatë, “më pas, Anania dhe Safira e hidhëruan Frymën e Shenjtë duke iu dorëzuar ndjenjave të lakmisë. Ata filluan të pendohen për premtimin e tyre dhe së shpejti humbën ndikimin e ëmbël të bekimit që i kishte ngrohur zemrat me dëshirën për të bërë gjëra të mëdha në dobi të kauzës së Krishtit.”—Ellen G. White, The Acts of the Apostles, P. 72. Me fjalë të tjera, ndonëse e kishin filluar me motivet më të mira, lakmia e tyre i bëri që të mashtronin dhe të pretendonin se ishin ata që në të vërtetë nuk ishin.

`“Kështu një frikë e madhe pushtoi gjithë kishën dhe të gjithë ata që i dëgjuan këto gjëra” (Veprat 5:11). Pas këtij incidenti, njerëzit me siguri duhet të kenë qenë më të kujdesshëm në kthimin e të dhjetës së tyre. Por ky tregim i trishtuar nuk u përfshi në Bibël si një paralajmërim për besnikërinë në të dhjetën. Në vend të kësaj, çfarë na mëson ajo se ku mund të çojë lakmia?`