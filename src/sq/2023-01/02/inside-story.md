---
title:  Histori misioni
date:  13/01/2023
---

#### Historia misionare nga Republika Demokratike e Kongos (RDK)

Çarja në stomak

Marseli

Marselit iu duk sikur po vdiste. Kishte dhimbje shumë të forta, në stomak. Kur vinte dorën mbi stomak, i dhembte akoma më shumë.

Ai nuk kishte lekë dhe nuk dinte çfarë të bënte.

Në Kinshasa, kryeqytetin e Republikës Demokratike të Kongos, (RDK), asnjë spital nuk do ta pranonte pa garanci që ai do të paguante për trajtimin mjekësor.

Atëhere, dikush i tregoi rreth Klinikës Adventiste të Kinshasës. Ndoshta, ata mund ta ndihmonin. Me ndihmën e fëmijëve dhe bashkëshortes së tij, Sharlotës, Marseli shkoi në klinikën, me 15 shtretër. Për çudinë e familjes, ekipi mjekësor nuk tha asgjë rreth pagesës. Përkundrazi, ata e mbuluan Marselin dhe familjen e tij me lutje.

-	Çudia e madhe për mua dhe familjen time ishte sjellja e këtij ekipi mjekësor, i cili nuk kërkoi asgjë dhe ishte i shqetësuar vetëm me shëndetin tim, - tha Marseli. – Spitalet e tjera nuk pranojnë askënd që nuk paguan që në fillim.

Ekipi mjekësor bëri një sërë testesh dhe zbuloi se Marseli vuante nga një çarje e stomakut. Nuk ishte e qartë se çfarë e kishte shkaktuar çarjen. Kjo mund të ndodhë si rezultat i apandesitit, gëlltitja e lëndëve gërryese ose një sendi të huaj, ose plagë thike apo arme.

Rasti i Marselit ishte serioz. Përmbajtja e stomakut mund të derdhej, nëpërmjet çarjes, dhe të shkaktonte infeksion vdekjeprurës. Marseli duhej t’i nënshtrohej një operacioni urgjent dhe shumë të vështirë. Tre në çdo dhjetë pacientë nuk i mbijetojnë këtij lloj operacioni.

Marseli u shtrua në klinikë. Por, ekipi mjekësor nuk i kishte të gjitha pajisjet e nevojshme për këtë operacion dhe po punonte për t’i siguruar.

Më në fund, pasi pajisjet e nevojshme u siguruan, Marseli u çua në sallën e operacionit. Anestezisti e vuri në gjumë. Mjekët e hapën stomakun e tij, e rregulluan me shumë kujdes dhe e mbyllën plagën.

Marseli është i bindur se ishte Perëndia që e bëri atë operacion, jo mjekët.

-	Kjo ndërhyrje ishte shumë e rrezikshme, - thotë ai. – Unë isha në derën e vdekjes. Por, për të thënë të vërtetën, ishte Perëndia që operoi. Kjo lloj ndërhyrjeje është çështje jete apo vdekjeje dhe unë jam gjallë.

Dhjetë ditë pas operacionit, u vërtetua që ai kishte qënë i suksesshëm.

-	Sinqerisht, jeta ime është një mrekulli e Perëndisë. Ai bëri çdo gjë, - thotë Marseli. – Nuk mund ta harroj shpirtin e lutjes që vura re, te klinika Adventiste. Prania e Perëndisë është kaq e nevojshme, në kohë të vështira.

Marseli tha se ai dhe familja e tij nuk mund ta harronin klinikën, ku u shpëtua jeta e tij. Ai tha se nuk mund të harrojë Kishën Adventiste të Ditës së Shtatë, që e ka këtë klinikë.

-	Në kërkojmë që klinika të vazhdojë të kryejë akte mirësie, - thotë ai.

Kjo klinikë mori një pjesë të Ofertave të Sabatit të 13të, në vitin 2019, për të përmirësuar hapësirën fizike dhe pajisjet. Faleminderit për Ofertat e Sabatit të 13të. Por, ashtu si u tha në historinë e Marselit, klinika e vogël, me 15 shtretër, në një qytet me 17 milion banorë, vazhdon të ketë nevoja. Ekipi mjekësor vazhdon shumë i dedikuar për t’i çuar njerëzit, te Krishti, një nga një.

Marseli thotë se ai është një nga këta njerëz.

-	Erdha këtu duke vdekur dhe dola i gjallë, - thotë ai. – Lavdi emrit të Perëndisë. E zbulova Krishtin nëpërmjet mirësisë.

Shënime misionare.

-	Në vitin 1917, në territorin që sot njihet si Zambia, u hap Misioni Musofu dhe një shkollë, të cilat hapën rrugën për Kishën Adventiste, në Kongo. Ky mision tërhoqi 130 djem të rinj, nga Kongo, të cilët ecnin përmes pyllit, për të shkuar në shkollën Adventiste.

-	Në vitin 1918, S. M. Konigmaçer, hyri në Kongo, në kërkim të një vendi, për të hapur një stacion. Drejtuesit lokalë, Lumina dhe Kakombe, kërkuan një mësues për territorin e Sakanias, në Kongo. Megjithëse kërkesa e tyre nuk u plotësua, në atë kohë, ai ishte fillimi i punës në Kongo.