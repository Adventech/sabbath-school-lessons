---
title:  Për më tepër studim
date:  10/03/2023
---

Ellen G. White shkroi dy kapituj mbi këtë temë të rëndësishme të shpërndarjes së pasurive tona. Shihni “Prindërve (të moshuar dhe) të pasur”, në Dëshmi për kishën, vëll. 3, f. 116–130, dhe “Wills and Legacies”, në Dëshmi për kishën, vëll. 4, f. 476–485.

Ekziston gjithashtu një seksion që diskuton planifikimin e pasurisë në Këshilla për Kujdestarinë, f. 323–335. Ellen G. White shkroi gjithashtu: «Atë që shumë propozojnë ta shtyjnë derisa të vdesin, nëse do të ishin vërtet të krishterë, do ta bënin ndërkohë që do të kishin një zotërim të fortë mbi jetën. Ata do t'ia kushtonin veten dhe pronën e tyre Perëndisë dhe, duke vepruar si kujdestarë të Tij, do të kishin kënaqësinë e kryerjes së detyrës së tyre. Duke u bërë ekzekutuesit e tyre, ata mund të përmbushnin vetë kërkesat e Perëndisë, në vend që ta zhvendosnin përgjegjësinë mbi të tjerët.»—Dëshmi për kishën, vëll. 4, fq. 480.

Çfarë do të thotë ajo me “të bëhesh përmbarues i vetvetes”? Në një testament tipik, ai që bën testamentin cakton një ekzekutues apo përmbarues për të shpërndarë pasuritë pas vdekjes së tij në harmoni me dëshirat e tij siç shprehen në testament. Duke u bërë ekzekutuesi juaj, ju thjesht i shpërndani vetë pasuritë tuaja gjatë kohës që jeni duke jetuar. Duke vepruar kështu, do të kënaqeni duke parë rezultatet dhe duke ditur se po i trajtoni siç duhet talentet e besuara të Perëndisë.

Për të krishterët, ardhja e dytë e Krishtit është "Shpresa e Bekuar". Të gjithë e kemi imagjinuar se sa e mrekullueshme do të jetë të shohim Jezusin duke ardhur në retë e qiellit. Ne jemi të etur të dëgjojmë fjalët: "Bravo". Por, ç’ndodh nëse duhet të vdesim përpara se Jezusi të kthehet? Nëse e kemi ndjekur vullnetin e Tij të shpalosur, mund të kemi kënaqësinë tani të shohim se puna po ecën përpara për shkak të përpjekjeve tona, duke e ditur se për shkak të planit tonë të menaxhimit të pasurisë, puna do të vazhdojë pasi të jemi larguar.

**Pyetje për diskutim**

`1. Edhe pse ne mund të grumbullojmë thesare në qiell tani, përse kjo nuk është e njëjta gjë si të përpiqesh të fitosh, apo edhe të "blesh" rrugën tënde drejt shpëtimit?`

`2. Ndërsa duhet të jemi bujarë në dhënien e asaj që kemi tani, duhet të jemi gjithashtu të mençur. Sa shpesh kemi dëgjuar njerëz, veçanërisht të vetëshpallurit profetë që parashikojnë ngjarje katastrofike, të bëjnë thirrje për para, sepse një ngjarje e tillë do të ndodhë në një datë të tillë dhe kështu për shkak se paratë tona do të jenë të padobishme atëherë, më mirë t'i dërgojmë tek shërbesa e tij tani? Si mund të mësojmë të dallojmë mes këtij mashtrimi dhe mënyrave të ligjshme se si mund t'i përdorim paratë tona edhe tani për kauzën e Perëndisë?`