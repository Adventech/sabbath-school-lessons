---
title:  Gjërat e rëndësishme në fillim
date:  19/02/2023
---

`Lexoni Predikuesi 12:1. Cili është mesazhi për ne?`

Ndërsa rinia piqet në moshën madhore, do të lindin mendime rreth nevojës për të siguruar nevojat bazë – ushqim, veshje dhe strehim. Vetë Jezusi na ka thënë se si t'i japim përparësi nevojave tona kur tha: “Por së pari kërkoni mbretërinë e Perëndisë dhe drejtësinë e tij; dhe të gjitha këto gjëra do t'ju shtohen” (Mat. 6:33). Sigurisht, për ata që janë më të vjetër dhe që nuk bënë zgjedhjen për Jezusin kur ishin të rinj, ka ende kohë për të marrë vendimet e duhura në lidhje me kujdestarinë.

Siç e pamë te Zanafilla 28:20–22, Jakobi kishte bërë disa zgjedhje të rëndësishme të jetës, si shpirtërore ashtu edhe financiare. Në vegim, Zoti e prezantoi veten te Jakobi si "Zoti, Perëndia i Abrahamit, atit tënd dhe Perëndia i Isakut" (Zan. 28:13). Pastaj, si pjesë e zotimit të tij ndaj Perëndisë, Jakobi tha: "Zoti do të jetë Perëndia im" (Zan. 28:21).

`Lexoni Zanafilla 29:9–20. Çfarë është e rëndësishme për kohën e kësaj ngjarje në jetën e Jakobit?`

Pasi Jakobi i bëri zotimet e tij shpirtërore dhe financiare Perëndisë, Zoti e drejtoi te Rakela tek pusi (shih Zanafilla 29:9–20). Është e përshtatshme të merrni vendimin tuaj shpirtëror dhe vendimin tuaj për jetën përpara se të angazhoheni në martesë. Bashkëshorti juaj i ardhshëm duhet të dijë "se ku po futet". A është ky person një i krishterë i përkushtuar? Në çfarë lloj pune do të përfshihet ai ose ajo? A do të jetë ky person mësues, infermier, avokat, punëtor, çfarëdo qoftë? Në çfarë lloj jete do të angazhohem? Pyetje të tjera që kanë nevojë për përgjigje para lidhjes së martesës janë: Çfarë niveli arsimor ka përfunduar? Sa shumë borxhe do të vijnë me martesën? A jam i gatshëm ta pranoj këtë situatë si pjesë të përgjegjësisë sime?

`Lexoni 2 Korintasve 6:14, 15. Pse është kaq i rëndësishëm për t'u marrë parasysh ky parim kur kërkoni një shok jete? Megjithëse nuk garanton një martesë të mirë, pse do të ndihmonte në përmirësimin e mundësive për një martesë të mirë?`