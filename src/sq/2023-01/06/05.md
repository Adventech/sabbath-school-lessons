---
title:  Nga mashtrues në princ
date:  08/02/2023
---

Si i ri që e donte dhe e kishte frikë Perëndinë, Jakobi megjithatë u bashkua për të komplotuar me nënën e tij, Rebekën, për të mashtruar të atin dhe për të fituar bekimin e tij. Si pasojë, ai e filloi jetën e tij të rritur në rrugën e gabuar, duke u detyruar të ikte ose, ndoshta, të përballej me një vdekje të hershme. Rebeka i tha Jakobit të “ikte në Laban . . . ; dhe qëndro me të disa ditë, derisa zemërimi i vëllait tënd të largohet; . . . atëherë do të dërgoj dhe do të të marr” (Zan. 27:43-45). Jakobi në fakt ishte zhdukur për 20 vjet dhe nuk e pa më fytyrën e nënës së tij.

`Lexoni Zanafilla 32:22-31. Çfarë ndodhi këtu me Jakobin dhe çfarë mësimesh shpirtërore mund të marrim nga kjo histori për hirin e Perëndisë, edhe kur marrim vendime të gabuara?`

“Nëpërmjet poshtërimit, pendimit dhe vetë dorëzimit, ky i vdekshëm mëkatar e me gabime arriti të dilte fitimtar me anë të Madhërisë së Qiellit. Ai e kishte fiksuar dorën e tij të dridhur mbi premtimet e Perëndisë dhe zemra e dashurisë së pafundme nuk mund ta largonte përgjërimin e mëkatarit. Gabimi që kishte çuar në mëkatin e Jakobit në marrjen e të drejtës së parëbirnisë me anë të mashtrimit ishte tashmë qartë para tij. Ai nuk u kishte besuar premtimeve të Perëndisë, por kishte kërkuar me përpjekjet e veta për të sjellë atë që Perëndia do të kishte arritur në kohën dhe mënyrën e Tij. . . . Jakobi kishte marrë bekimin të cilin kishte dëshiruar shpirti i tij. Mëkati i tij si zëvendësues dhe mashtrues ishte falur.»—Ellen G. White, Patriarchs and Prophets, p. 197, 198.

`Lexoni Zanafilla 49:29-33. Ndonëse Jakobi nuk kishte më asnjë pronë në Kanaan, çfarë udhëzimesh u dha ai bijve të tij lidhur me varrimin e tij? Kush janë varrosur gjithashtu në atë shpellë? Pse mendoni se Jakobi e bëri këtë kërkesë?`

Bibla na informon se të tre patriarkët dhe gratë e tyre janë varrosur në të njëjtën shpellë. Besimi i Jakobit te Perëndia ishte i fortë dhe ai e konsideronte veten një të huaj dhe pelegrin në tokë (shih Hebr. 11:13). Pavarësisht gabimeve, ai u largua nga shtëpia pa asgjë, por u kthye në Kanaan si një burrë i pasur.

`Pavarësisht gabimeve tona, Zoti mund të na bekojë akoma. Sa mirë është, gjithsesi, të shmangni gabimet që në fillim! Me çfarë zgjedhjesh po përballeni tani dhe si mund të shmangni të gabuarat?`