---
title:  Moisiu në Egjipt
date:  09/02/2023
---

Personazhi i Moisiut dominoi vitet e para të historisë së shenjtë. Ai u mbajt i gjallë nga përkujdesja e Perëndisë, nëpërmjet një nënë të guximshme dhe një motre që kujdesej për të. Kur e bija e faraonit gjeti foshnjën Moisi në arkën e kaçubeve, ajo i kërkoi nënës së tij hebreje që të kujdesej për të dhe e pagoi për ta bërë këtë. Çfarë sfide e bekuar për një nënë të re që ishte mërgimtare dhe skllave! Jokebed kishte vetëm 12 vjet për t'i mësuar fëmijës së saj të lutej, të besonte dhe të nderonte Perëndinë dhe të formësonte karakterin e tij për një jetë shërbimi. Për vite me radhë, Moisiu u stërvit në oborret mbretërore të Egjiptit. “Dhe Moisiu ishte i mësuar në gjithë diturinë e Egjiptasve dhe ishte i fuqishëm në fjalë dhe në vepra” (Veprat 7:22). Ndërsa Moisiu u maturua si njeri, ai mori një vendim të ndërgjegjshëm që ndryshoi jetën e tij dhe rrjedhën e historisë.

`Lexoni Hebrenjve 11:24–29. Mendoni se çfarë la pas Moisiu dhe me çfarë duhej të përballej. Mundohuni ta shikoni nga pozicioni i tij, përpara se të bënte zgjedhjen. Nga çfarë po largohej dhe çfarë kishte zgjedhur të pranonte duke u larguar?`

Egjipti ishte një nga fuqitë më të mëdha në botën e lashtë në atë kohë. Lumi Nil krijoi tokë aq pjellore sa Egjipti, i mbushur me të korra, ishte një komb i pasur dhe i fuqishëm dhe vetë Moisiu do të kishte qenë në krye të kësaj mbretërie. Është e vështirë të imagjinohet se sa joshëse duhet të ketë qenë për të në vitet e tij të hershme joshja e botës, bota e Egjiptit dhe të gjitha thesaret e saj. Sigurisht, ai duhet të jetë përballur me adhurimin, kënaqësitë dhe pasuritë joshëse. Pa dyshim, ai ndoshta shumë lehtë mund ta justifikonte qëndrimin aty në vend që të hidhte në luftë bashkë me një tufë skllevërish të përbuzur.

E megjithatë, çfarë? Siç thotë Shkrimi, ai zgjodhi “duke parapëlqyer të keqtrajtohet bashkë me popullin e Perëndisë se sa të gëzonte për një farë kohe dëfrimet e mëkatit” (Hebrenjve 11:25). Le të flasim për vuajtjet? Një pjesë e madhe e librit të Eksodit trajton betejat dhe sprovat e Moisiut, i cili, edhe pas gjithë asaj që kaloi, ende nuk ishte në gjendje të kalonte në Tokën e Premtuar (shih Num. 20:12). Megjithatë, në fund të fundit, ne të gjithë e dimë se Moisiu bëri zgjedhjen e duhur, edhe nëse ndonjëherë duhet të ketë pyetur veten nëse e kishte bërë vërtet zgjedhjen e duhur apo jo.

`Nga këndvështrimi i kësaj bote, Moisiu duhet të kishte qëndruar në Egjipt. Megjithatë, si të krishterë, na është dhënë një pamje e realitetit që na çon më shumë përtej kësaj bote. Kur ne tundohemi nga bota, si mund ta mbajmë fokusin në prespektivën e madhe para nesh? Pse është kaq e rëndësishme që ne ta bëjmë këtë?`