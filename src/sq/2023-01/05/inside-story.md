---
title:  Histori misioni
date:  03/02/2023
---

#### Historia misionare nga Tanzania

Koha e Perëndisë

Godvin K. Lekundaio

Si pastor i distriktit, kuptova si funksionon koha e qiellit. Kjo ndodhi kur po drejtoja takime evangjelistike, për tre javë, në Tanzani.

Organizuesit zgjodhën stinën e thatë, për të mbajtur takimet, në Moshi, një qytet në rrëzë të malit Kilimanxharo, malit më të lartë në Afrikë. Por, pas javës së parë, filluan shirat.

I shqetësuar se shiu mund t’i pengonte njerëzit të vinin, sugjerova t’i linim takimet për më vonë. Për çudinë time, drejtuesi i komitetit evangjelistik, refuzoi.

-	Jo pastor, ne nuk do t’i shtyjmë takimet, - tha ai. – Ne u lutëm për këto takime. Perëndia i dëgjoi lutjet tona dhe e dinte që do binte shi.

-	Çfarë do bëjmë atëherë? – i pyeta. – Si e shihni edhe vetë, bie vazhdimisht shi i rrëmbyer.

Pak besim

-	Duhet të kemi pak besim dhe të kuptojmë se Perëndia është i ndjeshëm në lidhje me orarin e takimeve tona, - tha ai. – Le të lutemi kështu “Zoti ynë i mirë. Ti mund të lejosh të bjerë shumë shi, por të lutemi të mos bjerë midis orës 3:30 dhe 6:30.”

Kështu njerëzit do të kishin 30 minuta për të qënë në kishë, në orën 4, takimet dhe 30 minuta për t’u kthyer në shtëpi, kur takimet të mbaronin, në orën 6:00.

Unë nuk isha shumë i sigurt për këtë lloj lutjeje por u bashkova me ta. Të nesërmen, në mëngjes, filloi të binte shi i rrëmbyer dhe vazhdoi edhe mbasdite. Por, në 3:30 fiks, shiu pushoi. Takimi ynë filloi në 4:00 dhe unë predikova deri në 6:00. Shiu filloi përsëri në 6:30. Kjo ndodhi për dy javë. Binte shi deri në 3:30, ndalonte dhe fillonte sërish në 6:30.

Një ditë, një vizitor erdhi për takimin në orën 3:00, që të ulej përpara. Ai priti pak por, kur pa shiun e rrëmbyer, mendoi se takimi do anullohej dhe iku.  Të nesërmen, ai pyeti nëse takimi u bë.

-	Sigurisht, - u përgjigja. – Ne nuk i kërkuam Perëndisë ta ndalonte shiun në 3:00. Ne i kërkuam ta ndalonte në 3:30.

-	Nuk do ta bëj më këtë gabim, - tha burri.

Pas kësaj, ai priste deri në 3:30, për të dalë nga shtëpia dhe nuk u lag më.

12 pagëzime

Të shtunë, kuptuam se kishim harruar të luteshim që Perëndia të ndalonte shiun për shërbesën e adhurimit. Por Perëndia e dinte këtë dhe nuk ra shi midis orës 9:00 dhe 12:00.

Të shtunën e fundit, pagëzova 12 njerëz, në një lumë. Kur njeriu i fundit doli nga lumi, shiu filloi sërish.

-	Ti je shumë i bekuar, - i thashë atij. – U pagëzove në lumë dhe me shi qiellor.

Kjo përvojë më mësoi se Perëndia është i ndjeshëm ndaj kohës. Edhe pse Ai nuk ka të njëjtat kufizime kohore, si ne, Ai pret që edhe ne të jemi të ndjeshëm ndaj kohës dhe të kemi kujdes si e përdorim kohën. Pali na thotë “ Kujdesuni, pra, që të ecni me kujdes dhe jo si të marrët, por si të mençurit, duke e shfrytëzuar kohën” (Efesianët 5:15-16).

Po ta kisha kaluar kohën e predikimit, në ato takime, njerëzit do të ktheheshin në shtëpi në shi. Disa mund të ishin sëmurur ose, thjesht, nuk do vinin më. Menaxhimi i kohës është i rëndësishëm.

Ju ftoj të lutemi bashkë, që të jemi më të ndjeshëm ndaj kohës “Na mëso, pra, të numërojmë ditët tona për të pasur një zemër të urtë” (Psalmi 90:12).

Faleminderit për Ofertat tuaja të Sabatit të 13të, që do të ndihmojnë në gjashtë projekte, në Divizionin e Afrikës Lindore-Qendrore, përfshirë edhe ndërtimin e një ndërtese shumë të nevojshme, në Universitetin e Arushës, në Tanzani.

Shënime misionare:

-	Gjatë Luftës së Parë Botërore, punonjësit e kishës në Tanzani, edhe pse të ndarë nga misionarët Perëndimorë dhe pa anjë mbështetje financiare, nuk ndenjën pa punuar. Kur S. G. Maksuell shkoi aty, në vitin 1921, gjeti shumë kandidatë për pagëzim, tërësisht të përgatitur, që kishin 6 vjet që prisnin. Ai pa gjithashtu se, nga 277 anëtarë, në vitin 1914, 246 prej tyre vazhdonin të ishin Adventistë praktikues.

-	Pagëzimi i parë, në Tanzani, u bë në vitin 1908. Atë ditë pati gjashtë pagëzime: Andre Senamuaje, David Çambega Masumba, Abraham Salim Seivunde, Johana Kajembe, Filip Mbaga dhe Lazarus Omari. Më vonë, disa prej tyre u kthyen në evangjelistë dhe u dërguan te Zona e Liqenit, ku hapën Misionin Bapandagila.

-	Tanzanianët e parë që u shuguruan pastorë ishin Pal Kilonzo dhe Elisa Manongi. Shugurimi i bë në vitin 1932 dhe të dy ata ishin nga Pareja e Jugut.