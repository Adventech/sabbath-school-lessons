---
title:  Duke ndjekur këshillën hyjnore
date:  30/01/2023
---

Ne jemi qënie materiale dhe jetojmë në një botë materiale, një botë që ndonjëherë mund të jetë shumë tërheqëse. Duhet të bëhesh prej çeliku dhe vaji sintetik, jo prej mishi e gjaku, për të mos ndierë ndonjëherë joshjen e pasurisë materiale dhe dëshirën për pasuri. Në një kohë ose në një tjetër, kush nuk ka fantazuar të jetë i pasur apo të fitojë llotarinë?

Edhe pse ne të gjithë përballemi me të, dhe nuk ka asgjë të keqe në vetvete të punojmë shumë për të fituar një jetesë të mirë apo edhe të jemi të pasur, asnjëri prej nesh nuk duhet të dorëzohet në grackën e krijimit të idhujve nga paratë dhe pasuria materiale. Na është premtuar fuqia hyjnore për të qëndruar besnikë ndaj asaj që e dimë se është e drejtë. Kjo është e rëndësishme, sepse tundimi për pasuri ka çuar në rrënimin e shumë shpirtrave.

`Lexoni Mateun 6:24 dhe 1 Gjonit 2:15. Edhe pse e shprehur ndryshe, cila është tema e përbashkët që gjendet në të dyja tekstet?`

Fatkeqësisht, dashuria për botën mund të jetë aq e fortë saqë njerëzit do të hyjnë në borxhe në mënyrë që – siç shpresojnë – ta kënaqin atë dashuri. (Ajo nuk funksionon kurrë; shih Predikuesit 4:8)

Dhe për shkak se borxhi është një nga rrjetat e Satanit që ai vendos për shpirtrat, thjesht ka kuptim që Perëndia do të donte t'i shihte fëmijët e Tij pa borxhe. Ai na ka dhënë këshilla nëpërmjet Biblës dhe dhuratës profetike që do të na çojë drejt lirisë financiare.

Lexo Psalmin 50:14, 15. Me çfarë qëndrimi duhet të jetojë populli i Perëndisë? Çfarë do të thotë të "paguash zotimet e tua"?

Ne hyjmë në anëtarësinë tonë në kishë me lavdërim dhe falënderim ndaj Perëndisë sonë, i cili na ka krijuar dhe shpenguar. Në pikën 9 (nga 13) në betimet tona të pagëzimit, na kanë pyetur: “A besoni në organizatën apo institucionin e kishës? A është qëllimi juaj të adhuroni Perëndinë dhe të mbështesni kishën nëpërmjet të dhjetave dhe ofertave tuaja dhe me përpjekjet dhe ndikimin tuaj personal?” Si Adventistë të Ditës së Shtatë, ne të gjithë kemi thënë “po”. Pra, ky tekst (Psa. 50:14, 15) është një premtim për ata që falënderojnë Perëndinë dhe po i përmbushin besnikërisht zotimet e tyre.

`Çfarë ju tregojnë zgjedhjet tuaja se sa mirë përballeni me joshjen e botës? Përse të punosh shumë për të fituar një jetesë të mirë nuk është domosdoshmërish e njëjta gjë si të bësh një idhull pasurie apo parash? Si mund ta mësojmë të bëjmë ndryshimin?`