---
title:  Përgjegjësitë e anëtarëve të familjes së Perëndisë
date:  04/01/2023
---

Ne të gjithë gëzojmë bekimet dhe dhuratat frymore dhe materiale që Perëndia na jep. Sa ngushëlluese është të dimë gjithashtu se ne jemi "pjesë e familjes".

`Lexoni Ligji i Përtërirë 6:5 dhe Mateu 22:37. Çfarë do të thotë kjo dhe si ta bëjmë?`

Si do ta donit Perëndinë "me gjithë zemrën tuaj, me gjithë shpirtin tuaj dhe me gjithë mendjen tuaj" (Mat. 22:37)? Është mjaft interesante që Bibla na jep përgjigjen, dhe kjo nuk është ajo që presin shumica e njerëzve.

`Lexoni Ligji i Përtërirë 10:12, 13 dhe 1 Gjonit 5:3. Duke folur në mënyrë biblike, cila është përgjigja jonë e duhur në marrëdhënien tonë të dashurisë me Atin tonë në qiell?`

Mbajtja e ligjit? Duke iu bindur urdhërimeve? Për shumë të krishterë, për fat të keq, ideja për t'iu bindur ligjit (veçanërisht urdhërimit të katërt) është legalizëm, dhe ata pretendojnë se ne jemi thirrur, thjesht, të duam Zotin dhe ta duam të afërmin tonë si veten tonë. Megjithatë, Perëndia është i qartë: ne i zbulojmë dashurinë tonë Perëndisë dhe fqinjëve tanë, duke iu bindur urdhërimeve të Tij.

“Sepse kjo është dashuria e Perëndisë: të zbatojmë urdhërimet e tij” (1 Gjonit 5:3). Jemi mësuar ta shikojmë këtë varg në këndvështrimin që ne e duam Perëndinë e, për rrjedhojë, i mbajmë urdhërimet e Tij. Kjo është e saktë. Por ndoshta ne mund ta lexojmë edhe si "kjo është dashuria e Perëndisë", domethënë ne e njohim dhe përjetojmë dashurinë e Perëndisë duke mbajtur urdhërimet e Tij.

Tek Mateu 7:21–27, Jezusi tha se ata që dëgjojnë dhe mbajnë fjalët e Perëndisë krahasohen me një ndërtues të mençur që ndërtoi shtëpinë e tij mbi shkëmbin e fortë. Ata që dëgjojnë, por nuk binden, krahasohen me një ndërtues budalla që e ndërtoi shtëpinë e tij mbi rërë, me rezultate katastrofike. Të dy e dëgjuan fjalën; njëri u bind, tjetri jo. Rezultatet bënë dallimin midis jetës dhe vdekjes.

`Mendoni për lidhjen midis dashurisë ndaj Perëndisë dhe bindjes ndaj ligjit të Tij. Pse dashuria për Perëndinë do të shprehej në këtë mënyrë? Çfarë ka të veçantë në mbajtjen e urdhërimeve që, në të vërtetë, e zbulon atë dashuri? (Udhëzim: mendoni se çfarë shkakton mosbindja ndaj ligjit të Tij.)`