---
title:  Thesar në Parajsë
date:  05/01/2023
---

“Mos grumbulloni për vete thesare në tokë, ku tenja dhe ndryshku shkatërrojnë dhe ku hajdutët hyjnë dhe vjedhin; por grumbulloni për vete thesare në qiell, ku as mola, as ndryshku nuk shkatërrojnë dhe ku hajdutët nuk hyjnë e nuk vjedhin. Sepse ku është thesari juaj, atje do të jetë edhe zemra juaj” (Mat. 6:19–21). Për cilat të vërteta vendimtare po flet Jezusi këtu?

Kush nuk ka lexuar histori pas historie të atyre që kishin grumbulluar pasuri të madhe dhe më pas e humbisnin atë? Bota jonë është një vend shumë i paqëndrueshëm: luftërat, krimi, dhuna, fatkeqësitë natyrore, çdo gjë mund të vijë në një moment dhe të marrë gjithçka për të cilën kemi punuar dhe, ndoshta, edhe atë që kemi fituar me ndershmëri dhe besnikëri. Pastaj, në një çast vjen vdekja dhe kështu këto gjëra gjithsesi na bëhen të padobishme.

Sigurisht, Shkrimi nuk na thotë kurrë se është gabim të jesh i pasur ose të kesh grumbulluar pasuri; në vend të kësaj, në këto vargje Jezusi na paralajmëron që t'i mbajmë të gjitha në perspektivën e duhur.

Por, çfarë do të thotë të grumbullosh thesar në qiell? Do të thotë të vendosësh Zotin dhe kauzën e Tij në radhë të parë në jetën tënde, në vend që të fitosh parà para së gjithash. Ndër të tjera, do të thotë të përdorim atë që kemi për punën e Perëndisë, për përparimin e mbretërisë së Tij, për të punuar në dobi të të tjerëve dhe për të qenë një bekim për të tjerët.

Për shembull, kur Perëndia e thirri Abramin, Ai planifikoi të përdorte Abramin dhe familjen e Tij për të bekuar të gjitha familjet e tokës. Perëndia i tha Abrahamit, i cili "quhej mik i Perëndisë" (Jakobi 2:23), "Unë prej teje do të bëj një komb të madh, do të të bekoj dhe do ta bëj të madh emrin tënd, dhe ti do të jesh një bekim. Dhe unë do të bekoj të gjithë ata që do të të bekojnë dhe do të mallkoj ata që do të të mallkojnë, te ti do të jenë të bekuara tërë familjet e tokës. ” (Zan. 12:2, 3).

“Kështu, ata që kanë besim janë të bekuar me Abrahamin besnik” (Gal. 3:9). Ne kemi të njëjtën sfidë që na është paraqitur, si ai.

“Paratë kanë vlerë të madhe, sepse mund të bëjnë mirë. Në duart e bijve të Perëndisë është ushqim për të uriturit, pije për të eturit dhe veshje për të zhveshurit. Është një mbrojtje për të shtypurit dhe një mjet për të ndihmuar të sëmurët. Por paratë nuk kanë më tepër vlerë sesa rëra, nëse nuk përdoret për të siguruar nevojat e jetës, për të bekuar të tjerët dhe për të çuar përpara besimin e Krishtit.»—Ellen G. White, Christ's Object Lessons, p. 351.

`“Sepse ku është thesari juaj, atje do të jetë edhe zemra juaj” (Mat. 6:21). Ku ju thotë zemra juaj se është thesari juaj?`