---
title: 'Plaga Vdekjeprurëse'
date: 11/06/2023
---

Siç kemi studiuar deri tani, fuqitë e bishës së Zbulesës 13 dhe 14 përfaqësojnë një sistem mbarëbotëror të adhurimit të rremë. Po ka edhe më shumë.

`Lexoni Zbulesa 13:5; Zbulesa 12:6, 14; dhe Danieli 7:25. Për sa kohë do të dominojë kjo fuqi në terrenin fetar në shekujt e kaluar?`

Bisha do të vazhdonte për një periudhë të caktuar në histori. Në kohën simbolike profetike, një ditë profetike është baraz me një vit literal. Tek Numrat 14:34 lexojmë: "për çdo ditë do të mbani fajin tuaj një vit"  - ¬kur aplikojmë principin Biblik një ditë një vit. Sërish, Zoti thotë, "Kam vënë mbi ty një ditë për çdo vit" (Ezek. 4:6). Ky parim është vërtetuar disa herë në mënyrë të saktë kur interpretohet koha profetike biblike, si në rastin e 70 javëve tek Danieli 9:24-27. Kur llogarisim periudhën kohore tek Zbulesa 13:5 të 42 muajve, me 30 ditë secili, përfitojmë 1260 ditë profetike ose vite literalë. Kalendarët e lashtë kishin 360 ditë për një vit.

Në shekullin e katërt, Perandori Romak Konstandini legalizoi Krishterimin në gjithë perandorinë e tij. Kur e zhvendosi kryeqytetin e tij në Bizant në vitin 330 për të bashkuar lindjen dhe perëndimin, kjo gjë la një vakum lidershipi në Romë. Papa ishte ai që e mbushi këtë vakum. Ai jo vetëm që u bë një drejtues fetar i fuqishëm, por gjithashtu një forcë politike që do të pranohej në Evropë. Në vitin 538, Justiniani, perandori Romak, i dha zyrtarisht peshkopit Romak rolin e mbrojtësit të besimit. Kisha mesjetare ushtroi një influencë të madhe nga viti 538 deri në vitin 1798, përfshirë edhe persekutimin e tmerrshëm që u përmend në fillim të këtij mësimi. Gjenerali i Napoleonit, Berthier, e zuri rob papën në vitin 1798, pikërisht kur u përmbush profecia.

Berthier dhe ushtria e tij kapën Papa Piun VI dhe pa ceremoni e hoqën nga froni papal. Goditja ndaj papatit ishte serioze, por sipas Zbulesës 13:12, plaga vdekjeprurëse do të shërohej, dhe bota do të dëgjonte më shumë nga kjo fuqi - shumë më shumë.

`Mendoni se sa e mahnitshme është profecia biblike dhe se si zbulon njohurinë e Perëndisë për ngjarjet e ardhshme. Çfarë duhet të na mësojë ky fakt për arsyen pse duhet të besojmë në premtimet e Perëndisë, madje edhe ato që nuk i shohim ende se janë përmbushur?`