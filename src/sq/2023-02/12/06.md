---
title: 'Sprova e Sabatit'
date: 15/06/2023
---

Edhe tani, ndoshta, po shtrohet rruga për persekutimin e ardhshëm. Në 6 Qershor 2012, Papa Benedikti XVI bëri këtë apel urgjent para më shumë se 15 000 njerëzve, që ishin mbledhur në Sheshin e Shën Pjetrit në Romë ku tha se e diela duhet të jetë një ditë pushimi për këdo, në mënyrë që njerëzit të jenë të lirë për të qenë me familjet e tyre dhe me Zotin. "Duke mbrojtur të dielën, dikush mbron lirinë njerëzore". Kjo nuk është sigurisht, e njëjta gjë si të kërkosh që të tjerët të mbajnë këtë ditë, ndryshe nga Sabati biblik, por tregon idenë se e diela si "ditë pushimi" do të jetë me siguri një çështje reale. Herët a vonë, do të lëshohen ligje, dhe ata që ndjekin me vetëdije Fjalën e Perëndisë dhe mbajnë Sabatin e vërtetë do të cilësohen sikur të shkonin kundër interesave më të mira të shoqërisë.

Në këtë kohë krizash, populli besnik i Perëndisë do të qëndrojë i fortë, përmes hirit të Tij dhe fuqisë së Tij, në bindjet e tij për Ta ndjekur. Ai nuk do të mposhtet para presionit.

Ndryshe nga damka e bishës, populli besnik i Perëndisë do të marri vulën e Perëndisë. Vulat përdoreshin në kohët e lashta për të provuar vërtetësinë e dokumentave zyrtare. Prandaj presim të gjejmë vulën e Perëndisë të vulosur në ligjin e Tij. Vulat e lashtësisë ishin një shenjë e veçantë individuale. Profeti Isaia thotë, "Mbylle këtë dëshmi, vulose këtë ligj midis dishepujve të mi" (Isa. 8:16).

`Lexoni Eksodin 20:8-11. Çfarë elementë të vulës biblike gjeni në urdhërimin e Sabatit? Si ndryshon urdhërimi i Sabatit nga gjithë urdhërimet e tjera?`

Urdhërimi i katërt ka tre elementë të vërtetësisë së një vule. Së pari, emri i atij që vulos: "Zoti, Perëndia yt" (Eksodi 20:10). Së dyti, titulli i atij që vulos: Zoti që "bëri"(Eksodi 20:11) ose Krijuesi. Dhe së treti, territori i atij që vulos: "qiellin dhe tokën, detin dhe ujërat në to" (Eksodi 20:11). Sipas Zbulesës 7:1-3, vula e Perëndisë vendoset vetëm në ballin tonë, një simbol i mendjes sonë. Jezusi e respekton lirinë tonë të zgjedhjes. Ai na fton që ta lejojmë të na drejtojë mendjen me anë të Frymës së Tij të Shenjtë, në mënyrë që të mund të vihemi në lëvizje nga rrënjët e besimit tonë tek Fjala e Perëndisë (Ef. 4:30). Kështu, kuptojmë se besnikë janë ata, që "mbajnë urdhërimet e Perëndisë dhe kanë besimin e Jezusit" (Zb. 14:12), dhe të përfshira në ato urdhërime është edhe ai i katërt, urdhërimi të cilin bisha mendon ta ndryshojë (Dan. 7:25).

`Çfarë kushtesh mund të shihni, që po ndodhin aktualisht, dhe që kanë potencialin të kufizojnë lirinë fetare? Çfarë pengesa ngelen gjithashtu?`