---
title: 'Damka e Bishës'
date: 14/06/2023
---

`Lexoni Zbulesa 14:9 dhe krahasojeni me Zbulesa 14:12. Ku vendoset damka e bishës? (Shikoni Lgj. i Përt. 6:8, 11:8). Cilat janë dy karakteristika të dallueshme të popullit të Perëndisë ndryshe nga ata që marrin damkën e bishës?`

Një grup adhuron bishën dhe tjetri mban urdhërimet e Perëndisë, (që përfshijnë edhe urdhërimin e katërt, atë që bisha mendoi ta ndryshonte) dhe kanë besimin e Jezusit. Ky është dallimi. Përmes bishës nga deti dhe asaj nga toka, djalli përpiqet të shpërfillë autoritetin e Zotit duke goditur në zemër të adhurimit, domethënë, Sabatin. Damka e bishës vendoset në ballë ose në dorë. Balli është simbol i mendjes, atje ku gjendet ndërgjegjja, arsyeja dhe gjykimi; dora, nga ana tjetër, është simbol i veprimit dhe veprave.

Po vjen dita, dhe ndoshta më shpejt nga sa mendojmë, kur do të dalin ligje që kufizojnë lirinë tonë fetare. Ata që ndjekin me vetëdije Fjalën e Perëndisë dhe mbajnë Sabatin e vërtetë të Zotit do të etiketohen sikur janë kundër unitetit dhe të mirës së shoqërisë.

"Ata që mbajnë Sabatin Biblik do të përbuzen si armiq të ligjit dhe rendit, si njerëz që thyejnë kufijtë moralë të shoqërisë, duke shkaktuar anarshi dhe korrupsion, dhe sikur shkaktojnë gjykimin e Zotit mbi tokë. Skrupujt e tyre të vetëdijshëm do të deklarohen si kokëfortësi dhe përbuzje ndaj autoritetit. Do të akuzohen si mospërfillës ndaj qeverisë" - Ellen G. White, Konflikti i Madh, f. 592.

Kisha e Romës pretendon se e diela është "shenja" e autoritetit kishtar. "Sigurisht Kisha Katolike thotë se ky ndryshim është vepër e saj... Dhe kjo vepër është shenja e saj që tregon se ka autoritet në çështjet fetare" - The American Catholic Quarterly Review, Janar 1883.

Zbulesa parashikon se në të ardhmen, në një kohë krizash ndërkombëtare, bota jonë do të përballet me një lloj transformimi radikal politik, social, fetar dhe moral, në të cilin mbajtja e së dielës do të imponohet dhe kështu do të kthehet në "damkën e bishës". Sërish, si do të ndodhë e gjithë kjo ngelet për t’u parë. Shkrimet na japin vetëm skicime të përgjithshme, por të mjaftueshme për të na treguar se konflikti i madh do të arrijë kulmin në çështjen e adhurimit të bishës përkundrejt Krijuesit dhe se dita e shtatë e Sabatit do të luajë një rol kyç në këtë çështje.

`Në çfarë mënyra njerëzimi ka qenë gjithmonë i ndarë në lidhje me të qenurit në anën e Zotit apo në anën e Satanit? Pse nuk mund të ketë terren të mesëm? Si mund ta dimë me siguri, se në anën e kujt mund të jemi?`