---
title: 'Gjykimi, Krijimi dhe Përgjegjësia'
date: 14/05/2023
---

Nëse jemi thjesht një koleksion i qelizave të formuara rastësisht, thjesht produkt i rastësisë dhe një majmun afrikan i avancuar, asgjë më tepër, atëherë jeta ka shumë pak kuptim. Nëse jemi thjesht një nga tetë miliardë njerëzit, që kacafyten me njëri - tjetrin për të gjetur një hapësirë jetese në një planet që quhet tokë, jeta e humbet qëllimin e vet, duke qenë thjesht një mbijetesë. Përkundrazi, Krijimi biblik na jep një arsye për të jetuar dhe të jetojmë me moral. Jemi krijuar nga Perëndia dhe jemi përgjegjës para Tij për veprimet tona. Ai që na bëri na mban të përgjegjshëm. Ai ka vendosur parime absolute, madje edhe në një botë me "relativizëm moral".

`Lexoni Zbulesa 14:7, Romakët 14:10, dhe Jakobi 2:8-13. Çfarë nënkupton gjykimi për çështje si llogaridhënia dhe përgjegjësia? Si lidhen gjykimi, urdhërimet e Perëndisë, dhe adhurimi?`

Mesazhi i tre engjëjve, që fluturojnë në mes të qiellit tek Zbulesa 14 lajmëron se "ora e gjyqit të Tij erdhi" (Zb. 14:7). Meqenëse jemi krijuar nga Perëndia me kapacitetin për të bërë zgjedhje morale, kemi përgjegjësi për vendimet që marrim. Nëse do ishim thjesht një grumbull qelizash, produkte të trashëgimisë dhe ambientit tonë, veprimet tona do të përcaktoheshin në masën më të madhe nga forca mbi të cilat nuk kemi kontroll.

Por gjykimi nënkupton përgjegjshmëri morale. Në këtë orë krize të historisë së tokës, orën e gjykimit, Zoti na thërret të marrim vendime duke mbajtur parasysh përjetësinë. Thirrja e zjarrtë e engjëllit të parë për "të adhuruar Atë që bëri qiellin dhe tokën, detin dhe burimet e ujërave" (Zb. 14:7) tregon se baza e gjithë adhurimit është fakti se jemi krijuar nga Perëndia.

Ndërkohë, mbajtja e Sabatit në ditën e shtatë tregon besimin tonë se Jezusi është i denjë të adhurohet si Krijuesi ynë. Tregon se i pranojmë Dhjetë Urdhërimet e Tij si parime hyjnore që ta jetojmë plotësisht jetën tonë. Duke qenë se ligji është themeli i qeverisjes së Perëndisë dhe një zbulesë e karakterit të Tij, bëhet gjithashtu standardi me të cilin gjykohemi. Besnikëria jonë ndaj urdhërimit të Sabatit është pranimi dhe përkushtimi ynë për të jetuar në bindje.

`Si ndikon tek sjellja jonë kuptimi që kemi për Krijimin? Çfarë lidhje kanë trashëgimia dhe ambienti me zgjedhjet që bëjmë çdo ditë? Si mundemi të fitojmë me anë të hirit të Perëndisë ndaj defekteve të karakterit, që nuk i kemi dashur që në fillim?`