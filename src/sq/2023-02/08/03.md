---
title: 'Sabati dhe Krijimi'
date: 15/05/2023
---

Është për shkak se bota jonë ka shumë nevojë për mesazhin inkurajues të Krijimit që Zoti na ka dhënë Sabatin. Në gjysmën e viteve 1800 kur doli hipoteza e evolucionit duke zaptuar botën intelektuale, Perëndia dërgoi një mesazh shprese. E kemi studiuar këtë mesazh që gjendet tek Zbulesa 14:6, 7.

Satani ka bërë gjithë përpjekjet për të shtrembëruar idenë e Krijimit, sepse e urren Jezusin dhe nuk do që Jezusi të adhurohet siç e meriton si Krijues dhe Shpengues. Sabati është në qendër të konfliktit të madh për denjësinë e Krishtit që të adhurohet si Krijuesi ynë. Mesazhi i Perëndisë për ditët e fundit thërret gjithë njerëzimin që të adhurojë sërish Krishtin si Krijuesin e qiellit dhe tokës. Baza e gjithë adhurimit është fakti se Ai na ka krijuar.

`Lexoni Zanafilla 2:1-3, Eksodi 20:8-11, dhe Ligji i Përtërirë 5:12-15 në kontekstin e Zbulesës 14:6, 7. Si e shohim lidhjen midis Krijimit dhe Shpengimit tek urdhërimi i Sabatit?`

Sabati është një simbol i përjetshëm i pushimit tonë në Të. Është një shenjë e veçantë e besnikërisë ndaj Krijuesit (Ezek. 20:12, 20). Nuk është një kërkesë arbitrare legaliste, por na tregon se pushimi i vërtetë nga drejtësimi me anë të veprave gjendet në Të. Sabati na flet për një Perëndi që ka arritur për ne atë që vetë nuk e bënim dot kurrë.

Shkrimet na thërrasin të pushojmë në dashurinë e Tij dhe të mbajmë çdo Sabat. Sabati është një simbol i pushimit, jo veprave; i hirit dhe jo i legalizmit; i konfirmimit dhe jo i dënimit; i mbështetjes tek Ai dhe jo tek vetja jonë. Në çdo Sabat gëzohemi në mirësinë e Tij, dhe e lavdërojmë për shpëtimin që gjendet vetëm në Krishtin.

Sabati është gjithashtu lidhja e përjetshme midis përsosmërisë së Edenit në të shkuarën dhe lavdisë së qiejve dhe tokës së re në të ardhmen (Isa. 65:17, Zb. 21:1).

Sabati na thërret sërish në rrënjët tona. Është një lidhje me origjinën e familjes sonë. Sabati është mbajtur vazhdimisht që në fillim të kohës. Është një lidhje e pakëputshme me kohën e krijimit tonë. Na mban të fokusuar tek e vërteta e lavdishme se jemi fëmijë të Perëndisë. Na thërret në një marrëdhënie të ngushtë dhe intime me Perëndinë.

`Si nënkuptohet urdhërimi i Sabatit tek Zbulesa 14:6, 7 dhe pse kjo është e rëndësishme për mesazhin e ditëve të fundit? (Shikoni Eksodi 20:8-11).`