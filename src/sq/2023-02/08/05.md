---
title: 'Krijimi, Sabati dhe Fundi i Kohës'
date: 17/05/2023
---

Konflikti i madh, që filloi në qiell mijëra vjet më parë, kishte të bënte me autoritetin e Zotit. E njëjta sfidë ngelet edhe sot.

**Lexoni Zbulesa 14:7, 9, dhe 12. Përmblidhini këto vargje, duke plotësuar fjalitë e mëposhtme.**

`Zbulesa 14:7 është një thirrje që`

`Zbulesa 14:9 është një thirrje solemne që të mos`

`Zbulesa 14:12 përshkruan një popull që`

Këto pasazhe e bëjnë të qartë se çështja kryesore në konfliktin midis së mirës dhe së keqes, Krishtit dhe Satanit, në ditët e fundit, është adhurimi. Do adhurojmë Krijuesin apo bishën? Dhe, duke qenë se Krijimi përbën themelin e gjithë besimeve tona (në fund të fundit, a besojmë se ka kuptim nëse Zoti nuk është Krijuesi ynë?), Sabati i vendosur në historinë e Krijimit (Zan. 2:1-3) - qëndron si shenja e përjetshme dhe e pandryshueshme e këtij Krijimi. Është simboli më bazë i mësimit më thelbësor. E vetmja gjë më e rëndësishme se kjo është Vetë Perëndia.

Prandaj, të shkelësh Sabatin do të thotë të shkelësh autoritetin e Zotit në nivelin më parësor të mundshëm, faktin se Ai është Krijuesi. Do të thotë të shkulësh çdo gjë nga rrënjët. Është, në të vërtetë, të përpiqesh të zësh vendin e Vetë Perëndisë (2 Sel. 2:4).

Sigurisht, çështja kryesore në ditët e fundit është dashuria dhe besnikëria jonë ndaj Jezusit. Por sipas Biblës, kjo dashuri shprehet duke iu bindur urdhërimeve (1 Gjonit 5:3, Zb. 14:12) - dhe Sabati në vetvete është i vetmi urdhërim mes të tjerave që tregon Zotin si Krijues. (Eksodi 20:8-11). Nuk është çudi pra që do të jetë shenja e dukshme që ndan në ditët e fundit ata që adhurojnë Zotin nga ata që adhurojnë bishën (Zb. 14:11, 12). Duke konsideruar sa thelbësor është Sabati për çdo gjë tjetër, zor se mund të mendojmë se bëhet fjalë për ndonjë çështje tjetër në lidhje me adhurimin e Krijuesit në ditët e fundit.

`Shumë njerëz argumentojnë se nuk ka ndonjë ndryshim se në cilën ditë e mban Sabatin, për aq kohë sa mban një të tillë. Si mund t'ju përgjigjemi këtyre argumenteve me Bibël?`