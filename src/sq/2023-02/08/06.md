---
title: 'Sabati dhe Pushimi i Përjetshëm'
date: 18/05/2023
---

Sabati është një vend strehimi në një botë të lodhshme. Çdo javë i lemë pas shqetësimet e kësaj bote dhe hyjmë në çlodhjen e Perëndisë - Sabatin. Autori i famshëm Jude, Abraham Heschel, e quan Sabatin një "pallat mbretëror në kohë" - The Sabbath: Its Meaning for Modern Man (New York: Farrar, Straus, and Giroux, 2005), f. 12. Çdo ditë të shtatë, pallati mbretëror qiellor i Perëndisë zbret nga qielli në tokë, dhe Zoti na fton në lavdinë e prezencës së Tij përgjatë kësaj periudhe 24-orëshe që të kalojmë kohë në miqësi të ngushtë me Të.

Në parathënien e librit të Heschel në lidhje me bukurinë dhe solemnitetin e Sabatit, Susannah Heschel, vajza e tij shkruan për rëndësinë e Sabatit me këto fjalë:" Sabati është një metaforë për parajsën dhe një dëshmi e prezencës së Perëndisë; në lutjet tona, ne presim një epokë të mesias që do të jetë një Sabat dhe, çdo Sabat na përgatit për këtë eksperiencë: Nëse dikush nuk mëson të shijojë Sabatin...nuk do të mund të shijojë përjetësinë në botën që do vijë" - Faqja XV.

Në Krijim, Jezusi ndërtoi një vendbanim të veçantë për ne. Mund të gjejmë atje strehim. Mund të jemi të sigurtë atje. Vepra e Tij është e plotë. Ka përfunduar. Kur pushojmë në Sabat, pushojmë në përkujdesjen e Tij të dashur. Pushojmë, duke pritur pushimin tonë të përjetshëm në qiejt e rinj dhe tokën e re, që do të vijnë shumë shpejt.

`Lexoni Isaia 65:17, Isaia 66:22, 2 Pjet. 3:13 dhe Zb. 21:1. Si mbajtja e Sabatit na drejton para, drejt përjetësisë?`

I njëjti Zot që krijoi tokën herën e parë do të krijojë sërish, dhe Sabati mbetet një simbol i përjetshëm i Tij si Krijues (shikoni Isa. 66:23). Në fakt, Judenjtë e shikonin Sabatin si një simbol, një para-shije e asaj që në Hebraisht quhet olam haba bota që do të vijë.

Mesazhi i tre engjëjve që fluturojnë përmes qiellit dhe bëjnë thirrje që të adhurojmë Krijuesin është përgjigja e qiellit ndaj dëshpërimit të pashpresë të shumë njerëzve në shekullin njëzet e një. Na drejton tek Krijuesi ynë, Ai që bëri të gjitha në fillim, dhe tek Ai që është Shpenguesi ynë, Ai që mbas gjykimit, mbasi mëkati të fshihet plotësisht, do t'i bëjë të gjitha gjërat të reja. "Dhe ai që rrinte mbi fron tha: 'Ja, Unë i bëj të gjitha gjërat të reja'. Dhe më tha: 'Shkruaj, sepse këto fjalë janë të vërteta dhe besnike' " (Zb. 21:5).

`Si mund ta bëni personalisht Sabatin një para-shije të parajsës në jetën tuaj dhe të familjes suaj?`