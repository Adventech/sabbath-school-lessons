---
title: 'Udhëzimet e Engjëllit për Danielin'
date: 02/05/2023
---

`Lexoni Danieli 9:23. Çfarë udhëzime specifike i jep engjëlli Danielit? Pse kjo është e rëndësishme për të kuptuar pastrimin e shenjtërores tek Danieli 8:14?`

Engjëlli e udhëzoi qartësisht Danielin të "tregojë kujdes për fjalën, dhe të kuptojë vegimin" (Dan. 9:23). Çfarë fjale dhe cilin vegim? Duke qenë se nuk ka ndonjë vegim tek Danieli 9, engjëlli Gabriel e ka fjalën për pjesën e vegimit tek Danieli 8 që profeti nuk e kuptonte - vegimin e 2 300 ditëve (Dan. 8:27).

`Gabrieli vazhdon më tej tek Danieli 9:24-27. Për cilat ngjarje në jetën dhe shërbesën e Jezusit po flet këtu?`

Pjesa e parë e kësaj profecie ka lidhje me popullin e Perëndisë, Judenjtë. "Shtatëdhjetë javë janë caktuar për popullin tënd" - kombin Jude (Dan. 9:24). Në profecitë e Biblës, një ditë profetike është baraz me një vit të vërtetë (Ezek. 4:6, Num. 14:34). Tek Danieli dhe Zbulesa kur keni imazhe dhe simbole, zakonisht keni të bëni me një kohë profetike gjithashtu. Një nga mënyrat sesi mund të jemi të sigurt që parimi ditë-vit aplikohet këtu është se kur e përdorim atë në profecinë e Danielit, çdo ngjarje e skicuar përputhet në mënyrë perfekte (shikoni mësimin e ditës së nesërme). Nëse e aplikojmë këtë parim, 70 javë bëjnë 490 ditë. Duke qenë se një ditë profetike është baraz me një vit, atëherë 490 ditë janë 490 vite.

Gabrieli i tregon Danielit se 490 vite janë "caktuar" (kuptimi i vërtetë i fjalës Hebraike kathak, ndonjëherë përkthehet "i prerë"). I prerë nga çfarë? Mund t'i referohet vetëm kohës tjetër profetike që aludohet këtu: 2 300 ditët e Danielit 8:14. Këto 490 vite, një kohë profetike, lidhen drejtpërdrejt me kohën profetike të Danielit 8:14, e vetmja pjesë e vegimit që nuk u shpjegua tek Danieli 8, që është edhe e vetmja kohë profetike në këtë kapitull. Kështu, mund të shohim se Gabrieli po vjen të ndihmojë Danielin të kuptojë këtë profeci që nuk e kuptoi në kapitullin më parë: 2 300 ditët.