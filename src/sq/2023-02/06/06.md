---
title: 'Viti 1844'
date: 04/05/2023
---

490 vitet e para nga profecia e 2 300 viteve ishin caktuar veçanërisht për kombin e lashtë Jude dhe për ardhjen e Mesias. Pjesa tjetër e 2 300 viteve ka të bëjë me popullin e Perëndisë, si Judenjtë ashtu dhe Johebrenjtë, si dhe me pastrimin e shenjtërores dhe ardhjen përfundimtare të dytë të Krishtit.

490 vitet e para aplikohen për Ardhjen e parë të Mesias dhe përfunduan në vitin 34 m.k. Kur heqim 490 vite nga 2 300 vite atëherë ngelen 1 810 vite. Këto 1 810 vite i aplikohen popullit të Perëndisë. Nëse fillojmë që nga viti 34 m.k. dhe shtojmë 1 810 vite, mbërrijmë në vitin 1844.

Duke pasur parasysh pastrimin ose restaurimin e së vërtetës në lidhje me shenjtëroren dhe gjykimin qiellor në kohët e fundit, Zoti bën thirrjen e Tij finale për gjithë njerëzimin tek Zbulesa 14:6, 7 që t'i përgjigjen dashurisë së Tij, të pranojnë hirin e Tij, dhe të jetojnë jetë me bindje dhe perëndishmëri.

`Lexoni Levitiku 16:16. Cila ishte arsyeja për pastrimin e shenjtërores dhe çfarë na mëson kjo për ungjillin?`

Për shkak të mëkateve të njerëzve, ligësive të tyre, shenjtërorja duhej të pastrohej, gjë që bëhej vetëm me anë të gjakut të kafshëve. E njëjta gjë është me ne. Ne kemi nevojë për një Shpëtimtar, jeta e të cilit simbolizohet nga kafshët e flijuara në Ditën e Shlyerjes, si e vetmja mënyrë për të dalë nga gjyqi.

`Lexoni Levitiku 23:26-29. Çfarë urdhëroi Zoti të bënte populli i Tij në ditën e gjykimit, dhe çfarë kuptimi ka kjo për ne?`

Izraelitët duhet "të përulnin shpirtin e tyre". Kjo shprehje do të thotë se ata duhet të përuleshin dhe të shqyrtonin zemrat e tyre, të rrëfenin mëkatet, të pendoheshin dhe t'i kërkonin Zotit që t'i pastronte ashtu si kryeprifti duhej të pastronte shenjtëroren në tokë.

`Kapitujt profetikë tek Danieli 7 - 9 dhe Zbulesa 14 fokusohen veçanërisht në thirrjen urgjente për t’u përgatitur për orën e gjykimit. Që nga viti 1844, kemi jetuar në orën e gjykimit, dhe mesazhi i engjëllit të parë tek Zbulesa thotë, "ora e gjyqit të Tij erdhi" (Zb. 14:7). Atëherë si i "shqyrtojmë shpirtrat tanë" sot?`