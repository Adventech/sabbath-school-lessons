---
title: 'Mesia i "prerë"'
date: 03/05/2023
---

Gabrieli filloi shpjegimin e profecisë së 490 viteve me një ngjarje, që ishte jashtëzakonisht e rëndësishme për Danielin dhe Judenjtë - urdhri për restaurimin dhe ndërtimin e Jerusalemit. Megjithëse kishin dalë një sërë dekretesh në lidhje me Jerusalemin, tek Ezra 7, shohim se dekreti që doli në vitin 457 p.k. i lejoi Judenjtë jo vetëm të ktheheshin në vendin e tyre, por gjithashtu të vendoseshin si një komunitet fetar (shikoni Ezra 7:13, 27).

Është e rëndësishme të vemë re se dekreti i Artakserksit doli në vjeshtë të vitit 457 p.k. Nga ky dekret, në 457 p.k., deri tek ardhja e Mesias, sipas Danielit do të kalonin 69 javë, ose 483 vite. Nëse fillojmë nga viti 457 p.k. mbërrijmë në vitin 27 m.k.

Fjala Mesia do të thotë "i vajosuri". Në vitin 27 m.k., Jezus Krishti, Mesia, u pagëzua. (Shiko Mat. 3:13-17). Danieli parashikoi qindra vite më parë vitin e saktë kur do të pagëzohej Krishti, kohën kur Jezusi do të fillonte shërbesën e Tij për tre vjet e gjysëm.

`Lexoni Romakët 5:6-9 së bashku me Danielin 9:26. Çfarë të vërtetash janë zbuluar këtu?`

" 'Mbas gjashtëdhjetë e dy javëve Mesia do të pritet, por jo për Veten' " (Dan. 9:26). Mesia do të "pritej" ose ndryshe kryqëzohej. Vargu shton " 'por jo për Veten'. " Me fjalë të tjera, vdekja e Krishtit në kryqin e Kalvarit ishte për ne, jo për Të, prandaj dhe Pali shkruan: "Por Perëndia e tregon dashurinë e Tij ndaj nesh në atë që, kur ende ishim mëkatarë, Krishti vdiq për ne" (Rom. 5:8).

Tek Danieli 9:27, lexojmë se në mes të javës, shtatë vitet e fundit, Krishti do "t'i japë fund flijimit dhe blatimit". Në fund të javës së shtatëdhjetë, në vitin 31 m.k., Krishti konfirmoi besëlidhjen e përjetshme me anë të gjakut të Tij kur vdiq në kryq, dhe sistemi i flijimeve më pas humbi gjithë rëndësinë e vet profetike.

Këto profeci zbulojnë se Krishti, Mesia, do të kryqëzohej dhe do të shkaktonte që sistemi i flijimit të përfundonte rëndësinë e vet profetike në pranverë të vitit 31 m.k. Këto parashikime u përmbushën në çdo detaj. Ekzaktësisht gjatë Pashkës, kur kryeprifti po flijonte qengjin e Pashkës, Krishti u flijua për ne.

`Duke pasur këtë parasysh lexoni Marku 15:38 dhe Mateu 3:15, 16. Si na ndihmojnë këto vargje të kuptojmë profecinë e Danielit 9:24-27?`