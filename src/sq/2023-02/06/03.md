---
title: '2 300 Ditët dhe Kohët e Fundit'
date: 01/05/2023
---

`Lexoni Danieli 8:17, 19, 26. Çfarë periudhë kohe deklaron engjëlli në lidhje me vegimin e Danielit 8 dhe 2 300 ditëve, dhe pse është e rëndësishme ta kuptojmë atë?`

Disa argumentojnë se 2 300 ditët janë ditë literale. Gjithashtu besojnë se ky bri i vogël tek Danieli 8 është Seleuku, udhëheqësi ushtarak Antioku Epifanes (216 p.k. - 164 p.k.), i cili sulmoi Jerusalemin dhe përdhosi tempullin Jude, megjithëse 2 300 ditët nuk përshtaten as me kohën e tij. Gjithsesi, ky interpretim është në kundërshtim me udhëzimet e qarta të engjëllit që vegimi ka të bëjë me "kohët e fundit". Antioku me siguri nuk jetoi në kohët e fundit.

Tek Danieli 8, Gabrieli fillon shpjegimin e tij të profecisë së 2 300 ditëve. Tregon se dashi përfaqëson Medio-Persinë dhe cjapi përfaqëson Greqinë (Dan. 8:20, 21). Megjithëse nuk emërtohet, siç ishte rasti me dy fuqitë më parë, është e qartë se personazhi tjetër, briri i vogël, është Roma (Dan. 8:9, 23, 24). Pastaj përshkruan një fazë fetare-politike të Romës, e cila do të "hidhte përtokë të vërtetën" (Dan. 8:10-12, 25) dhe do të ndërhynte në shërbesën qiellore të Krishtit (Dan. 8:10-12). Pastrimi i shenjtërores tek Danieli 8:14, kulmi i kapitullit, është përgjigja e Zotit ndaj sfidave të pushteteve religjioze tokësore, që janë përpjekur të uzurpojnë autoritetin e Perëndisë. Është pjesë e zgjidhjes hyjnore të Zotit ndaj problemit të mëkatit.

Gabrieli është gati të shpjegojë detajet e kohëve profetike të Perëndisë. Në fund të Danielit 8, mund të shohim qartë se Danieli nuk e kuptonte pjesën e vegimit në lidhje me 2 300 ditët (Dan. 8:27). Pjesa e mëparshme në lidhje me dashin dhe cjapin, dhe bririn e vogël ishte shpjeguar e gjitha, madje duke identifikuar me emër dy fuqitë e para (Dan. 8:20, 21). Megjithatë, pjesa e pastrimit të shenjtërores nuk ishte shpjeguar.

Engjëlli Gabriel, që shfaqet tek Danieli 8, tani shfaqet tek Danieli 9 dhe i thotë: " 'Në fillim të lutjeve të tua doli një fjalë dhe unë erdha të ta bëj të njohur, sepse ty të duan shumë. Trego kujdes, pra, për fjalën dhe kupto vegimin:' " (Dan. 9:23). Cilin vegim? Siç do shohim në ditën në vijim, është vegimi i 2 300 ditëve, e vetmja pjesë e vegimit të mëparshëm tek Danieli 8, që nuk i ishte shpjeguar ende Danielit.

`Gabrieli e quan Danielin "i shumë dashur". Çfarë na tregon kjo për lidhjen e ngushtë midis qiellit dhe tokës?`