---
title: 'Gjykimi Qiellor'
date: 04/04/2023
---

`Lexoni Zbulesën 14:14 dhe Veprat 1:9 - 11. Çfarë ngjashmërie mund të shihni?`

Gjoni thotë se "pashë një re të bardhë, dhe ja, mbi re po rrinte i ulur një i ngjashëm me një Bir Njeriu" (Zb. 14:14). Kur Jezusi u ngjit në qiell, Luka shkruan tek Veprat 1:9 se teksa dishepujt shikonin të mahnitur drejt qiellit, "ndërsa po e vështronin, u ngrit lart; dhe një re e përfshiu dhe ua hoqi prej syve të tyre". Jezusi u ngrit në një re me engjëj dhe do të kthehet po me një re me engjëj. Engjëjt pastaj iu deklarojnë dishepujve të mahnitur tek Veprat 1:11, " 'Ky Jezus, që u është marrë në qiell nga mesi juaj, do të kthehet në të njëjtën mënyrë, me të cilën e keni parë të shkojë në qiell' ". Ka një të vërtetë hyjnore, që gjendet në këtë pasazh që nuk kuptohet në pamje të parë. "I njëjti Jezus", pra "Biri i Njeriut", Ai që eci në rrugët me pluhur të Nazaretit, që ju shërbeu turmave në rrugët e Jerusalemit, që shëroi të sëmurët në fshatrat e Izraelit, dhe që predikoi në kodrinat e Galilesë do të kthehet sërish.

Biri i Njeriut gjithashtu përmendet te gjykimi i Danielit 7.

`Lexoni Danieli 7:9, 10,13, 14. Pse Danieli e quan Jezusin "Biri i Njeriut" në diçka kaq serioze siç është gjykimi? Çfarë duhet të na ngushëllojë, kur marrim parasysh çfarë kemi studiuar deri tani, se dimë që "Biri i Njeriut" është kaq thelbësor në gjykim?`

Tek Danieli 7:9, 10, Danieli shikon vendosjen e gjyqit qiellor me mijëra e mijëra engjëj, qenie qiellore që janë mbledhur përreth fronit. Gjykimi u bë dhe librat u hapën - regjistrat qiellorë të jetëve tona - hapen para gjithë universit. Tek Danieli 7:13, 14, Biri i Njeriut afrohet tek i Lashti i Ditëve, Ati, dhe merr mbretërinë e Tij të përjetshme. Gjykimi zbulon para gjithë universit se Ati, Biri dhe Fryma e Shenjtë kanë bërë çdo gjë të mundshme për të shpëtuar njerëzimin. Ky gjykim merr hakun jo vetëm të shenjtorëve, por edhe të karakterit të Perëndisë nga akuzat e rreme të Satanit (shikoni Jobi 1 – 2; Ps. 51:1 - 4).

`Mendoni për faktin se e gjithë jeta juaj do të hetohet para Perëndisë. Atëherë, ku qëndron shpresa juaj kur të ndodhë kjo gjë? (shiko Rom. 8:1).`