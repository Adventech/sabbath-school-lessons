---
title: 'Zgjedhje të Përjetshme'
date: 02/04/2023
---

Zbulesa 14 është mesazhi final i mëshirës nga Jezusi për një botë të rebeluar dhe të rënë. Është një mesazh që për rreth gjashtë mijë vjet është dhënë për të ndërhyrë tek mëkati dhe e keqja. Do të vijë një ditë ku çdo qenie njerëzore në planetin Tokë do të marrë vendimin e saj final dhe të pakthyeshëm, për të qenë me apo kundra Jezusit. Mesazhi i Zbulesës për drejtësinë e Krishtit, që na çliron nga dënimi i mëkatit, si dhe nga sundimi i mëkatit në jetët tona, do të bëjë jehonë në gjithë botën.

`Lexoni Mateun 24:14 dhe krahasojeni me Zbulesën 14:6. Çfarë premtimi iu dha Jezusi dishepujve të Tij në lidhje me shpalljen e ungjillit në gjithë botën para se të kthehet?`

Premtimi i Jezusit se "ky ungjill i mbretërisë do të predikohet në mbarë botën", dhënë tek Mateu 24:14, përmbushet në mesazhin e Krishtit për ditët e fundit tek Zbulesa 14:6, që thotë se ungjilli do t'i predikohet "çdo kombi, dhe fisi, dhe gjuhe, dhe populli".

Tri herë te Zbulesa 22 Jezusi thotë se po vjen së shpejti (Zb. 22:7, 12, 20). Në kontekstin e kthimit të Tij të shpejtë, Zoti ynë shton, " 'Kush është i padrejtë, le të vazhdojë të jetë i padrejtë, kush është i ndyrë le të vazhdojë të jetë i ndyrë, kush është i drejtë le të vazhdojë të praktikojë drejtësinë, dhe kush është i shenjtë le të vazhdojë të shenjtërohet' " (Zb. 22:11). Zbulesa shkon drejt një kulmi të lavdishëm ku çdo person drejtohet të vendosë pro ose kundër Krishtit.

Sigurisht, çdo ditë, me anë të zgjedhjeve tona edhe kur në të ashtuquajturat "gjëra të vogla", jemi duke zgjedhur pro ose kundër Jezusit. Nuk ka gjasa që dikush, i cili vazhdimisht bën zgjedhje të gabuara në jetën e vet sot, krejt papritur, në ditët e fundit, të shkojë në anën e Jezusit, veçanërisht kur e gjithë bota e ligë do të jetë kundër tyre. Tani, sot, dhe çdo ditë duhet të zgjedhim t'i qëndrojmë besnikë Krishtit dhe urdhërimeve të Tij. "Sepse kjo është dashuria e Perëndisë: që ne të zbatojmë urdhërimet e Tij" (1 Gjonit 5:3). Siç thotë dhe Ellen G. White: "Jezusi nuk e ndryshon karakterin kur të Vijë. Ndryshimi i karakterit duhet të bëhet sot. Jetët tona të përditshme po përcaktojnë fatin tonë" - Ngjarjet e Ditëve të Fundit, f. 295.

`Si e formon Zoti karakterin tonë? Çfarë mënyra përdor që të rritemi në hir? Çfarë mund të bëjmë që ta lejojmë edhe më shumë Frymën e Shenjtë të na transformojë që të jemi më shumë si Jezusi?`