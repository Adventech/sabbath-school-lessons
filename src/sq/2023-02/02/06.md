---
title: 'Çdo Farë Prodhon një Korrje'
date: 06/04/2023
---

Tek Zbulesa 14 ka dy të korrura. E korrura e grurit të artë përfaqëson të drejtët dhe e korra e bistakëve të vreshtit përfaqëson të padrejtët ose të humburit. Të dyja të korrat janë pjekur. Çdo farë e mbjellë është rritur plotësisht.

`Lexoni Zbulesa 14:17 - 20. Çfarë do të thotë shprehja "voza e madhe e zemërimit të Perëndisë"? Shikoni gjithashtu Zbulesa 14:10, Zbulesa 15:1, dhe Zbulesa 16:1.`

"Dhe një engjëll tjetër, që kishte pushtet mbi zjarrin, doli nga altari" (Zb. 14:18). Këtu është engjëlli, që komandon zjarrin e gjykimit final të Perëndisë. E korra është pjekur. Mëkati ka arritur kufijtë e vet. Rebelimi ka kaluar vijën e mëshirës së Perëndisë. Sa keq janë bërë gjërat, do të bëhen edhe më keq para se çdo gjë të marrë fund. Një Zot i dashur ka bërë gjithçka që mund të bëjë për ne, ku përfshihej edhe sakrifica e Vetes në kryq si një sakrificë për shlyerjen e mëkateve tona. "Sepse Ai bëri të jetë mëkat për ne Ai që nuk njihte mëkat, që ne të bëhemi drejtësia e Perëndisë në Të"(2 Kor. 5:21, shiko gjithashtu Gal. 3:13).

Çfarë mund të bënte më shumë Perëndia sesa kryqi? Nuk ka gjë tjetër çfarë mund të bëjë hiri për të shpenguar ata, që vazhdimisht kanë refuzuar Frymën e Shenjtë.

Ky është mesazhi urgjent profetik i Zbulesës 14. Çdo farë është pjekur. Gruri është plotësisht i pjekur dhe vilet e vreshtit janë plotësisht të pjekura. Njerëzit e Perëndisë zbulojnë imazhin e Tij të hirit, dhembshurisë, mëshirës, dhe dashurisë para gjithë universit. Fëmijët e të ligut zbulojnë lakminë, zilinë, xhelozinë dhe urrejtjen. Karakteri i Jezusit zbulohet në një grup dhe karakteri i Satanit tek grupi tjetër.

Universi do të shohë tek njerëzit e Zotit një zbulesë të drejtësisë që ndoshta, asnjë brez më parë nuk e ka dëshmuar. Nga ana tjetër, në kontrast me drejtësinë e Krishtit të shfaqur tek populli i Tij, universi do të shohë plotësisht rezultatet e rebelimit kundër Perëndisë. Ligësia, e keqja, mëkati dhe thyerja e ligjit do të dalin plotësisht në dritë para njerëzve dhe engjëjve. Kontrasti midis së mirës dhe së keqes, së drejtës dhe së gabuarës, bindjes dhe mosbindjes, do të jetë i dukshëm për gjithë universin, si për njerëzit ashtu dhe për engjëjt.

`Sa mirë mund të dalloni kontrastin midis së mirës dhe së keqes? Pse është e rëndësishme ta dallojmë? (Shiko Heb. 5:14).`