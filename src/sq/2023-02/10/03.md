---
title: 'Gënjeshtra e Lashtë e Pavdekësisë'
date: 29/05/2023
---

`Lexoni Zbulesa 16:13, 14 dhe Zbulesa 18:2, 23. Çfarë aludimesh në lidhje me spiritizmin gjejmë në këto vargje?`

Shprehje të tilla si "vendbanimi i demonëve" apo "frymërat e demonëve" dhe "magjitë" tregojnë aktivitet demonik. Nuk është çudi që jemi paralajmëruar në lidhje me dy mashtrimet e mëdha në ditët e fundit, një prej tyre është "pavdekësia e shpirtit" (shiko Ellen G. White, Konflikti i Madh, f. 588).

Sigurisht, kjo është shumë e lehtë ta shohim sot. Edhe në botën e Krishterë, ideja e shpirtit të pavdekshëm nuk është gjë tjetër veçse dogmë e Krishterë. Shumë të Krishterë besojnë se mbas vdekjes të shpëtuarit ngjiten në qiell, ndërsa të humburit zbresin në ferr. Sa shpesh, për shembull, mbasi vdiq ungjilltari i madh Billy Graham, kemi dëgjuar se "Billi është tani i sigurtë në qiell, në krahët e dashur të Jezusit", apo diçka tjetër të tillë? Ky lloj mësimi dëgjohet nga podiumet, klasat, dhe veçanërisht në funerale.

`Lexoni Predikuesi 9:5; Jobi 19:25-27; 1 Selanikasve 4:16, 17; dhe Zbulesa 14:13. Çfarë udhëzimesh të qarta i dha Zoti popullit të Tij në lidhje me jetën mbas vdekjes, dhe ku e gjejmë shpresën tonë?`

Një nga shtyllat e mashtrimit Babilonas është kuptimi i rremë i vdekjes, që qëndron në idenë e pavdekësisë së shpirtit dhe përgatit rrugën për ndikimin mashtrues të spiritualizmit. Nëse besoni se të vdekurit, në një farë forme, jetojnë më pas, madje kanë mundësi të komunikojnë me ne, atëherë çfarë mbrojtje ju ngelet ndaj morive të mashtrimeve të Satanit? Nëse dikush që menduat se është nëna apo fëmija juaj i vdekur, apo një i afërm tjetër i vdekur, do ju shfaqej dhe të fliste me ju, sa e lehtë do të ishte të gënjeheshim nga shqisat? Kjo gjë ka ndodhur në të shkuarën, ndodh sot, dhe me siguri do të ndodhë sërish teksa ju afrohemi ditëve të fundit. Mbrojtja jonë e vetme është të qëndrojmë të rrënjosur në atë që na mëson Bibla dhe të mbajmë mësimet biblike në lidhje me vdekjen që përshkruhet si një gjumë deri në ardhjen e dytë të Jezusit.

`Çfarë shembujsh të spiritizmit modern ka në kulturën tuaj sot? Pse rrënjosja e thellë në Fjalën e Zotit ngelet mbrojtja jonë e vetme?`