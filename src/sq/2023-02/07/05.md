---
title: 'Ungjilli, Gjykimi, Krijimi'
date: 10/05/2023
---

Shikoni mesazhin e engjëllit të parë. Ungjilli i përjetshëm. Ora e gjykimit. Adhuroni Krijuesin. Shikoni sa të lidhura janë këto ide. Kur qëndrojmë para Krijuesit tonë në gjykim, është vetëm ungjilli që na jep shpresë. "Nuk ka asnjë dënim për ata që janë në Krishtin Jezus, që nuk ecin sipas mishit, por sipas Frymës" (Rom. 8:1). Asnjë dënim tani - dhe me siguri as në gjykim.

Mesazhi i Zotit si Krijues është kaq thelbësor për të vërtetën aktuale, veçanërisht kur evolucioni, megjithëse vishet me kuptime të "Krishtera", kërcënon të shkatërrojë gjithë themelin e besimit të Krishterë.

Megjithatë, mes mendimeve vrastare të evolucionit, Zoti ka ngritur një kishë, një popull emri i të cilit është një dëshmi kundër ideve të evolucionit - një popull, që duhet të shpallë të vërtetën thelbësore se Zoti është Krijuesi dhe Shpëtimtari ynë.

`Lexoni Efesianët 3:9, Kolosianët 1:13-17, Zbulesa 4:11, dhe Romakët 5:17-19. Çfarë na mësojnë këto vargje në lidhje me Jezusin si Krijuesin dhe Shpenguesin tonë?`

Shikoni sesa ngushtë lidhet ideja e Jezusit si Krijues me atë si Shpengues. Kur zvogëlohet roli i Tij si Krijues, siç ndodh në rastin e evolucionit, vihet në pikëpyetje gjithashtu roli i Tij si Shpenguesi ynë. Jezusi vjen të na shpengojë nga mëkati, vdekja, vuajtja dhe dhuna jonë - ndërkohë që sipas mësimeve të evolucionit, mëkati, vdekja, vuajtja, dhe dhuna janë vetë thelbi i krijimit? Mos vallë Zoti na shpengon nga vetë proçesi që përdori për të na krijuar në fillim? Kjo është një gënjeshtër e rrezikshme.

Ajo që e bën edhe më të rrezikshme është se evolucioni përçmon vetë idenë e vdekjes së Jezusit në kryq. Pse? Pali (shiko Rom. 5:17-19) lidh në mënyrë të pandashme fillimin e mëkatit nga Adami, dhe vdekjen e Jezusit. Ka një lidhje të drejtpërdrejtë midis Adamit dhe Jezusit. Në çfarëdo modeli të evolucionit, asnjë Adam i pamëkatë nuk mund të sillte vdekjen, sepse vdekja - miliona vite vdekje - ishin vetë forcat dhe fuqitë e nevojshme për të krijuar Adamin.

Rrjedhimisht, evolucioni shkatërron që në fillim themelin biblik të kryqit. Nga ana tjetër, Adventistët e Ditës së Shtatë, duke thirrur botën të adhurojnë Krijuesin, qëndrojnë si një dëshmi e gjallë kundër kësaj gënjeshtre.