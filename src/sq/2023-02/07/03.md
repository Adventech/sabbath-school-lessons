---
title: 'Adhuroni Krijuesin'
date: 08/05/2023
---

`Lexoni Zbulesa 14:7. Si përfundon mesazhi i engjëllit të parë? Cila është thirrja e fundit në këtë orë gjykimi? (Shikoni gjithashtu Isa. 40:26, Gjoni 1:1-3, dhe Rom. 1:20).`

Zbulesa 14:7 përfundon me një thirrje të qartë për të adhuruar Krijuesin; kjo thirrje është veçanërisht e rëndësishme sot, ku shumica e shkencëtarëve madje dhe bota e Krishterë kanë pranuar evolucionin, një mësim që kundërshton thelbin e gjithë gjërave biblike dhe të Krishtere. Nëse evolucioni do të ishte i vërtetë, rrjedhimisht besimi ynë do të ishte një gënjeshtër. Kaq serioze është kjo çështje.

Thirrja e fundit e Zbulesës është rrënjosur në librin e parë të Biblës, Zanafilla. Asnjëherë nuk do t’i kuptojmë plotësisht çështjet e betejës kozmike në lidhje me adhurimin, nëse nuk kuptojmë rëndësinë e Krijimit. "Në fillim Zoti krijoi qiejt dhe tokën" (Zan. 1:1). Ky varg është themeli i gjithë Shkrimit. "Në fillim Zoti krijoi". Fjala Hebraike për "krijoi" në këtë pasazh është bara', një folje që përdoret vetëm dhe ekskluzivisht për Zotin si kryefjalë.

Që të kemi një ide të vogël sesa e pakufishme është fuqia e Perëndisë, le të konsiderojmë vetëm një objekt të krijimit të Tij - diellin. Dielli prodhon më shumë energji në një sekondë sa ka prodhuar i gjithë njerëzimi nga karburantet, gazi, qymyri apo zjarri që nga fillimi i kohës.

Dielli ka një diametër rreth 865 000 milje dhe mund të jetë sa një milion planete me përmasat e tokës. Por dielli është vetëm një nga 100 miliard yje në galaktikën tonë, Rruga e Qumështit. Një yll që quhet Ylli Pistol lëshon aq sa dhjetë milion herë më shumë energji sesa dielli ynë. Një milion yje sa masa e diellit tonë mund të jenë sa përmasa e Yllit Pistol. Si mund ta kuptojmë me mendjen tonë krijimin?

Krijimi zbulon një Perëndi me pushtet të pakufishëm. Fuqia e Tij krijuese jo vetëm që ka sjellë qiejt dhe tokën në ekzistencë, por ka vepruar për të mirën e popullit të Tij përgjatë shekujve. Ai është Zoti që e filloi këtë botë, që është gjithmonë prezent në këtë botë, dhe që nuk do ta braktisë kurrë popullin e Tij në këtë botë.

`Si përmasat e paimagjinueshme të Krijimit na përforcojnë realitetin e dashurisë së Perëndisë, mbasi na tregojnë, se pavarësisht sa të vegjël jemi në raport me Krijimin, Krishti vdiq për ne, gjithsesi?`