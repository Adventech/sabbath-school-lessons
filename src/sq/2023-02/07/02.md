---
title: 'Një Bashkëudhëtar në Vuajtje'
date: 07/05/2023
---

Mbas ngjitjes së Tij në qiell (Veprat 1:9), Jezusi takoi apostullin e fundit që ishte gjallë, Gjonin, në ishullin e Patmosit, ku dhe ishte internuar nga perandori mizor Domician.

`Lexoni Zbulesa 1:9. Shikoni gjithashtu Mateu 13:21, Veprat 14:22, dhe Gjoni 16:33. Çfarë mesazhi ka këtu për të gjithë ata, që kërkojnë të ndjekin Jezusin në këtë botë?`

Megjithëse i ndarë nga mbështetja e familjes, miqve të tij dhe komunitetit të Krishterë, Gjoni nuk ngeli vetëm në këto vuajtje dhe shqetësime me të cilat u has si një ndjekës i Jezusit. Shërbesa e tij nuk kishte përfunduar ende. Dëshmia e tij nuk ishte plotësuar. Një vizitor qiellor me një shndritje vezulluese erdhi të takojë Gjonin në atë ishull të vetmuar dhe i solli një mesazh direkt nga froni i Perëndisë. Ky mesazh nga Jezusi do të jehonte përgjatë korridoreve të kohës në shekuj. Ishte një mesazh shprese për çdo brez, por veçanërisht një mesazh për të përgatitur popullin e Zotit për ardhjen e Jezusit në ditët e fundit. Është një mesazh serioz paralajmërimi si dhe një mesazh inkurajimi teksa përgatitemi të përballemi me vuajtjet e ditëve të fundit (apo çfarëdo vuajtje, që mund të jeni duke kaluar tani).

Nëse do hynit në shpellën ku mendohet se Gjoni u vizitua nga engjëlli hyjnor me vegimin profetik të Zbulesës, do të vinit re menjëherë këto fjalë të shkruara në një pllakë në hyrje të saj, të cilat përmbledhin gjithë librin e Zbulesës: " 'Druani Perëndinë dhe i jepni lavdi, sepse ora e gjyqit të Tij erdhi; adhuroni Atë që bëri qiellin, dheun, detin dhe burimet e ujërave' " (Zb. 14:7).

Çështja kryesore në librin e Zbulesës është adhurimi. Ne u krijuam si qenie adhuruese. Secili prej nesh adhuron diçka ose dikë. Adhurimi i vërtetë, adhurimi i Krijuesit, na mundëson të zbulojmë kuptimin e vërtetë të jetës. Na jep një arsye për të jetuar. Na jep jo vetëm diçka që ja vlen të sakrifikohesh, por për më tepër, diçka që ja vlen të jetosh dhe, nëse nevojitet, ja vlen të durosh. Në të vërtetë, teksa vijnë krizat e fundit, do të kuptojmë më mirë fjalët " 'se me shumë pikëllime duhet të hyjmë në mbretërinë e Perëndisë' " (Veprat 14:22).

`Nëse shërbëtorët besnikë të Perëndisë, si Gjoni, përballen me mundime dhe vuajtje, çfarë na bën të mendojmë se vetë ne, nuk do të hasim vështirësi? (Shiko 1 Pjet. 4:12-15).`