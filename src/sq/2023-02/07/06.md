---
title: 'Krijuesi në Kryq'
date: 11/05/2023
---

Sado që mahnitemi dhe adhurojmë Zotin si Krijuesin tonë, ka dhe më shumë. Siç kemi parë tashmë, por që ja vlen ta shohim sërish, është ideja se Krijuesi ynë është edhe Shpenguesi ynë. Zoti që na krijoi është në të njëjtën kohë Zoti që na shpengoi. Zoti që tha, "Ta bëjmë njeriun sipas shëmbëlltyrës sonë dhe në ngjasim me ne" (Zan. 1:26), është i Njëjti që në kryq thirri, " 'Eli, Eli, lama sabakthani?' " Që do të thotë", 'Perëndia Im, Perëndia Im, përse më ke braktisur?' " (Mat. 27:46). Flisni për arsyet se, përse duhet të ndruhemi nga Zoti, apo t'i japim lavdi dhe ta adhurojmë!

Si mundemi ne, si qenie njerëzore të rëna, të përgjigjemi siç duhet ndaj një të vërtete kaq të mahnitshme si kjo? Çfarë do të mund të bënim për t'iu përgjigjur kësaj? Na thuhet në mesazhin e engjëllit të parë, se çfarë të bëjmë: " 'Druani Perëndinë dhe i jepni lavdi, sepse ora e gjyqit të tij erdhi; adhuroni atë që bëri qiellin, dheun, detin dhe burimet e ujërave' " (Zb. 14:7).

`Lexoni Gjoni 19:16-30, tregimin e Gjonit për Jezusin në kryq. Teksa lexoni, mendoni për vargjet Biblike që kemi parë në lidhje me Jezusin si Krijues, si Ai me anë të të cilit "u krijuan të gjitha gjërat, ato që janë në qiejt dhe ato mbi dhe, gjërat që duken dhe ato që nuk duken: frone, zotërime, principata dhe pushtete. Të gjitha gjërat janë krijuar me anë të Tij dhe në lidhje me Të" (Kol. 1:16). Si duhet të përgjigjemi ndaj kësaj shprehjeje të mahnitshme të dashurisë së Perëndisë?`

Mesazhi i engjëllit të parë për të adhuruar Krijuesin erdhi mbas kryqit, mbasi iu bë e njohur universit që shikonte dhe ndjekësve të Krishtit se Ai që "bëri qiejt dhe tokën, detin dhe burimet e ujërave" është po Ai që, megjithëse ishte Perëndi, mori "trajtë shërbëtori, e u bë i ngjashëm me njerëzit. Dhe, duke u gjetur nga pamja e jashtme posi njeri, e përuli vetveten duke u bërë i bindur deri në vdekje, deri në vdekje të kryqit" (Fil. 2:7, 8).

Çfarë spektakli mahnitës ka qenë për ata që e njihnin Jezusin para se të vinte në tokë si një qenie njerëzore. Nuk është çudi që qeniet qiellore e adhurojnë gjithashtu. Po ne, të shpenguar nga gjaku i Tij, çfarë tjetër mund të bëjmë veçse të adhurojmë Krijuesin dhe Shpenguesin tonë?

`Pse ideja se njerëzimi i rënë mund t'i shtojë ndonjë gjë asaj që Krishti bëri, është një ide kaq heretike, parë nën dritën e kryqit? Cila nga veprat tona do të mund t'i shtonte ndonjë gjë asaj që Krijuesi ka bërë tashmë për ne?`