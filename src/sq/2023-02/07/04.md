---
title: 'Një Perëndi që Është Afër'
date: 09/05/2023
---

Zoti i Krijimit, që solli në ekzistencë diellin, hënën, dhe yjet, fuqia e të cilit krijoi këtë planet dhe e mbushi me gjallesa, është gjithashtu një Zot që interesohet për secilin prej nesh. Ai është Zoti që çliroi popullin e Tij nga skllavëria Egjiptiane, që i drejtoi gjatë endjes në shkretëtirë, që dërgoi manna nga qielli, që rrëzoi muret e Jerikos, dhe që mposhti armiqtë e Izraelit. I njëjti Perëndi që derdhi fuqinë e Tij të pafund për të krijuar universin, e derdh këtë fuqi të pafund për të mposhtur forcat e së keqes, që luftojnë në shpirtrat tanë.

`Lexoni 2 Korintasve 5:17, Psalmi 139:15-18, Veprat 17:27, dhe Kolosianët 1:17. Çfarë na mësojnë këto vargje në lidhje me afërsinë e Perëndisë?`

Teologët flasin për transhendencën e Perëndisë. Kjo është ideja se Zoti ekziston mbi gjithë Krijimin. Por gjithashtu flasin për imanencën e Perëndisë. Kjo është ideja se Zoti gjithashtu, në një farë mënyre, ekziston brenda botës sonë, siç duket në historitë biblike, dhe është gjithashtu i përfshirë në të në mënyrë të ndërlikuar dhe të afërt. Megjithëse Zoti banon në një "vend të lartë dhe të shenjtë", gjithashtu është "me atë që ka një frymë të penduar dhe të përulur" (Isa. 57:15). Siç ka thënë edhe Vetë Jezusi, në lidhje me ndjekësit e Tij besnikë: " 'Unë jam në ta dhe Ti në Mua, që të jenë të përsosur në unitet dhe që bota të njohë që Ti më ke dërguar dhe që i ke dashur, ashtu si më ke dashur Mua' " (Gjoni 17:23). Nuk ka më afërsi sesa kjo.

Lajmi i madh për Zotin tonë është se madhështia dhe fuqia e Tij janë kaq të mëdha sa që shkon në çdo cep të kozmosit dhe në jetën e secilit prej nesh. Ai premton të na riformojë, të na transformojë sipas imazhit të Tij. Mendoni çdo të thotë kjo. Zoti që ka krijuar dhe mban miliarda galaktika është i njëjti Zot në të cilin jo vetëm që " 'jetojmë, lëvizim dhe jemi' " (Veprat 17:28), por që dhe vepron në zemrat tona, për të na dhënë një zemër të re, për të na pastruar nga mëkati, dhe për të na bërë krijesa të reja në Krishtin. Çfarë mendimi i fuqishëm dhe ngushëllues që të kuptojmë Perëndinë tonë, një Zot me kaq fuqi, i cili na do dhe kujdeset për ne.

`Si mund të mësojmë të kemi shpresë dhe ngushëllim kur kuptojmë imanencën e Perëndisë? Apo kjo gjë ju tremb, mbasi Perëndia njeh sekretet tuaja më të errëta? Si mund t'ju japë ungjilli paqe në këtë rast?`