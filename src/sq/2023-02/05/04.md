---
title: 'Një Skenë Madhështore'
date: 25/04/2023
---

Librat profetikë të Danielit dhe Zbulesës shkojnë së bashku, duke na drejtuar drejt ngjarjeve, që shpalosen në ditët e fundit të historisë së botës. Libri i Zbulesës shpall se ora e gjykimit të Perëndisë ka ardhur. Libri i Danielit zbulon se kur fillon gjykimi.

Tek Danieli 7, Zoti i zbulon profetit historinë e botës. Kombet do të ngrihen dhe do të bien. Fuqitë persekutuese shtypin popullin e Perëndisë. Mbasi përshkruan Babiloninë, Medio-Persinë, Greqinë, Romën dhe copëzimin e Perandorisë Romake, persekutimin e kishës për 1 260 vite (Dan. 7:25; shiko gjithashtu Zb. 12:6, 14), Zoti e fokuson mendjen e Danielit në ngjarjen e lavdishme qiellore, që vendosin drejtësi për çdo gjë. Vëmendja e profetit drejtohet nga lindja dhe rënia e kombeve dhe fuqive shtypëse të tokës, drejt fronit të universit dhe gjykimit final të Perëndisë, ku Ai do të shpaguajë çdo të keqe dhe do të vendosë mbretërinë e Tij të përjetshme të drejtësisë.

Zoti e drejtoi Danielin në vegimin profetik nga kaosi dhe konflikti i tokës drejt lavdisë së tempullit në qiell dhe uljes së të Lashtit në fronin suprem të universit për të gjykuar, ku Krishti, Mbreti me të drejtë i kësaj bote, do të marrë nga Ati i Tij mbretërinë, që i përkiste që në fillim.

`Lexoni Danielin 7:9, 10, 13 dhe përshkruani çfarë Danieli pa në këto vargje. Gjithashtu, cili është rezultati përfundimtar i gjykimit? Shikoni Danieli 7:14, 26, 27.`

Fati i gjithë njerëzimit vendoset në oborret qiellore. E drejta fiton. E vërteta triumfon. Drejtësia drejton. Kjo është një nga skenat më të mahnitshme, më të madhërishme, më spektakolare në gjithë Shkrimet. Lajmi i mirë është se përfundon shumë mirë për popullin besnik të Perëndisë, ata që janë veshur me drejtësinë e Krishtit.

Jezusi afrohet tek Ati i Tij qiellor në prani të të gjithë universit. Qeniet qiellore rrethojnë fronin e Perëndisë. I gjithë universi me qeniet që nuk mëkatuan qëndron i mahnitur para skenës së gjyqit. Konflikti i gjatë që zgjati për mijëra vjet së shpejti do të përfundojë. Beteja për fronin e universit është vendosur përfundimisht.

`Danieli kishte të drejtë për perandoritë, që u ngritën dhe u shuan siç kishte parashikuar. Pse, atëherë, ka shumë më shumë kuptim të besojmë atë që thotë Fjala e Perëndisë në lidhje me pjesën e fundit, "një mbretëri e përjetshme", që nuk do të "shuhet kurrë"?`