---
title: 'Një Vështrim i Shpejtë i Qiellit'
date: 26/04/2023
---

Tek Zbulesa 4, Gjoni vështron një derë të hapur në qiell dhe merr ftesën" 'ngjitu këtu dhe do të të tregoj gjërat që duhet të ndodhin pas këtyre gjërave' " (Zb. 4:1). Jezusi ftoi apostullin të shohë përmes derës së hapur tempullin në qiell, për të parë skenat e përjetshme të konfliktit të madh midis së mirës dhe së keqes. Ne, gjithashtu, mund të shohim përmes asaj dere të hapur së bashku me Gjonin dhe të kemi një vështrim të shpejtë të planit të përjetshëm të shpëtimit. Jemi dëshmitarë të çështjeve që po vendosen në gjykatën qiellore. Çështje thelbësore në konfliktin e madh midis së mirës dhe së keqes, që shfaqen para syve tanë.

`Lexoni Zbulesën 4:2-4. Çfarë ngjashmërish mund të shihni këtu me skenat e gjykimit tek Danieli 7?`

Është e qartë që kjo është një skenë gjykimi. Zoti At ulet në fron i rrethuar nga qeniet qiellore. Ka shkreptima dhe bubullima, që simbolizojnë gjykimin e Perëndisë. Gjithashtu tek Zbulesa 4:4 vemë re 24 pleqtë, që gjenden rreth fronit të Perëndisë.

Cilët janë këta 24 pleq? Në Izraelin e lashtë kishte 24 divizione në priftërinë Levite. Këta priftërinj përfaqësonin popullin para Perëndisë. Tek 1 Pjetrit 2:9, apostulli deklaron se besimtarët e Dhiatës së Re janë një "fis i zgjedhur", "një priftëri mbretërore". Këta 24 pleq ndoshta përfaqësojnë gjithë të shpëtuarit që një ditë do të gëzohen rreth fronit të Perëndisë; ose ndoshta përfaqësojnë njerëzit e ringjallur gjatë ringjalljes së Krishtit që u ngjitën së bashku me Të në qiell (Mat. 27:52, Ef. 4:7, 8).

Sidoqoftë, ky është lajm i mirë. Ka disa nga të shpëtuarit rreth fronit të Perëndisë. Ata janë përballur me tundime ashtu si dhe ne. Përmes hirit të Krishtit dhe fuqisë së Frymës së Shenjtë kanë dalë fitimtarë. Janë veshur me "rroba të bardha", që simbolizojnë drejtësinë e Krishtit që mbulon dhe pastron mëkatet e tyre. Kanë një kurorë të artë mbi kokë, që përfaqëson fitoren e tyre në betejën me të keqen dhe që janë pjesë e trashëgimisë mbretërore të besimtarëve.

Shohim një fron të vendosur në qiell në të cilin është ulur Perëndia. Ka qenie qiellore rreth fronit, dhe së shpejti i gjithë qielli fillon të këndojë, dhe kreshendoja e lavdeve rritet edhe më shumë: " 'Ti je i denjë, o Zot, të marrësh lavdinë, nderimin dhe fuqinë, sepse Ti i krijove të gjitha gjërat, dhe nëpërmjet vullnetit Tënd ekzistojnë dhe u krijuan' " (Zb. 4:11).