---
title: 'Rëndësia e Orës së Gjykimit'
date: 23/04/2023
---

Zbulesa, libri i fundit i Biblës, fokusohet në kulmin e konfliktit të lashtë midis së mirës dhe së keqes. Luçiferi, një engjëll i rebeluar, sfidoi drejtësinë, paanësinë dhe mençurinë e Perëndisë. Ai pretendoi se Zoti nuk ishte i drejtë në mënyrën sesi qeveriste universin. Gjykimi final i Zbulesës është në qendër të këtij konflikti në lidhje me karakterin e Perëndisë.

`Zbulesa 14:7, lexon: "Druani Perëndinë dhe i jepni lavdi, sepse ora e gjyqit të tij erdhi; adhuroni atë që bëri qiellin, dheun, detin dhe burimet e ujërave". Pse ka rëndësi fakti që fill mbasi na flitet për "ungjillin e përjetshëm", engjëlli i parë flet për gjykimin e Perëndisë? Çfarë lidhje ka "ungjilli i përjetshëm" me gjykimin e Perëndisë?`

Ungjilli dhe gjykimi janë të dyja pjesë të pandashme të mesazhit të engjëllit të parë. Nëse nuk do të ishte për "ungjillin e përjetshëm" nuk do të kishim shpresë në ditën e gjykimit. Në fakt, siç do të shohim dhe më poshtë, "ungjilli i përjetshëm" është e vetmja shpresë që kemi në ditën e gjykimit. Nuk ka dyshim se pjesë e ungjillit është edhe lajmërimi i gjykimit.

Gjatë këtij gjykimi, botët që nuk kanë rënë në mëkat do të shohin se Perëndia ka bërë gjithçka të mundshme për të shpëtuar njerëzimin. Ky gjykim zbulon drejtësinë dhe mëshirën e Perëndisë. Thotë diçka në lidhje me dashurinë dhe ligjet e Tij. Tregon për hirin e Tij shpëtues dhe fuqinë e Tij për të çliruar.

Gjykimi është pjesë e zgjidhjes përfundimtare të Perëndisë për problemin e mëkatit. Në konfliktin e madh midis së mirës dhe së keqes në univers, Perëndia iu përgjigj në kryq akuzave të Satanit, por në gjykim, Ai zbulon se ka bërë gjithçka të mundur për të na shpëtuar dhe drejtuar tek kryqi.

Regjistrat e saktë, të pafund dhe të hollësishëm të qiellit do të hapen (shiko Dan. 7:10). Ne jemi kaq të çmuar për Perëndinë saqë i gjithë universi ndalon për të parë zgjedhjet që kemi bërë ndaj paralajmërimeve të Frymës së Shenjtë dhe shpengimit të siguruar falas nga Krishti në kryqin e Kalvarit.

`Lexoni me kujdes Psalmin 51:1-4, veçanërisht vargun 4. Si na ndihmojnë këto vargje të hedhim dritë në kuptimin dhe qëllimin e gjykimit?`