---
title: 'Jezusi është i Denjë'
date: 27/04/2023
---

Tek Zbulesa 5:1-5 sërish shohim një fron. Shfaqet një libër i shkruar në të dyja anët. Është i vulosur me vulën hyjnore, dhe askush në qiell apo në tokë nuk mund ta hapë. Qeniet qiellore fillojnë të dridhen. Çështja është serioze. Asnjë qenie engjëllore nuk mund të përfaqësojë njerëzimin në gjykimin final. Gjoni qan, sepse askush nuk u gjet që të hapë librin. Pastaj një nga pleqtë, një nga ata që janë shpëtuar e inkurajon Gjonin. Jezusi, Qengji i Perëndisë, është i denjë të hapë librin.

Gjoni shikon përgjigjen përfundimtare ndaj mëkatit tek Zbulesa 5:5. Këtu profeti i moshuar shikon të vetmen rrugë, që dikush duhet të marrë për të kaluar përmes gjykimit përfundimtar para fronit të Perëndisë.

"Atëherë një nga pleqtë më tha: 'Mos qaj. Ja, Luani i fisit të Judës, Rrënja e Davidit, fitoi të hapë librin...' Dhe pashë, ... një Qengj si i therur" (Zb. 5:5, 6).

`Lexoni Zbulesa 5:8-12. Si përgjigjet i gjithë qielli kur lajmërohet se Jezusi është i denjë të hapë librin e gjykimit dhe të na shpëtojë?`

Jezusi, Qengji i Perëndisë që ka dhënë jetën e Tij për shpëtimin e gjithë njerëzimit, merr librin e gjykimit dhe e hap. I gjithë qielli shpërthen në lavde. Fitorja e Tij ndaj tundimeve të Satanit, vdekja e Tij në kryqin e Kalvarit, ringjallja e Tij, shërbesa e Tij krye-priftërore, siguron shpëtimin për të gjithë që zgjedhin të pranojnë hirin e Tij. Gjykimi është mrekullisht lajm i mirë për popullin e Zotit. Flet për fundin e mbretërimit të mëkatit dhe çlirimin e popullit të Perëndisë.

A ka gjë më inkurajuese se kjo? Jezusi qëndron para gjyqit për ne. Jeta e Tij e përsosur dhe e drejtë na mbulon. Drejtësia e Tij punon brenda nesh për të na bërë qenie të reja. Hiri i Tij na fal, na transformon, dhe fuqizon që të jetojmë jetë të perëndishme.

Nuk kemi nevojë të frikësohemi. Jezusi qëndron për ne në gjyq, dhe fuqitë e së keqes janë mposhtur. Gjykimi shkon në "favor" të njerëzve të Perëndisë (Dan. 7:22). Qëllimi i gjykimit nuk është që të gjejë sesa të këqinj jemi, por që të zbulojë sesa i mirë është Zoti.

`Sërish, qëndroni në shpresën e madhe që kemi në gjykim: Jezusi si ndërmjetësi ynë. Pse kjo është e vetmja shpresë e jona?`