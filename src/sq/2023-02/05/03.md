---
title: 'Mëshira dhe Gjykimi i Perëndisë'
date: 24/04/2023
---

Kryqi dhe gjykimi, që të dy dëshmojnë për një Zot të drejtë dhe të mëshirshëm. Thyerja e ligjit kërkon vdekjen e mëkatarit. Drejtësia deklaron, "Paga e mëkatit është vdekja". Mëshira përgjigjet, "Dhuntia e Perëndisë është jeta e përjetshme në Jezus Krishtin, Zotin tonë" (Rom. 6:23). Nëse ligji i Perëndisë mund të ndryshohet ose shfuqizohet, do ishte plotësisht e panevojshme që të vdiste Jezusi. Vdekja e Krishtit tregon natyrën e përjetshme të ligjit dhe, se ligji është baza e gjykimit.

`Lexoni Zbulesa 20:12. Si gjykohemi? Çfarë lidhje kanë veprat tona të mira me shpëtimin tonë?`

Veprat tona zbulojnë zgjedhjet dhe besnikërinë tonë ndaj Perëndisë. Sipas Efesianëve 2:8, 9, "Ju në fakt, jeni të shpëtuar me anë të hirit, nëpërmjet besimit...jo nga veprat, që të mos mburret askush". Por, kur Krishti na shpëton, edhe na ndryshon. "Ne në fakt jemi vepra e Tij, e krijuar në Krishtin Jezus për veprat e mira" (Ef. 2:10).

Veprat tona të mira, të fuqizuara nga Fryma e Shenjtë, nuk na shpëtojnë, por dëshmojnë se besimi ynë është i vërtetë. Gjykimi përfundimtar i Zotit do të nxjerrë në dritë gjithë pretendimet, hipokrizinë dhe gënjeshtrat nga thellësia e qenies sonë. Kur Ellen G. White përshkruan pozitën tonë para Perëndisë ajo na tregon me mprehtësi sesi ungjilli dhe gjykimi shkojnë së bashku.

"Fakti se populli i Perëndisë shfaqet, duke qëndruar para Zotit me rrobat e tij të ndotura duhet të na bëjë të përulur dhe të shqyrtojmë me hollësi zemrën tonë. Ata, që në të vërtetë e pastrojnë shpirtin e tyre duke iu bindur së vërtetës do të jenë shumë të përulur në vetvete. Sa më nga afër të shohin karakterin e panjollë të Krishtit, aq më e fortë do të jetë dëshira e tyre për t’u konformuar me imazhin e Tij, dhe aq më pak pastërti apo shenjtëri do të shohin në veten e tyre. Por, ndërkohë që duhet të pranojmë gjendjen tonë mëkatare, duhet të mbështetemi tek Krishti si drejtësia, shenjtërimi dhe shpëtimi ynë. Nuk mund të përballemi të vetëm ndaj akuzave të Satanit ndaj nesh. Vetëm Krishti mund të na mbrojë. Ai është i aftë t'i pushojë akuzat me argumenta që nuk bazohen mbi meritat tona, por mbi të Tijat" - Testimonies for the Church, vol. 5, ff. 471, 472.

`Si mund të kuptoni nga fjalët e saj se ungjilli dhe gjykimi janë të pandashëm? Çfarë shprese mund të gjeni nga kjo lidhje e ungjillit dhe gjykimit?`