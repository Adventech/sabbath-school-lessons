---
title: 'Të Jetosh një Jetë të Fokusuar tek Zoti'
date: 18/04/2023
---

Në epokën e konsumerizmit, ku vlerat sekulare kanë vendosur egon në fokus, thirrja e qiellit është të lemë tiraninë e vet-egoizmit dhe vargonjtë e egos së fryrë dhe të vemë Perëndinë në qendër të jetëve tona. Për disa, paraja është qendra e jetëve të tyre. Për të tjerë, është kënaqësia ose fuqia. Për disa, mund të jenë sportet, muzika, apo argëtimi. Mesazhi i Zbulesës është një thirrje e qartë për të druajtur, respektuar dhe nderuar Zotin si qendra e vërtetë e jetës.

`Lexoni Mateu 6:33, Kolosianëve 3:1, 2, dhe Hebrenjtë 12:1, 2. Çfarë na tregojnë këto pasazhe në lidhje me vendosjen e Zotit në qendër të jetëve tona?`

Çështja kryesore e konfliktit final në tokë është beteja për mendjen. Në të vërtetë ka të bëjë me besnikërinë, autoritetin dhe përkushtimin ndaj vullnetit të Perëndisë.

Beteja e fundit në konfliktin e madh është midis së mirës dhe së keqes për të kontrolluar mendimet tona. Apostulli Pal na bën këtë thirrje: "Kini në ju po atë ndjenjë që ishte në Jezus Krishtin" (Fil. 2:5). Mendja është kalaja e qenies sonë. Është burimi i veprimeve tona. Shprehja 'kini në ju' do të thotë të lejosh ose të zgjedhësh. Ka të bëjë me një veprim të vullnetshëm. Zgjedhja për të patur mendjen e Krishtit është zgjedhja për të lejuar Jezusin t'i japë formë të menduarit tonë, duke e mbushur mendjen tonë me gjërat e përjetësisë. Veprimet tona tregojnë se çfarë mendojmë. Të druash Perëndinë është Ta bësh Atë të parin në jetët tona.

Mendoni se sa e lehtë është në një farë kuptimi të kontrollosh mendimet, të paktën kur je i/e vetëdijshëm se duhet t'i kontrollosh. Shpesh problemi qëndron se, nëse nuk bëjmë përpjekje të vullnetshme të mendojmë për gjërat e drejta, "gjërat lart, jo këto në tokë", mendjet tona, duke qenë të rëna dhe mëkatare, do të shkojnë natyrshëm drejt gjërave të kësaj bote. Rrjedhimisht, duhet, ashtu siç thotë dhe Pali, të zgjedhim me vullnet dhe qëllim, duke përdorur dhuratën e shenjtë të vullnetit të lirë, të mendojmë për gjërat qiellore.

`"Së fundi, vëllezër, të gjitha gjërat që janë të vërteta, të gjitha gjërat që janë të ndershme, të gjitha gjërat që janë të drejta, të gjitha gjërat që janë të pastra, të gjitha gjërat që janë të dashura, të gjitha gjërat që janë me famë të mirë, nëse ka ndonjë virtyt dhe nëse ka ndonjë lëvdim, këto mendoni" (Fil. 4:8). Si mund të mësojmë të bëjmë këtë që na thotë Pali?`