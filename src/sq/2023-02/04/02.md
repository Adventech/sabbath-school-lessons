---
title: 'Druani Perëndinë'
date: 16/04/2023
---

Qëllimi i librit të Zbulesës për brezin tonë është që të përgatisë një popull për të qenë gati për ardhjen e afërt të Jezusit dhe që të bashkohet me Të, duke i shpallur botës mesazhin e Tij për ditët e fundit. Zbulesa zbulon planet e Perëndisë për të demaskuar planet e Satanit. Përfaqëson thirrjen e fundit të Perëndisë, mesazhin e Tij urgjent, të përjetshëm dhe universal për gjithë njerëzimin.

`Lexoni thirrjen urgjente të apostullit Gjon për ditët e fundit tek Zbulesa 14:7. (Shikoni gjithashtu Zan. 22:12; Ps. 89:7; Fj.urta 2:5; Pred. 12:13, 14; Ef. 5:21). Çfarë udhëzimesh specifike na jep?`

Fjala greke në Dhiatën e Re për "frikë" tek Zbulesa 14:7 është fobeo. Këtu përdoret jo në kuptimin që të kesh frikë nga Zoti, por në kuptimin e druajtjes, mahnitjes dhe respektit. Përcjell mendimin e besnikërisë absolute ndaj Zotit dhe dorëzimin e plotë sipas vullnetit të Tij. Është një qëndrim i mendjes, që fokusohet tek Zoti dhe jo tek vetja. Është e kundërta e qëndrimit që kishte Luçiferi tek Isaia 14:13, 14, kur tha në zemrën e tij, " 'Unë do të ngjitem në qiell, do të ngre fronin tim përmbi yjet e Perëndisë; do të ulem mbi malin e asamblesë në pjesën skajore të veriut; do të ngjitem mbi pjesët më të larta të reve, do të jem i ngjashëm me Shumë të Lartin' " .

Përkundrazi, është qëndrimi i Krishtit, i cili, megjithëse "në trajtë Perëndie... e përuli vetveten, duke u bërë i bindur deri në vdekje, deri në vdekje të kryqit" (Fil. 2:6, 8).

Thelbi i konfliktit të madh ka të bëjë me dorëzimin në Zotin. Luçiferi ishte egoist. Ai refuzoi të përulej para ndonjë autoriteti tjetër përveç vetes. Në vend që të dorëzohej ndaj Atij që rrinte në fron, Luçiferi dëshironte të zotëronte nga froni. Me fjalë të tjera, të druash Perëndinë do të thotë ta vesh në vend të parë të mendimeve tona. Do të thotë të heqim dorë nga vet-egoizmi dhe krenaria dhe të jetojmë një jetë plotësisht për Të.

Dhe, sigurisht që është e rëndësishme mbasi janë fjalët e para që dalin nga goja e engjëllit të parë.

Prandaj, duhet t'i kushtojmë rëndësi.

`Si ka qenë eksperienca juaj e druajtjes së Perëndisë? Si do ia shpjegonit dikujt, në një mënyrë pozitive, se, përse "të druash Perëndinë" është diçka e mirë?`