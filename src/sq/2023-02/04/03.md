---
title: 'Të Druash dhe T''i Bindesh Perëndisë'
date: 17/04/2023
---

Çfarë tjetër na mëson Bibla se çdo të thotë të druash Perëndinë?

`Lexoni Ligji i Përtërirë 6:2; Psalmi 119:73, 74; dhe Predikuesit 12:13, 14. Çfarë na tregojnë këto vargje se cili është rezultati i "druajtjes së Perëndisë"?`

Këto vargje zbulojnë një lidhje midis druajtjes së Perëndisë dhe ruajtjes së urdhërimeve të Tij. Të druash Perëndinë është një qëndrim respekti që na çon në bindje. Thirrja urgjente e qiellit për ata që janë shpëtuar me anë të hirit është që të jenë të bindur ndaj urdhërimeve të Perëndisë (Ef. 2:8 - 10). Hiri nuk na çliron nga bindja ndaj urdhërimeve të Perëndisë. Ungjilli na çliron nga dënimi i ligjit, jo nga përgjegjësia jonë për ta mbajtur atë.

Hiri jo vetëm që na çliron nga faji i së kaluarës, por na fuqizon që të jetojmë jetë të perëndishme dhe me bindje në të tashmen. Apostulli Pal deklaron se "kemi marrë hir dhe apostullim, për bindje në besim midis të gjithë kombeve" (Rom. 1:5).

Ka disa njerëz që kanë idenë e çuditshme se shpëtimi me anë të hirit e anulon ose minimizon nevojën për t’u bindur ndaj ligjit të Perëndisë. Ata besojnë se çfarëdo lloj bisede në lidhje me bindjen është legalizëm. Ata kanë shpallur, Gjithçka që dua është Jezusi. Lind pyetja, "Cilin Jezus"? Një Jezus siç e kemi bërë vetë, apo Jezusin e Shkrimeve? Krishti i Shkrimeve asnjëherë nuk na çon që të nënvlerësojmë ligjin e Tij, që është pasqyra e karakterit të Tij. Krishti i Shkrimeve asnjëherë nuk na bën të minimizojmë doktrinat e Biblës, që shfaqin edhe më qartë se kush është Ai dhe planin e Tij për botën. Krishti i Shkrimeve asnjëherë nuk na bën të reduktojmë mësimet e Tij në pallavra të devotshme, që nuk janë thelbësore. Krishti është mishërimi i gjithë doktrinës së vërtetë. Jezusi është e vërteta e mishëruar. Ai është doktrina e jetuar.

Thirrja finale e Zbulesës është që përmes besimit në Jezusin të pranojmë plotësinë e asaj që Ai na ofron. Na thërret të "druajmë Perëndinë", e cila shprehet përmes besimit tek fuqia e Tij shpenguese për të na fuqizuar që të jetojmë jetë të perëndishme dhe me bindje.

`Si, këto fjalë të Jezusit - " 'Mos kini frikë nga ata që vrasin trupin, por nuk mund të vrasin shpirtin; Kini frikë më tepër nga Ai që mund t'ua humbë shpirtin dhe trupin në Gehena' " (Mat. 10:28) - na ndihmojnë të kuptojmë se çdo të thotë të druash Perëndinë?`