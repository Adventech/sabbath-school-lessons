---
title: 'T''i Japim Lavdi Perëndisë'
date: 19/04/2023
---

Një studim në lidhje me përdorimin e frazës "jepini lavdi Perëndisë" në Dhiatën e Vjetër (Zb. 14:7) na tregon se shpesh shfaqet në kontekstin e gjykimit hyjnor (Joz. 7:19; 1 Sam. 6:5; Jer. 13:15, 16; Mal. 2:2), ashtu siç shfaqet edhe në mesazhin e engjëllit të parë (Zb. 14:7). Kjo ide gjithashtu shihet tek Zbulesa 19:1, 2 - " 'Aleluja! Shpëtimi, dhe lavdia, dhe nderimi, dhe fuqia i përkasin Zotit, Perëndisë sonë! Sepse të vërteta dhe të drejta janë gjykimet e Tij'".

`Lexoni 1 Korintasve 3:16, 17; 1 Korintasve 6:19, 20; dhe 1 Korintasve 10:31. Si na ndihmojnë këto vargje të kuptojmë sesi mund t'i japim Zotit lavdi?`

Sipas apostullit Pal, trupat tanë janë një tempull, ku banon Fryma e Perëndisë, një tempull i shenjtëruar nga prania e Zotit. Shkrimet na bëjnë një thirrje për t'i dhënë lavdi Perëndisë në çdo aspekt të jetës sonë. Kur Zoti është qendra e jetës sonë, dëshira jonë e vetme është t'i japim Atij lavdi, qoftë kjo përmes dietës, veshjes, argëtimit, apo ndërveprimeve tona me të tjerët. Ne i japim lavdi Perëndisë teksa i shpalosim botës karakterin e Tij të dashurisë përmes përkushtimit tonë për të bërë vullnetin e Tij. Kjo është edhe më e rëndësishme kur bëhet fjalë për gjykimin e fundit të botës.

`Lexoni Romakët 12:1, 2. Çfarë thirrje bën apostulli Pal në lidhje me tërësinë e zgjedhjeve tona në jetë?`

Fjala greke në Dhiatën e Re për trupat në këtë pasazh është somata, që mund të përkthehet më mirë si tërësia e qenies sonë - trup, mendje dhe emocione. Përkthimi Filips i Biblës e përkthen këtë shprehje si "shërbim i arsyeshëm" si një "veprim i adhurimit inteligjent". Me fjalë të tjera, kur përkushtoheni plotësisht për të "druajtur Perëndinë" dhe për "t'i dhënë lavdi" në gjithçka që bëni, duke i dhënë mendjen, trupin dhe emocionet, ky është një akt adhurimi inteligjent. Dhe sigurisht, në aspektin e gjykimit të Perëndisë, të dëgjosh dhe të bindesh është një ide e mirë.

`Mendoni se çfarë bëni me trupin tuaj. Çfarë mund të bëni që të siguroheni se në të vërtetë, po lavdëroni Perëndinë me të?`