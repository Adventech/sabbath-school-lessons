---
title: 'Fitimtarët e Zbulesës'
date: 20/04/2023
---

"Këtu është qëndrueshmëria e shenjtorëve; këtu janë ata që zbatojnë urdhërimet e Perëndisë dhe besimin e Jezusit" (Zb. 14:12). Ky është përshkrimi i popullit besnik të Perëndisë në ditët e fundit. Megjithatë, e vetmja mënyrë që ndokush të mund të zbatojë urdhërimet e Perëndisë, është përmes besimit të Jezusit. Vini re se teksti nuk thotë, "besimi në Jezusin", megjithëse është shumë i rëndësishëm, por shprehja, "besimi i Jezusit" është diçka edhe më shumë. Është cilësia e besimit që mundësoi Krishtin të jetë fitimtar ndaj tundimeve më të egra të Satanit. Besimi është një dhuratë që i jepet çdo besimtari. Kur ushtrojmë besimin që Fryma e Shenjtë vendos në zemrat tona, ky besim rritet. Ne dalim fitimtarë, jo nga forca jonë e vullnetit, por nga forca e Krishtit të gjallë që punon përmes nesh. Ne dalim fitimtarë jo se kush jemi ne, por se kush është Ai.

Mund të dalim fitimtarë, sepse Ai doli fitimtar. Mund të fitojmë, sepse Ai fitoi. Mund të triumfojmë mbi tundimet, sepse Ai triumfoi mbi tundimet.

`Lexoni Hebrenjtë 4:14 - 16 dhe Hebrenjtë 7:25. Si mund të fitojmë dhe të jetojmë një jetë, që "druan Perëndinë" dhe "i jep lavdi"?`

Jezusi, Biri i shenjtë i Perëndisë, i ka mposhtur dredhitë e djallit. Ai u përball me tundimet në lidhje me besimin tek premtimet e Perëndisë, duke dorëzuar vullnetin e Vet tek vullneti i Atit, duke u mbështetur në fuqinë e Atit. Duke i besuar, e vështruar, dhe besuar, edhe ne mund të jemi gjithashtu fitimtarë. Jezusi është gjithçka për ne, dhe mesazhet e tre engjëjve janë të gjitha për Të. Mesazhi i Zbulesës është një mesash fitoreje, jo humbjeje. Flet për një popull që përmes hirit të Tij dhe fuqisë së Tij fiton.

Fjala "fiton" në një formë apo tjetër është përdorur 11 herë në librin e Zbulesës. Tek vegimi i shtatë kishave, që përfaqësojnë kishën e Krishterë që nga shekulli i parë deri në kohën tonë, ka besimtarë në çdo brez, që ashtu siç thotë dhe Gjoni, "kanë fituar". Në kohët e fundit ata që "fitojnë" do të trashëgojnë gjithë gjërat (Zb. 21:7). Ky nuk është legalizëm. Është fitore përmes Jezus Krishtit, dhe vetëm jeta e Tij e përsosur me një drejtësi të përsosur mund të japë premtimin e jetës së përjetshme. Është besimi në veprim. Është hiri transformues, jetë-ndryshues, mrekulli-bërës në jetën e besimtarit.

`A ka gjëra në jetën tuaj ndaj të cilave dëshironi të fitoni? Si mund t'i kthejmë dëshirat tona në veprime? Çfarë hapa praktikë mund të ndërmarrim që të jemi një nga "fitimtarët" e Zbulesës?`