---
title: 'Sulmi i Satanit'
date: 27/03/2023
---

Që nga fillimi, Satani (shiko Zb. 12:4, 5) u përpoq të shkatërrojë Krishtin. Megjithatë, Satani dështoi në çdo përpjekje. Për shembull, në lindjen e Krishtit, një engjëll e paralajmëroi Jozefin dhe Marinë për planin e keq të Herodit, kështu që patën mundësi të arratiseshin në Egjipt. Jezusi u përball në shkretëtirë me tundimet më joshëse të Satanit, duke u përgjigjur "Është shkruar", dhe kështu gjeti mbrojtje në Fjalën e Perëndisë. Kur vdiq në kryq, Ai zbuloi magnitudën e dashurisë së Tij dhe na çliroi nga dënimi dhe paga e mëkatit. Kur u ringjall, si Krye Prifti ynë i gjallë, na çliroi nga fuqia e mëkatit në jetët tona.

**Lexoni Zbulesën 12:4 - 6, 9; Efesianët 5:25 - 27, 32; Psalmi 2:7 - 9 dhe përkufizoni simbolet e mëposhtme.**

`Dragoi`

`Gruaja`

`Fëmija mashkull`

`Skeptri i hekurt`

Në Bibël, një skeptër është simbol i pushtetit dhe sundimit. Një skeptër i hekurt është simbol i një sundimi të gjithë-pushtetshëm dhe të pamposhtur. Jezusi u përball me çdo tundim që mund të përjetojmë, por Ai doli fitimtar. Djalli është një armik i mposhtur. Krishti e ka mposhtur me anë të jetës, vdekjes dhe ringjalljes së Tij. Meqenëse Jezusi e ka mposhtur tashmë djallin në kryqin e Kalvarit, edhe ne mund të jemi gjithashtu fitimtarë. Fitorja e Krishtit ndaj Satanit u plotësua, por konflikti i madh midis Krishtit dhe Satanit nuk ka përfunduar ende.

Megjithatë, kur pranojmë me anë të besimit atë që Krishti ka bërë për ne, borxhi i mëkatit tonë fshihet dhe kështu mëkatet tona falen. Ne qëndrojmë të përsosur para Perëndisë, të mbuluar me drejtësinë e Krishtit. Siç shkruan dhe Pali "që të gjendem në Të, duke pasur jo drejtësinë time që është nga ligji, por atë që është nga besimi në Krishtin: drejtësia që është nga Perëndia, me anë të besimit"(Fil. 3:9). Nëse jemi falur, nuk rëndon asnjë akuzë mbi ne. Jezusi fitoi dhe e mposhti përgjithmonë më të keqen që mëkati dhe e keqja mund t'i shkaktonte. Ai bëri sulmin e plotë kundër së keqes dhe doli fitimtar. Kur pranojmë Jezusin me anë të besimit, fitorja e Tij është dhe e jona.

`Pse është kaq e rëndësishme për ne siguria e shpëtimit, meqenëse Krishti fitoi kundër Satanit? Si mundet që të përjetojmë edhe ne atë që Pali shkroi tek Filipianët 3:9?`