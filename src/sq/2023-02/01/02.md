---
title: 'Beteja në Qiell'
date: 26/03/2023
---

Zbulesa 12 paraqet një sërë episodesh dramatike, ngjarje të konfliktit të gjatë midis së mirës dhe së keqes që filloi në qiell, por që do të përfundojë këtu në tokë. Këto episode na shoqërojnë përgjatë rrjedhës së kohës, që nga skena e fillimit të rebelimit të Satanin në qiell deri në sulmet e liga të tij ndaj popullit të Perëndisë në ditët e fundit.

`Lexoni Zbulesën 12:7 – 9, që përshkruan këtë konflikt kozmik midis së mirës dhe së keqes. Si ka mundësi që të ketë ndodhur diçka e tillë në qiell? Çfarë nënkuptojnë këto vargje për realitetin e vullnetit të lirë, zgjedhjes së lirë?`

Liria për të zgjedhur është parimi thelbësor në qeverisjen e Perëndisë, si në qiell ashtu dhe në tokë. Zoti nuk krijoi robotë, as në qiell as në tokë. Të krijuar sipas imazhit të Perëndisë, ne njerëzit mund të bëjmë zgjedhje morale.

Fuqia e zgjedhjes është e lidhur ngushtë me aftësinë për të dashuruar. Nëse e heq fuqinë e zgjedhjes, shkatërron mundësinë për të dashur, mbasi dashuria nuk mund të detyrohet ose imponohet. Dashuria është shprehje e vullnetit të lirë. Çdo engjëll në qiell u përball me një zgjedhje, t'i përgjigjej dashurisë së Perëndisë ose t'i kthente kurrizin me egoizëm, arrogancë dhe krenari. Në të njëjtën mënyrë siç engjëjt u përballën me zgjedhjen e përjetshme për të pranuar ose refuzuar dashurinë, Zbulesa na paraqet secilit prej nesh zgjedhjen e përjetshme në konfliktin final në tokë.

Asnjëherë nuk ka pasur mundësi për të qenë neutralë në konfliktin e madh (shiko Luka 11:23), dhe nuk do të ketë edhe në betejën finale në tokë. Ashtu siç secili engjëll zgjodhi anën e Jezusit apo të Luçiferit, i gjithë njerëzimi do të duhet të bëjë një zgjedhje të parevokueshme në kohët e fundit. Kush do e ketë besnikërinë, adhurimin, bindjen tonë? Kjo ka qenë gjithmonë çështja me natyrën njerëzore, dhe kështu do të jetë edhe në mënyrë më dramatike, në krizën e fundit të historisë së tokës.

Por ky është lajmi i jashtëzakonshëm: Zbulesa 12 përshkruan triumfin e Krishtit në këtë konflikt, dhe te gjithçka që ne duhet të bëjmë, duke ushtruar vullnetin e lirë, është të zgjedhim të jemi me Të, në anën fitimtare. Sa mirë që të kesh mundësi të zgjedhësh një anë në betejë që e di që më parë se do të jetë ana fituese.

`Mendoni sesa i shenjtë duhet të jetë për Jezusin vullneti dhe zgjedhja e lirë, që, megjithëse e dinte se mund ta çonte në kryq (shiko 2 Tim. 1:9), na dha gjithsesi lirinë për të zgjedhur. Çfarë na tregon kjo gjë në lidhje se me sa kujdes duhet ta përdorim këtë dhuratë të shenjtë, por të kushtueshme?`