---
title: 'Pranoni Fitoren e Jezusit'
date: 28/03/2023
---

Siç përshkruhet edhe në Bibël, Jezusi nuk ka humbuar asnjë betejë ndaj Satanit. Ai është sunduesi i madhërishëm. Fitore mbi fuqitë e së keqes. Është një gjë të besosh se Jezusi fitoi mbi tundimet e Satanit; dhe tjetër gjë të besosh se fitorja e Krishtit është gjithashtu fitorja jonë.

`Lexoni Zbulesa 12:10. Çfarë inkurajimi mund të gjeni nga fakti se akuzuesi juaj "është hedhur poshtë"?`

Megjithëse beteja vazhdon ende në tokë, Satani ka humbur. Pikë. Kjo nuk është e vërtetë vetëm për fitoren përfundimtare të Krishtit kur historia e njerëzimit të arrijë kulmin, por është e vërtetë edhe në rastin e betejës sonë kundër pushteteve dhe fuqive të errësirës në jetët tona personale. Disa të Krishterë jetojnë në humbje si të dështuar. Shpresojnë të fitojnë ndaj ndonjë qëndrimi apo zakoni të keq, por kurrë nuk e bëjnë realitet fitoren e Krishtit në jetën e tyre personale.

`Lexoni Zbulesa 12:11. Çfarë sigurie për fitoren na jep Krishti në këtë pasazh?`

Shtatë herë te mesazhet e Zbulesës drejtuar shtatë kishave gjejmë shprehjen, "kush fiton". Këtu tek Zbulesa 12:11 gjejmë sërish konceptin e fitores. Fjala "fiton" në gjuhën origjinale është nikao. Mund të përkthehet fjalë për fjalë "të pushtosh, të mbizotërosh, të triumfosh, ose të dalësh fitimtar". Vini re se si është e mundur të dalim fitimtarë. Zbulesa 12:11 na pohon se kjo ndodh "me anë të gjakut të Qengjit".

Tek Zbulesa 5:6, gjatë vegimit profetik, Gjoni vështron në qiell dhe shikon "një Qengj si i therur". Sakrifica e Krishtit është fokusi i vëmendjes së gjithë qiellit. Nuk ka gjë më sublime që të tregosh dashurinë e pafund, të mahnitshme të Perëndisë sesa kryqi.

Kur pranojmë me besim atë që Krishti ka bërë për ne, borxhi ynë është falur dhe qëndrojmë të përsosur para Perëndisë. Mëkatet tona janë falur (Kol. 1:14; Ef. 1:7; Kol. 2:14), dhe  "paditësi i vëllezërve tanë...është hedhur poshtë" (Zb. 12:10). Jemi të shpenguar, fitimtarë dhe të shpëtuar, jo për shkak të meritave tona, por për shkak të fitoreve të Krishtit për llogarinë tonë.