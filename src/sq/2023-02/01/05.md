---
title: 'Gruaja në Shkretëtirë'
date: 29/03/2023
---

`Lexoni Zbulesën 12:6 dhe krahasojeni me Zbulesën 12:14-16. Vini re me kujdes periudhën kohore, sulmin e Satanit ndaj "gruas" (kishës së Perëndisë), dhe masat e marra nga Zoti për popullin e Tij. Për çfarë flasin këto vargje?`

1260 ditët tek Zbulesa 12:6 janë paralele me një kohë, disa kohë dhe gjysmën e një kohe tek Zbulesa 12:14. E njëjta periudhë profetike përshkruhet edhe tek Danieli 7:25, Zbulesa 11:2, 3 dhe Zbulesa 13:5. Meqenëse këto janë simbole profetike (nuk shkoi në shkretëtirë një grua prej vërteti me krahë), aplikojmë kohën profetike, parimin e një dite - një vit (shikoni për shembull, Numrat 14:34 dhe Ezekieli 4:4-6) në këto profeci. Kjo do të thotë se, një ditë profetikë është baraz me një vit. Për të njëjtën periudhë profetike tek Zbulesa 11:2, Andrews University Study Bible komenton, "Interpretuesit historianë e kanë kuptuar periudhën e 1 260 ditëve profetike si 1 260 vjet, duke nisur nga viti 538 deri në 1798 (f. 1 673 komente tek Zbulesa 11:2). Një kishë e korruptuar - bashkë me një shtet të korruptuar - kanë shtypur, persekutuar, dhe me raste kanë vrarë njerëzit besnikë të Perëndisë.

Ky persekutim i egër satanik ndaj besimtarëve të Krishterë, që besojnë Biblën ishte një zgjatje e konfliktit të madh midis së mirës dhe së keqes. Kur dolën nga errësira e Mesjetës, gjatë kohës së Reformimit, burra dhe gra përballeshin me një zgjedhje. A do të qëndronin besnikë ndaj Fjalës së Perëndisë, apo do të pranonin mësimet e priftërinjve dhe klerikëve? Edhe një herë, e vërteta triumfoi, dhe Zoti kishte një popull që i qëndronte besnik përballë shtypjes së madhe.

Ka disa shprehje të mahnitshme dhe jashtëzakonisht inkurajuese për përkujdesjen e Perëndisë në këto vargje. Zbulesa 12:6 përdor shprehjen, "një vend të përgatitur nga Perëndia". Zbulesa 12:14 deklaron se gruaja u "ushqye" në shkretëtirë, dhe Zbulesa 12:16 thotë se, "Toka e ndihmoi gruan". Gjatë kohëve të persekutimit të egër, Perëndia ka siguruar për kishën e Tij. Siç ka vepruar atëherë, do të veprojë edhe për kishën e Tij në kohët e fundit.

`Përshkruani një kohë sfide ose vështirësie në jetën tuaj kur mund të jeni dekurajuar lehtësisht, por që Zoti ka siguruar një vend shpëtimi për ju dhe ju ka ushqyer gjatë sfidave tuaja. Si ka siguruar Zoti mbështetje atëherë kur keni pasur më shumë nevojë për të?`