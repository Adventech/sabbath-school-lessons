---
title: 'Qengji, Qengji i Therur'
date: 22/06/2023
---

Ka shumë simbole tek Zbulesa, simbole të rëndësishme biblike; si dragoi në qiell (Zb. 12:3, 4, 7), engjëlli që fluturon në mes të qiellit (Zb. 14:6), një grua hipur mbi një bishë (Zb. 17:3) dhe kështu me radhë. Ato gjenden në Fjalën e Perëndisë; Fryma e Shenjtë frymëzoi Gjonin që t'i shkruante, dhe ato kanë role të rëndësishme në zbulimin e së vërtetës për ata që lexojnë fjalët e këtij libri dhe i vënë në praktikë, ashtu siç shkruhet, "Lum ai që lexon dhe lum ata që dëgjojnë fjalët e kësaj profecie dhe që ruajnë ato që janë shkruar në të, sepse koha është afër" (Zb. 1:3).

Ka, megjithatë, një tjetër imazh që shfaqet herë mbas here, përgjatë librit të Zbulesës. Cili është ky imazh dhe çfarë përfaqëson?

`Lexoni Zbulesa 5:6, 8, 12; Zbulesa 7:17; Zbulesa 14:1; Zbulesa 15:3; Zbulesa 19:7; Zbulesa 21:22, 23; dhe Zbulesa 22:1, 3. Çfarë kuptimi ka simbolizmi i qengjit, dhe pse shfaqet kaq shpesh në librin e Zbulesës?`

Sigurisht, siç thuhet edhe në fjalët e para të librit, kjo është zbulesa e "Jezus Krishtit". Dhe jo vetëm një Qengj, por një Qengj i "therur" (Zb. 5:6, 12; Zb. 13:8). Pra, Jezus Krishti i kryqëzuar. Këtu është zemra dhe shpirti, jo vetëm e gjithë Biblës, por e librit të Zbulesës dhe e mesazhit të tre engjëjve. Nuk mund të jemi besnikë ndaj thirrjes sonë, nuk mund të bëjmë atë për të cilën Zoti e ka ngritur këtë kishë, nëse nuk mbajmë në fokus të mesazhit tonë Qengjin, Qengjin e therur, Jezus Krishtin e kryqëzuar, një flijim për mëkatet tona.

"Duhet të vendosim qëllimisht Qengjin e therur në qendër të doktrinave tona dhe misionit tonë, në zemër të çdo predikimi që predikojmë, çdo artikulli që shkruajmë, çdo lutjeje që bëjmë, çdo kënge që këndojmë, çdo studimi Biblik që japim, dhe çdo gjëje që bëjmë. Dashuria e zbuluar në Qengjin në kryq le të transformojë mënyrën sesi trajtojmë njëri-tjetrin dhe të na nxisë që të kujdesemi për botën" - Angel Manuel Rodriguez, "The Closing of the Cosmic Conflict: Role of the Three Angels' Messages," unpublished manuscript, f. 70.

Pra, mes imazheve të bishave të rrezikshme, të dragoit që bën luftë, të plagëve, persekutimit, dhe damkës së bishës, qëndron para dhe në qendër Qengji, Qengji i therur. Vetëm Ai dhe ajo që Ai ka bërë për ne dhe bën tashmë, dhe do të bëjë sërish - vetëm Ai është thelbi i mesazhit të tre engjëjve.

`Pse vendosja në qendër të mesazhit tonë e Qengjit të therur është thelbësore jo vetëm për të drejtuar të tjerët, por edhe jetën tuaj shpirtërore?`