---
title: 'Reformimi Vazhdon'
date: 20/06/2023
---

Zoti ka ngritur një popull të ditëve të fundit që të qëndrojë në hapat e Reformuesve të mëdhenj me Biblën si kredon e tij të vetme, me Krishtin si shpëtimin e tij të vetëm, me Frymën e Shenjtë si burimin e tij të vetëm të fuqisë, dhe kthimin e Zotit tonë si përmbushjen e gjithë shpresave të tij. Të vërtetat që kanë qenë të mbuluara nga errësira e gënjeshtrave për një kohë kaq të gjatë, përfshi të vërtetën në lidhje me Sabatin Biblik, do t'i shpallen botës para kthimit të Zotit tonë.

Mesazhi i tre engjëjve lindi këtë lëvizje të ditëve të fundit për të përmbushur Reformimin dhe për të marrë pjesë me Krishtin në përfundimin e punës së Tij në tokë. Profecitë e mëdha të librit të fundit të Biblës zbulojnë një lëvizje hyjnore që del përtej zhgënjimit për t'i shpallur botës mesazhin final të Perëndisë. Zbulesa 14 përshkruan një kishë mbarëbotërore të shtrirë në gjithë globin me lajmin e mirë të ungjillit të përjetshëm.

Tre engjëjve të Zbulesës 14 iu bashkohet një engjëll i katërt tek Zbulesa 18. Ky engjëll i jep fuqi shpalljes së tre engjëjve, saqë "toka u ndriçua me lavdi [të Perëndisë]" (Zb. 18:1). Kapitulli 18 fokusohet në ngjarjet kryesore që të çojnë në kulmin e historisë njerëzore, në triumfin përfundimtar të ungjillit.

`Lexoni Zbulesën 18:1. Cilat janë tri gjërat, që na thotë Gjoni në lidhje me këtë engjëll? (Shiko gjithashtu Hab. 2:14).`

Engjëlli që zbret nga prezenca e lavdishme e Perëndisë në fronin e tempullit është ngarkuar që të shpallë mesazhin e fundit të mëshirës së Zotit dhe të paralajmërojë banorët e tokës në lidhje me atë që do të vijë mbi planetin Tokë.

Teksti thotë se engjëlli vjen me "autoritet të madh" (Zb. 18:1). Fjala greke në Dhiatën e Re për "autoritet" është eksoisa. Jezusi e përdor këtë fjalë në Ungjillin e Mateut kur dërgon dishepujt e Tij. Në Mateu 10:1, Jezusi ju jep dishepujve të Tij "autoritet" mbi pushtetet e errësirës. I dërgon me fuqinë hyjnore për të qenë fitimtarë në betejën midis së mirës dhe së keqes. Te Mateu 28:18, 19, i dërgon sërish, por kësaj here me "gjithë autoritetin" në qiell dhe në tokë që të shkojnë dhe "të bëjnë dishepuj nga gjithë kombet".

`Përfundimisht, si lidhen çështjet e ditëve të fundit (ashtu si edhe ato të çdo dite) me autoritetin? Autoritetin e kujt ndjekim: të Zotit, tonin, bishës, apo dikujt tjetër? Autoritetin e kujt po ndiqni tani?`