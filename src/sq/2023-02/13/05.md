---
title: 'Lavdia e Perëndisë Mbush Tokën'
date: 21/06/2023
---

`Lexoni Zbulesa 4:11, Zbulesa 5:12, dhe Zbulesa 19:1. Cilat fjalë lidhen me lavdinë e Perëndisë që mbush tokën siç përshkruhet tek Zbulesa 18:1?`

Konflikti i madh midis së mirës dhe së keqes në univers gjithashtu lidhet me nderin ose reputacionin e Perëndisë. Satani, një engjëll i rebeluar, ka deklaruar se Zoti është i padrejtë, dhe se kërkon të adhurohet, por nuk jep asgjë në këmbim. I ligu deklaron se ligji i Zotit kufizon lirinë tonë dhe i vë kufij gëzimit tonë.

Jeta, vdekja dhe ringjallja e Jezusit e rrëzon këtë mit. Ai që na krijoi zbriti në këtë tokë të mjerë për të na shpenguar. Në kryq, Ai iu përgjigj akuzave të Satanit dhe tregoi se Zoti është i dashur dhe i drejtë njëkohësisht.

Të veshur me dashurinë e Tij, të merakosur për nderin e Tij, populli i Tij i ditëve të fundit zbulon lavdinë e Tij - karakterin e Tij të dashur, vetëflijues ndaj një bote egoiste, të pafe, dhe kështu toka ndriçohet nga karakteri i Perëndisë.

`Lexoni Eksodi 33:18, 19. Si Perëndia i tregon lavdinë e Tij Moisiut? Çfarë është lavdia e Perëndisë?`

Lavdia e Perëndisë është karakteri i Tij. Toka do të mbushet me lavdinë e Perëndisë kur ne mbushemi me dashurinë e Perëndisë dhe karakteret tona ndryshojnë nga dashuria shpenguese.

Zbulimi i dashurisë së Tij në jetët tona personale zbulon lavdinë e Tij, karakterin e Tij ndaj kësaj bote. Mesazhi i fundit për t'i shpallur botës së përfshirë në errësirën shpirtërore përcjellë nga tre engjëjt në mes të qiellit është " "Druani Perëndinë dhe i jepni Atij lavdi' " (Zb. 14:7).

Nuk ka lavdi për veten tonë në veprat tona, apo drejtësinë tonë, a mirësinë tonë. "Mesazhi i drejtësisë së Krishtit duhet të dëgjohet nga njëri skaj tek tjetri... Kjo është lavdia e Perëndisë, që përmbyll punën e engjëllit të tretë" - Ellen G. White, Testimonies for the Church,  vol. 6, f. 19. Ellen G. White gjithashtu shkruan: "Çfarë është shfajësimi me anë të besimit? Është vepra e Zotit kur hedh përtokë lavdinë e njeriut dhe bën për të atë që njeriu nuk e bën dot me forcat e veta" - Testimonies to Ministers and Gospel Workers, f. 456.

Asnjë lavdi për veten, por, lavdi vetëm për Perëndinë.