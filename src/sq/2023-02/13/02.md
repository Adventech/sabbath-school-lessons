---
title: 'Përgatitemi për Krizën e Fundit'
date: 18/06/2023
---

`Lexoni 1 Selanikasve 5:1-6. Çfarë thirrje na bën apostulli Pal në lidhje me ditët e fundit të historisë njerëzore?`

Apostulli Pal i nxiti besimtarët në Selanik të "rrinin zgjuar" dhe të "ishin esëll" në kontekstin e ardhjes së dytë të Krishtit. Dhe, nëse Pali e thotë këtë për besimtarët e asaj kohe, çfarë do të na thoshte neve sot?

Ai gjithashtu deklaroi se ishin "fëmijët e dritës" (1 Sel. 5:5) dhe se nuk ishin në "errësirë që ajo ditë" [kthimi i Krishtit] (1 Sel. 5:4) t’i kapë në befasi si një vjedhës (1 Sel. 5:4). Jezusi përdori shprehjen "rrini zgjuar" në lidhje me lutjen e zjarrtë dhe të përzemërt (Mat. 24:42; 26:40, 41). Të rrish zgjuar do të thotë të jesh shpirtërisht vigjilent. Të jesh esëll do të thotë të jesh serioz në lidhje me kohët në të cilat po jetojmë dhe të fokusohesh tek gjërat që vërtet kanë rëndësi.

Ellen G. White shton: "Ne që njohim të vërtetën duhet të përgatitemi për atë që do të vijë së shpejti mbi botën si një surprizë befasuese" - Testimonies for the Church, vol. 8, f.28.

Ndërkohë që mund të jetë një surprizë për botën, neve nuk duhet të na kapë në befasi. Megjithëse nuk e dimë kur do të ndodhë, mund të shohim mjaftueshëm për të ditur që po vjen, dhe se tani, sot, është dita për të qenë gati.

`Shikoni sërish Danielin 2, dhe vini re vijimin e mbretërive që erdhën dhe ikën, ekzaktësisht siç u parashikua. Çfarë duhet të mësojmë nga kjo në lidhje me besimin se ajo që thotë Zoti do të ndodhë me të vërtetë?`

Krishti na ka dhënë këto mesazhe për ditët e fundit që të dimë se çfarë do të vijë dhe të përgatitemi. Profecitë e Danielit dhe të Zbulesës së bashku me dhuntinë e profecisë, na japin hollësi hyjnore në lidhje me atë që do të vijë në botë. Fjala profetike e Perëndisë skicon në avancë historinë e shpëtimit dhe Danieli 2 na siguron evidenca të fuqishme racionale që të besojmë Perëndinë.

`Pali thotë "të mos flemë" si të tjerët. Çfarë do të thotë kjo dhe si mund të dimë nëse në të vërtetë po flemë, dhe nëse po, çfarë duhet që të na zgjojë?`