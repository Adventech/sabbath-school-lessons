### Mesazhet e Tre Engjëjve

Në 15 Tetor 1844, një javë para Zhgënjimit të Madh, në një familje të devotshme Luterane në Gjermani lindi një djalë. Ai quhej Friedrich Nietzsche, që do të bëhej një nga ateistët më me influencë të botës moderne. Duke besuar se Zoti i të Krishterëve po vdiste në Perëndim, Niçe iu kundërvu ndikimit moral të fesë së Krishtere, duke e përqeshur si një "moral skllavi", morali i të dobëtit që në përpjekje për të mbrojtur veten nga i forti sajoi nocione të çmendura si "Duaji armiqtë e tu". Për Niçen, moderniteti duhet të kalonte përtej nocioneve të "së mirës dhe së keqes"; një karakter në një prej librave të tij (Kështu Foli Zarathustra) ka thënë, "Copëtojini pllakat e ligjit të vjetër!" (sigurisht, duke nënkuptuar Dhjetë Urdhërimet).  

Viti 1844 ishte gjithashtu një vit i rëndësishëm për Karl Marksin, themeluesin e komunizmit. Me titullin "Dorëshkrimet e Ekonomisë dhe të Filozofisë së 1844", kjo vepër u shkrua nga Marksi po atë vit, megjithëse nuk u botuar deri në vitin 1932 nga Unioni Sovjetik. Dorëshkrimet tregojnë zhvillimet e hershme të ideologjisë së Marksit ku argumentoi për një realitet plotësisht materialist, që kalonte përmes etapave të ndryshme ekonomike derisa punëtorët (proletariati) e gjithë botës të bashkoheshin, dhe të mposhtnin shtypësit e tyre kapitalistë, dhe të krijonin një utopi në tokë. 

Viti 1844 ishte gjithashtu një vit i rëndësishëm për Çarls Darvinin. Në veprën, që u njoh me titullin "Ese të 1844", Darvini parashtroi një nga teoritë më të hershme të evolucionit, megjithëse ajo nuk u bë publike në atë kohë.  Vetëm në 1859, kur u botua Origjina e Specieve, Darvini shpalli publikisht pikëpamjen e tij se e gjithë jeta e ka origjinën në një paraardhës të përbashkët dhe u zhvillua vetëm nga proçeset e rastësishme të natyrës.

Megjithatë, viti 1844 ishte përmbushja e profecisë së 2 300-ditëve tek Danieli 8:14, dhe po në të njëjtin vit, nga mbetja e Zhgënjimit të Madh, dolën farat, që u mbollën dhe çelën në një lëvizje të madhe botërore, e cila në thelb mohoi guximin dhe ideologjinë e Marksit, Niçes dhe Darvinit.  

Kundër Marksit, lëvizja Adventiste shpalli se konflikti i madh midis Krishtit dhe Satanit, jo një rrjedhë materialiste e historisë, shpjegon sesi do të përfundojë historia e botës, jo nga një utopi komuniste e krijuar nga njeriu, por një themelim i mbinatyrshëm i mbretërisë së përjetshme të Perëndisë. 

Kundër Darvinit, lëvizja Adventiste mësoi se jeta e ka origjinën jo tek proçeset e rastësishme të mutacioneve dhe përzgjedhjes së natyrës, por tek fuqia e Zotit Krijues, i cili në gjashtë ditë krijoi jetën në tokë dhe pushoi ditën e shtatë. 

Dhe kundër Niçes, lëvizja Adventiste shpalli se jo vetëm që Zoti ekziston, por se ligji i tij universal i moralit ("Pllakat e Ligjit të vjetër"), Dhjetë Urdhërimet, vazhdojnë të jenë standardi përfundimtar i gjykimit për gjithë njerëzimin.

Të jetë rastësi që gjithë këto ngjarje ndodhën në 1844? Nuk mund të jetë kështu.

Marksi, Niçe, Darvini - tri figura me influencë që, veprat e tyre kanë shkaktuar një dëm të pariparueshëm tek njerëzimi. Por në mes gjithë këtyre gabimeve, Zoti nuk e la botën pa një dëshmi të së vërtetës së Tij. Për këtë arsye, në mes të këtyre ideologjive shkatërrimtare, Ai ngriti një lëvizje, që me kalimin e kohës do të bëhej Kisha Adventiste e Ditës së Shtatë dhe kështu do t’i shpallte botës të vërtetën në ditët e fundit - mesazhet e tre engjëjve. Këto janë mesazhe që në thelb, mohojnë gabimin dhe konceptet e gabuara nga këta tre njerëz tmerrësisht të mashtruar.  

Tre mesazhet e engjëjve janë në një sens, marshimet e Kishës Adventiste të Ditës së Shtatë. Dhe, në thelb të tyre janë ungjilli i pastër dhe i thjeshtë, por i shpallur në kontekstin e së "vërtetës aktuale"(2 Pjetrit 1:12). 

Mesazhi i tre engjëjve është studimi ynë për këtë tremujor.

_Lindur në Connecticut, SHBA, Mark Finley është një ungjilltar i njohur. Ai ka qenë zëvendës president i Konferencës së Përgjithshme në 2005 - 2010. Mbasi doli në pension, u bë asistent i presidentit të Konferencës së Përgjithshme. Pastor Finley dhe gruaja e tij, Ernestin, kanë tre fëmijë dhe pesë nipër e mbesa._