---
title: 'Ata që Ndjekin Qengjin'
date: 07/06/2023
---

`Lexoni Zbulesa 13:1, 2. Nga del bisha, dhe kush i jep autoritet?`

Bisha e parë e Zbulesës 13 merr fuqinë, fronin, dhe autoritet të madh nga dragoi. Zbulesa 12:9 dhe Zbulesa 20:2 e identifikojnë dragoin si Satani. Satani është një armik dinak që punon përmes fuqive të botës. Zbulesa 12:3-5 thotë se ky "dragua" - djalli - u përpoq të shkatërronte "Fëmijën mashkull" që sapo lindi. Ky "Fëmijë mashkull" më vonë u "mor nga Perëndia në fronin e Tij". Ky, sigurisht, i referohet Krishtit. Duke dashur që të shkatërrojë fëmijën Krisht, Satani bëri gjithë përpjekjet përmes Herodit dhe perandorisë së Romës. Në fund të jetës së Jezusit, një guvernator Romak, Pilati, e dënoi Krishtin të vdiste, një ekzekutor romak e gozhdoi në kryqin mizor, një ushtar romak e shpoi me shtizë, dhe ushtarë të tjerë romakë ruajtën varrin e Tij. Sipas Zbulesës 13:2, dragoi, Satani, përmes Romës pagane, do i kalonte fronin e qeverisjes së tij kësaj bishe.

"Megjithëse kryesisht përfaqëson Satanin, dragoi, në një kuptim dytësor, përfaqëson Perandorinë Romake.... Fuqia që pasoi Perandorinë Romake, që mori nga dragoi 'fuqinë e tij, dhe fronin e tij, dhe autoritet të madh, është qartësisht papati i Romës" - The SDA Bible Commentary, vol 7, f. 817. Historiani A. C. Flick shpjegon se "nga rrënojat e Romës politike, u ngrit një Perandori e madhe morale në 'formën gjigante' të Kishës Romake" - A. C. Flick, The Rise of the Medieval Church (1900), f. 150 cituar në The SDA Bible Commentary, vol. 7, faqe 817.

`Lexoni Zbulesa 13:3 dhe Zbulesa 14:4. Çfarë kontrasti shihni në këto vargje?`

Ndryshe nga "e gjithë bota", që ndjek bishën, Zoti do të ketë një popull, i cili do të "ndjekë Qengjin". Si gjithmonë, do të jesh o në një anë ose në tjetrën, për Jezusin apo kundër Jezusit. Atëherë, si dhe tani, nuk do të ketë një mes apo një pozicion neutral. Nëse nuk përkushtohesh fort për Jezusin, i vetëdijshëm apo jo, po përkushtohesh në anën tjetër.

`" 'Dhe të gjithë do t'ju urrejnë për shkak të emrit Tim. Por ai që do të qëndrojë deri në fund, do të shpëtojë' " (Mat. 10:22). Sa gati jeni të qëndroni deri në fund?`