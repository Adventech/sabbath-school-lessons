---
title: 'Rezistencë e Qëndrueshme'
date: 04/06/2023
---

Siç kemi parë tek Zbulesa 14:7, Zoti thërret gjithë njerëzit që të adhurojnë Krijuesin. Ky është mesazhi i engjëllit të parë. Tek Zbulesa 14:8, Zoti paralajmëron njerëzit në lidhje me "Babiloninë", një sistem fetar i rremë, që i ka rrënjët në Babiloninë e lashtë. Ky është mesazhi i engjëllit të dytë.

Tek Zbulesa 14:9, 10, engjëlli i tretë paralajmëron kundër adhurimit të bishës. Engjëlli deklaron me një zë të lartë, " 'Nëse ndokush adhuron bishën dhe figurën e saj dhe merr damkën mbi ballin e vet ose mbi dorën e vet, (vargu 10) do të pijë edhe ai nga vera e zemërimit të Perëndisë'".

`Lexoni Zbulesa 14:12. Cilat janë dy karakteristika që zbulojmë në këtë pasazh në lidhje me popullin e Zotit në ditët e fundit? Pse janë të dyja të rëndësishme?`

Fjala greke për "durim" është hipomone, që përkthehet më mirë "rezistencë e qëndrueshme". Zoti do të ketë një popull në ditët e fundit që janë besnikë ndaj Tij përballë opozitës dhe persekutimit të ashpër. Përmes hirit të Tij, ata qëndrojnë me një rezistencë të qëndrueshme, duke jetuar një jetë me Zotin në qendër, të mbushur me hir dhe të bindur.

Adhurimi i Krijuesit (Zb. 14:7) është direkt në kundërshtim me adhurimin e bishës (Zb. 14:9) dhe shfaqet tek njerëzit që mbajnë urdhërimet e Perëndisë dhe kanë besimin e Jezusit (Zb. 14:12). Ky konflikt përfundimtar në lidhje me besnikërinë ndaj Krishtit apo fuqisë së bishës ka lidhje me adhurimin, dhe në zemër të konfliktit të madh midis së mirës dhe së keqes do të jetë çështja e Sabatit.

`Lexoni Romakët 8:1-4, Efesianët 2:8-10, dhe Kolosianët 1:29. Çfarë na mësojnë këto pasazhe në lidhje me rezultatet e të jetuarit me anë të besimit?`

Kur jetojmë me besim marrim hirin e Tij, dhe jetët tona ndryshojnë. Ndjekësit e përkushtuar të Shpëtimtarit jo vetëm që do të kenë besim "në" Jezusin, por edhe besimin "e" Jezusit. Cilësitë e besimit të Jezusit në kohët e fundit do të jenë të tyret, dhe kështu do të qëndrojnë besnikë deri në vdekje, ashtu si qëndroi edhe Jezusi.

`Sa besnikë jeni në gjërat e vogla? Çfarë ju tregon kjo se si do të jeni kur të vijnë kohët e persekutimit? (Shikoni Luka 16:10).`