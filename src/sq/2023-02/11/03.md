---
title: 'Beteja Kozmike'
date: 05/06/2023
---

`Lexoni Mateu 27:45-50. Çfarë mësojmë këtu në lidhje me atë që Krishti përjetoi në kryq? Çfarë donte të thoshte Jezusi kur i thotë Zotit pse e kishte braktisur, dhe si na ndihmon kjo skenë të kuptojmë se çfarë do të thotë të "kesh besimin e Jezusit"?`

I kryqëzuar, i rrethuar nga errësira, duke mbajtur fajin, turpin, dhe dënimin e mëkateve të botës, dhe i izoluar nga ndjesia e dashurisë së Atit të Tij, Jezusi u mbështet mbi marrëdhënien që kishte me Atin përgjatë jetës së Tij. Me fjalë të tjera, përgjatë një jete ku mbështetej plotësisht mbi Atin, edhe gjatë kohëve të mira, Jezusi ishte përgatitur për kohët më të vështira, madje edhe në kryq. Shpëtimtari besoi, edhe kur të gjithë përreth Tij dhe situatat hidhnin mbi Të dyshim. Edhe kur dukej sikur Perëndia e kishte braktisur, Jezusi nuk u dorëzua.

"Mes errësirës së tmerrshme, në pamje si i braktisur nga Perëndia, Krishti piu pikat e fundit në kupën e mjerimit të njerëzimit. Në ato orë të frikshme Ai u mbështet tek evidencat e pranimit të Atit të Tij që ju dhanë... Me anë të besimit, Krishti doli fitimtar" - Ellen G. White, Triumfi i Krishtit, f. 277.

Besimi i Jezusit është një besim kaq i thellë, kaq besues, kaq i përkushtuar, sa të gjithë demonët në kozmos dhe gjithë vuajtjet në tokë nuk mundën ta trondisnin. Është një besim që beson kur nuk mund të shohësh, beson kur nuk mund të kuptosh, qëndron kur nuk ke ku të mbahesh. "Besimi i Jezusit" është në vetvete një dhunti që marrim me anë të besimit dhe që do të na mbajë gjatë krizave që do të vijnë. Është "besimi i Jezusit", që banon në zemrat tona, i cili na mundëson të adhurojmë Krishtin në mënyrë supreme dhe të rezistojmë me qëndrueshmëri kur damka e bishës tek Zbulesa të imponohet.

Megjithatë, nuk është diçka që 'bie nga qielli'. Njerëzit e Perëndisë kanë mësuar të jetojnë me besim, ditë mbas dite, që tani. Në kohë të mira, dhe kohë të vështira, kur Zoti ndihet pranë, dhe kur Zoti duket shumë larg - nuk ka rëndësi. "I drejti do të jetojë me anë të besimit" (Gal. 3:11; shiko gjithashtu Hab. 2:4). Koha e përgatitjes është tani. Çdo mundim tani, nëse mbahet me besim, mund të japë fruta të çmuara në jetët tona.

`Mendoni për një kohë kur jeta dukej sikur thërrmohej përreth jush dhe e vetmja gjë që ju kishte ngelur ishte besimi juaj. Si ia dolët mbanë? Çfarë mësimesh nxorët? Çfarë keni përjetuar që mund të ndihmojë të tjerët, që ndoshta po kalojnë situata të ngjashme?`