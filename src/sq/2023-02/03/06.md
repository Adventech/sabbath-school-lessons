---
title: 'Një Lëvizje Misioni'
date: 13/04/2023
---

Përmes studimeve të thelluara të Biblës, pionierët Adventistë rriteshin në kuptimin e rëndësisë së këtyre mesazheve. Ata ndjenin se Zoti kishte një mesazh të krijuar posaçërisht për këtë brez - një mesazh urgjent për kohët e fundit që i duhej shpallur çdo kombi, fisi, gjuhe dhe populli, në mënyrë që ta përgatiste botën për kthimin e Krishtit. Mesazhet e tre engjëjve kanë qenë motivimi i misioneve Adventiste që në fillim.

Në 1874, Konferenca e Përgjithshme dërgoi misionarët e parë në Europë. Ellen G. White e quajti John Andrews "njeriu më i aftë në mesin tonë". Andrews fliste të paktën shtatë gjuhë, mund ta thoshte Dhiatën e Re përmendësh, dhe njihte shumicën e Dhiatës së Vjetër. Ishte një akademik i shkëlqyer, një shkrimtar krijues, një predikues i fuqishëm, dhe një teolog kompetent.

Përse ta dërgosh një njeri të tillë në një vend ku kishte shumë pak besimtarë? Përse të dërgosh "njeriun më të aftë" që ke në një mision të panjohur? Dhe përse ai pranoi? Gruaja i kishte vdekur disa vite më parë. Përse do të donte të linte familjen dhe miqtë e tij në Amerikë dhe të lundronte me dy fëmijët e tij drejt një toke të panjohur, duke rrezikuar gjithçka për kauzën e Krishtit?

Ka vetëm një arsye. Ai besoi se Jezusi po vinte shumë shpejt, që mesazhi i të vërtetave të kohëve të fundit duhej t'i shpallej gjithë botës.

Përgjatë historisë sonë, më të mençurit dhe më të mirët tanë kanë udhëtuar në gjithë skajet e tokës për të shpallur mesazhin e Perëndisë për ditët e fundit. Ata ishin mësues, personel mjekësor, pastorë, fermerë, mekanikë, zdrukthtarë dhe tregtarë. Disa ishin punonjës të denominacionit, por shumë prej tyre nuk ishin. Ishin njerëz që besonin se Jezusi po vinte shumë shpejt.

`Lexoni Zbulesën 14:6, Veprat 1:8, dhe Mateun 24:14. Çfarë ngjashmërish shikoni në këto vargje?`

Predikimi i ungjillit të përjetshëm i tejkalon kufijtë gjeografikë. Depërton në zonat më të thella. Fiton njerëz nga gjithë gjuhët dhe kulturat. Përfundimisht, do ndikojë në gjithë botën. Sa mahnitëse të dish se mesazhi ynë, deri tani, ka arritur në më shumë se 210 nga 235 shtete të botës, që njihen nga Kombet e Bashkuara.

`Çfarë roli mund të luani ju, dhe si mund ta luani edhe më mirë këtë rol, duke ndihmuar në shpalljen e mesazhit të tre engjëjve çdo "kombi, fisi, gjuhe dhe populli"?`