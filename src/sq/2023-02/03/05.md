---
title: 'Në Gjithë Botën'
date: 12/04/2023
---

`Lexoni sërish Zbulesa 14:6 Deri ku arrin shpallja e ungjillit të përjetshëm, dhe pse kjo përgjigje është e rëndësishme për ne dhe misionin tonë si kishë?`

Sipas mesazhit urgjent të kohëve të fundit të këtyre tre engjëjve, "ungjilli i përjetshëm" do t'i shpallet çdo kombi, fisi, gjuhe dhe populli. Këtu kemi një mision kaq të madh, kaq fisnik, kaq të gjerë, dhe kaq gjithëpërfshirës. Kërkon përpjekjet tona më të mira dhe përkushtimin tonë total. Na drejton nga shqetësimet për veten dhe interesat tona tek pasioni për t'i shërbyer Krishtit. Na frymëzon me diçka më të madhe se vetja dhe na drejton nga shtigjet e ngushta të mendjes drejt një vizioni më të gjerë.

`Lexoni Mateu 28:19, 20. Si lidhen këto vargje me mesazhin e engjëllit të parë?`

Në librin e tij, Në Kërkim për më Shumë: Të Jetosh për Diçka më të Madhe se Vetja, Paul David Tripp diskuton nevojat psikologjike të çdo njeriu për të qenë pjesë e diçkaje më të madhe se vetja: "Qeniet njerëzore u krijuan për të qenë pjesë e diçkaje më të madhe se jetët e tyre. Mëkati na bën që jetët tona të tkurren sipas masës sonë. Hiri i Krishtit na është dhënë që të na shpëtojë nga kufijtë klaustrofobikë të mbretërive tona të vogla vetjake dhe të na çlirojë për të jetuar sipas qëllimeve të përjetshme dhe pëlqimeve të mbretërisë së Perëndisë" - B&B Media Group, "Të Jetosh për Diçka më të Madhe se Vetja", n.d., https://www.cbn.com/entertainment/books/questformore.aspx?mobile=false&u=1&option=print.

Nuk ka gjë më frymëzuese, më përmbushëse, më shpërblyese sesa të jesh pjesë e një lëvizjeje hyjnore, të ngritur në mënyrë providenciale nga Zoti për të arritur një objektiv shumë më të madh, më të gjerë sesa mund të arrijë ndonjëherë qenia njerëzore e vetme. Mandati i dhënë nga Perëndia, që përshkruhet tek Zbulesa 14 është detyra më e madhe që i është dhënë ndonjëherë kishës së Tij. Është një apel i përjetshëm që ta dorëzojmë jetën tonë në detyrën më të madhe të qiellit, të shpallim dashurinë e pamasë të Zotit para kthimit të Jezusit.

`Cila ka qenë eksperienca juaj kur jeni përfshirë në diçka më të madhe se vetja? Si ju ndihmon kjo eksperiencë të kuptoni mësimin e kësaj dite? Gjithashtu, a ka gjë më të lartë sesa të përdoresh nga Krijuesi i kozmosit për të sjellë një ndryshim të përjetshëm në univers?`