---
title: 'Një Libër Shprese plot Hir'
date: 09/04/2023
---

Kur shumica e njerëzve mendojnë për Zbulesën, librin e fundit të Biblës, nuk mendojnë për hirin e Perëndisë. Kur konsiderojnë mesazhin e Zotit për ditët e fundit, mendimet e tyre shpesh kthehen menjëherë tek kafshët e frikshme, simbolet mistike dhe imazhe të çuditshme. Libri i Zbulesës tremb po aq njerëz sa dhe inkurajon, dhe kjo për fat të keq, mbasi në të vërtetë është plot e përplot me hir dhe shpresë. Pra, edhe në mes të kafshëve të frikshme dhe paralajmërimeve për persekutim dhe kohë të vështira që na presin, Zoti ende na jep arsye për t’u gëzuar në shpëtimin e Tij.

`Lexoni Zbulesa 1:1 - 3 dhe Zbulesa 14:6. Si këto vargje së bashku na tregojnë jo vetëm për librin e Zbulesës, por edhe për "ungjillin e përjetshëm"?`

Zbulesa është e gjitha rreth Jezusit. Është mesazhi i Tij për popullin e Tij dhe veçanërisht i aplikueshëm për kishën e Tij në ditët e fundit. Është një mesazh i mbushur me hir dhe shpresë për kohët e fundit. Përgjatë librit, Krishti përshkruhet si Qengji i therur, dhe një premtim ju jepet atyre që e lexojnë, kuptojnë dhe mbajnë të vërtetat e zbuluara.

Sipas Zbulesës 1:5, 6, Jezusi është Ai që "na deshi dhe na lau nga mëkatet tona në gjakun e Tij, dhe na bëri mbretër dhe priftër për Perëndinë dhe Atin e tij". Në Krishtin ne jemi të falur. Hiri fal të kaluarën tonë, fuqizon të tashmen tonë, dhe jep shpresë për të ardhmen tonë. Pra, në Krishtin çlirohemi nga paga dhe pushteti i mëkatit, dhe një ditë së shpejti do të çlirohemi nga prezenca e mëkatit. Ky është mesazhi i librit të fundit të Biblës, Zbulesës.

Gjithashtu është një mesazh urgjent, së pari i paraqitur si një engjëll që fluturon me shpejtësi përmes qiellit dhe që ka "ungjillin e përjetshëm".

Ungjillin? Shpëtimin me anë të besimit në Krishtin? Vdekja shlyese e Krishtit për ne? Premtimi i jetës së përjetshme, jo për shkak se çfarë kemi bërë ne, por për shkak të asaj që bëri Krishti për ne? E gjithë kjo gjendet në fillim të mesazhit të tre engjëjve? Ekzaktësisht!

Nuk është çudi pra, se janë mesazhe të mbushura plot hir dhe shpresë dhe premtime për ne që jemi qenie të thyera dhe të vuajtura.

`Megjithëse është e lehtë të fokusohesh tek bishat dhe paralajmërimet për ditët e fundit, siç përshkruhen te Zbulesa, si mund të mësojmë të ruajmë balancën tek të gjitha këto, që padyshim, janë mesazhet më të rëndësishme të Zbulesës: vdekja vet-sakrifikuese e Krishtit për të na shpëtuar?`