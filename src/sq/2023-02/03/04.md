---
title: 'Një Histori Hiri'
date: 11/04/2023
---

Tre mesazhet e engjëjve janë një histori hiri. Janë historia e dashurisë së pamasë të Shpëtimtarit - një histori e Jezusit që na do kaq shumë sa do përjetonte vetë ferrin në vend që të linte ndonjë prej nesh të humbiste. Janë historia e dashurisë së pakufi, të paimagjinueshme, të pakapshme, të pavdekshme, të pafundme.

Zoti asnjëherë nuk mund të kapet në befasi. Ai nuk ndryshon nga fryn era e zgjedhjeve njerëzore. Siç e kemi parë, plani i Tij për të na shpëtuar nga sundimi i mëkatit nuk ishte një mendim që erdhi mbasi mëkati nxori kokën e vetë të shëmtuar. Zoti nuk u zu në befasi nga drama e tmerrshme e mëkatit.

`Lexoni Zbulesën 13:8 dhe 1 Pjetrit 1:18 - 20. Çfarë na mësojnë këto vargje në lidhje me planin e shpëtimit?`

Fraza "ungjilli i përjetshëm" tek Zbulesa 14:6 flet për të kaluarën, të tashmen, dhe të ardhmen. Kur Zoti krijoi njerëzimin me kapacitetin për të bërë zgjedhje morale, Ai e priste që ata mund të bënin zgjedhjet e gabuara. Mbasi krijesat e Tij kishin aftësinë të zgjidhnin, kishin edhe mundësinë të rebeloheshin ndaj natyrës së Tij të dashur. E vetmja mënyrë për ta shmangur këtë realitet ishte të krijonte qenie robotike të kontrolluara dhe manipuluara nga ndonjë plan kozmik. Besnikëria e detyruar është kundër vetë natyrës së Perëndisë. Dashuria kërkon zgjedhje, dhe kur qenieve ju jepet fuqia e zgjedhjes, ekziston edhe mundësia për të bërë zgjedhjet e gabuara. Prandaj, plani i shpëtimit u hartua në mendjen e Perëndisë para se prindërit tanë të parë të rebeloheshin në Eden.

"Plani i shpengimit tonë nuk ishte një rishqyrtim, një plan i hartuar mbas rënies së Adamit. Ishte zbulesa e 'misterit, që ishte mbajtur në heshtje prej kohësh të pasosur' - Romakët 16:25. Ishte një shpallje e parimeve që prej përjetësisë kanë qenë themeli i fronit të Perëndisë" Ellen G. White, Dëshira e Kohërave, f. 22.

"Ungjilli i përjetshëm" flet jo vetëm për të shkuarën dhe të tashmen - por është baza e shpresës të së ardhmes. Flet për të jetuarin përjetësisht me Atë, që i lëngon zemra të jetë me ne përgjithmonë.

`Lexoni Efesianët 1:4 Mendoni se çfarë do të thotë se para "themelimit të botës", ju jeni "zgjedhur" të shpëtoheni në Krishtin. Pse kjo e vërtetë është kaq inkurajuese?`