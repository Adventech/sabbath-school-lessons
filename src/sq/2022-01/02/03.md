---
title:  Jezusi është Ndërmjetësi ynë
date:  03/01/2022
---

Një koncept interesant i teologjisë së Dhiatës së Vjetër është se mbretëria e premtuar Davidiane do të përfaqësonte kombin para Zotit.

Krahasoni Eksodi 4:22, 23 me 2 Samuelit 7: 12-14; Ligji i Përtërirë 12: 8–10 me 2 Samuelit 7: 9–11; dhe Ligji i Përtërirë 12:13, 14 me Psalmin 132: 1–5, 11–14. Çfarë premtimesh për Izraelin do të përmbusheshin nëpërmjet mbretërisë së premtuar Davidiane?

Izraeli ishte biri i Perëndisë dhe Perëndia do t'u jepte atyre një vend ku do të pushonin nga armiqtë e tyre. Zoti gjithashtu do të zgjidhte një vend midis tyre ku do të vendosej emri i Tij. Këto premtime për Izraelin u transferuan tek mbreti David. Ai do të birësohej si bir i Perëndisë, Zoti do t'i jepte pushim nga armiqtë e tij dhe ai do të ndërtonte një tempull për Perëndinë në Sion, ku do të vendosej emri i Zotit. Kjo do të thotë që Zoti do t'i përmbushte premtimet e Tij drejtuar Izraelit nëpërmjet mbretit David. Mbreti David do të përfaqësonte Izraelin përpara Zotit.

Futja e një përfaqësuesi në marrëdhënien midis Perëndisë dhe Izraelit bëri të mundur përjetësimin e marrëdhënies së tyre besëlidhëse. Besëlidhja e Moisiut kërkonte besnikërinë e të gjithë Izraelit për të marrë mbrojtjen dhe bekimet e Perëndisë (shih Jozueu 7: 1–13). Besëlidhja Davidiane, megjithatë, siguroi bekimet besëlidhëse të Zotit mbi Izraelin nëpërmjet besnikërisë së një personi, pra “mbretit David”.

Fatkeqësisht, pjesa më e madhe e pasuesve të mbretit David nuk ishin besnikë dhe Perëndia nuk mund ta bekonte Izraelin ashtu siç donte. Dhiata e Vjetër është e mbushur me tregime se sa të pabesë ishin në të vërtetë shumë prej atyre mbretërve.

Lajmi i mirë është se Perëndia dërgoi Birin e Tij të lindte si Biri i Davidit, dhe Ai ka qenë plotësisht besnik. Prandaj, Zoti ishte në gjendje të përmbushte tek Ai të gjitha premtimet që Ai i bëri popullit të Tij. Kur Zoti e bekoi mbretin, i gjithë populli i tij ndau përfitimet. Kjo është arsyeja pse Jezusi është Ndërmjetësi i bekimeve të Zotit për ne. Ai është Ndërmjetësi në atë që Ai është kanali nëpër të cilin rrjedh bekimi i Zotit. Shpresa jonë përfundimtare e shpëtimit gjendet vetëm tek Jezusi dhe atë që Ai ka bërë për ne.

`Mendoni sa shpesh keni qenë jo besnikë i besëlidhjes suaj. Çfarë na mëson kjo se si duhet të mbështetemi vetëm tek Jezusi për shpëtim?`