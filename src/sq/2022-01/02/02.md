---
title:  Jezusi është Mbreti ynë
date:  02/01/2022
---

Çështja kryesore e Hebrenjve është se Jezusi është Sundimtari, i cili është ulur në të djathtë të Atit (Heb. 8: 1). Si Perëndi, Jezusi ka qenë gjithmonë sundimtari i universit. Por, kur Adami dhe Eva mëkatuan, Satanai u bë sunduesi i kësaj bote (Gjoni 12:31; Gjoni 14:3; Gjoni 16:11). Jezusi, megjithatë, erdhi dhe e mundi Satanin në kryq, duke rimarrë të drejtën për të sunduar ata, që e pranojnë Atë si Shpëtimtarin e tyre (Kol. 2: 13–15).

Dy kapitujt e parë të Hebrenjve përqendrohen veçanërisht në kurorëzimin e Jezusit si Mbret.

`Lexoni Hebrenjve 1: 5–14. Çfarë po ndodh këtu?`

Këto vargje janë sistemuar në tri pjesë. Çdo pjesë prezanton një aspekt të ceremonisë së kurorëzimit të Birit. Së pari, Perëndia e emëron Jezusin si Birin e Tij mbretëror (Heb. 1: 5). Së dyti, Zoti e prezanton Birin në oborrin qiellor, i cili e rrethon dhe e adhuron Atë (Heb. 1: 6, 8), ndërsa Zoti shpall sundimin e përjetshëm të Birit (Heb. 1: 8–12). Së treti, Perëndia vendos në fron Birin - dhe i jep pushtetin (Heb. 1:13, 14).

Një nga mesazhet më të rëndësishme të Dhiatës së Re është se me Jezusin Perëndia përmbushi premtimet e Tij ndaj Davidit (shih 2 Sam. 7: 8–16 dhe Luka 1: 30–33). Jezusi lindi nga linja e Davidit në qytetin e Davidit (Mat. 1: 1–16; Luka 2:10, 11). Gjatë shërbesës së Tij njerëzit shpesh e quanin "bir i Davidit". Ai u ekzekutua nën akuzën se Ai pretendonte se ishte "mbreti i Judenjve" (Mat. 27:37). Pjetri dhe Pali predikuan se Jezusi ishte ringjallur nga vdekja në përmbushje të premtimeve që i kishte bërë Davidit (Veprat 2: 22–36; Veprat 13: 22–37). Dhe Gjoni e identifikoi Jezusin si "Luani i fisit të Judës" (Zbulesa 5: 5).

Hebrenjtë, natyrisht, pajtohen. Perëndia i ka përmbushur premtimet e Tij drejtuar Davidit në Jezusin: Perëndia i dha atij një "emër" të madh (Heb. 1: 4), e adoptoi atë si Birin e Tij (Heb. 1: 5), vendosi fronin e Tij përgjithmonë (Heb. 1: 8 –12), dhe e uli në "të djathtën" e Tij (Heb. 1:13, 14). Për më tepër, sipas Hebrenjve 4, Jezusi i drejtoi njerëzit për tek prehja e Perëndisë dhe na kujton se Jezusi është ndërtuesi i shtëpisë së Perëndisë (Heb. 3: 3, 4).

Jezusi, pra, është sundimtari legjitim dhe besnik ndaj nesh, i cili është përfshirë në një luftë të vazhdueshme me Satanin, uzurpatorin.

`Si mund të marrim ngushëllim, veçanërisht mes sprovave, duke ditur se Jezusi është sundimtari i universit?`