---
title:  E Re dhe e Rinovuar
date:  14/02/2022
---

Krahasoni Hebrenjve 8: 10–12 me Ligjin e Përtërirë 6: 4–6; Ligjin e Përtërirë 30: 11–14 dhe Jeremia 31: 31–34. Çfarë na mëson kjo për natyrën e besëlidhjes së re?

Premtimi i një besëlidhjeje të re tek Hebrenjtë i referohet Jeremias. Sipas Jeremias, premtimi i Perëndisë për një besëlidhje të re ishte në fakt një rinovim i besëlidhjes, që Ai kishte bërë së pari me Izraelin nëpërmjet Moisiut (Jer. 31: 31–34). Mund të argumentohet, pra, se Jeremia 31 nuk po fliste saktësisht për një besëlidhje "të re", por për një "rinovim" të besëlidhjes fillestare me Izraelin. Në fakt, fjala hebraike për “të re”, hadashah, mund të ketë kuptimin e "rinovimit" dhe "të ri".

Çështja me besëlidhjen e vjetër ishte se njerëzit e thyen atë (Heb. 8: 8, 9). Besëlidhja nuk ishte e gabuar, por njerëzit ishin të tillë. Nëse Izraeli do të kishte parë përmes simboleve Mesinë që po vinte dhe do të kishin besuar në Të, besëlidhja nuk do të ishte thyer. Megjithatë, për të qenë të drejtë, kishte shumë besimtarë gjatë historisë izraelite, në të cilët u përmbushën qëllimet e besëlidhjes dhe që kishin ligjin në zemrat e tyre (Psa. 37:31; Psa. 40: 8; Psa. 119: 11; Isa 51: 7).

E, ndërsa besëlidhja e re është një përtëritje e besëlidhjes së vjetër, ka një kuptim në të cilën ajo është, me të vërtetë, e re. Premtimi i Jeremias për një "besëlidhje të re" nuk parashikonte thjesht një rinovim të kushteve që ekzistonin para ekzilit, të cilat ishin thyer dhe rinovuar disa herë, sepse kombi kishte rënë disa herë në apostazi. Dhe kjo, sepse njerëzit thjesht nuk ishin të gatshëm të mbanin besëlidhjen me Perëndinë (Jer. 13:23).

Kështu, Perëndia premtoi se do të bënte një "gjë të re" (Jer. 31:22). Besëlidhja nuk do të ishte si besëlidhja që Perëndia kishte bërë "me etërit e tyre" (Jer. 31:32). Për shkak të mosbesimit të njerëzve, premtimet që Perëndia bëri nën besëlidhjen e Moisiut nuk u përmbushën kurrë. Tani, në sajë të garancisë së dhënë nga Biri (Heb. 7:22), Perëndia do të përmbushte qëllimet e besëlidhjes së Tij. Perëndia nuk e ndryshoi ligjin e Tij dhe nuk i uli standartet e Tij; në vend të kësaj, Ai dërgoi Birin e Tij si një garanci për premtimet e besëlidhjes (Heb. 7:22; Heb. 6: 18–20). Kjo është arsyeja pse kjo besëlidhje nuk ka mallkime. Ka vetëm bekime, sepse Jezusi e përmbushi atë në mënyrë të përsosur.

`Lexoni 2 Timoteut 2:13. Çfarë mund të mësojmë nga besnikëria e Perëndisë ndaj popullit të Tij dhe ndaj planeve të Tij, ndërsa marrim parasysh marrëdhëniet tona me të tjerët dhe planet tona?`