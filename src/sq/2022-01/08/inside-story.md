---
title:  Histori misioni
date:  18/02/2022
---

#### Histori misionare nga Timori Lindor

Autobusi i mrekullive

Zelindo Gjon Lei, 42 vjeç

Zelindo, 42 vjeç, pronar i një dyqani, në Timorin Lindor, iu lut Perëndisë për një autobus, ku nuk pihej duhan, në ishullin e Oqeanit Indian.

“Perëndi, unë e lashë duhanin, të pirën dhe ngrënien e disa ushqimeve,” tha ai. “Nuk shes cigare, alkool, kafe apo çaj. Por njerëzit ende përdorin duhan dhe pijnë alkool. Të lutem më ndihmo. Dua të blej një autobus, ku nuk pihet duhan, që njerëzit të udhëtojnë pa tym.”

Zelindo, mori në telefon motrën e tij, që banonte në qytetin Surabaja, në Indonezi, dhe e pyeti për çmimin e një autobusi. Ajo i dërgoi një mesazh se, zakonisht ata kushtojnë 35.000 dollarë por ajo kishte gjetur një për 31.500 dollarë.

I gëzuar, Zelindo bisedoi me vëllain e tij, Fernando, i cili ofroi të ndihmonte me 10.000 dollarë. Zelindo duhet të paguante një depozitë prej 15.000 dollarësh dhe ai e transferoi këtë shumë, nga kursimet e tij. Tre muaj më vonë, ai dërgoi edhe 6.500 dollarë.

Ai planifikonte të përdorte 10.000 dollarët e vëllait, për të paguar pjesën e fundit, kur autobusi të arrinte në Dili, kryeqytetin e Timorit Lindor, me anije.

Një të diel, në mëngjes, Zelindon e morën në telefon dhe e njoftuan se anija kishte arritur në port dhe ai mund të vinte ta merrte autobusin të nesërmen. Ai duhet të sillte 10.000 dollarët kur të shkonte aty. Ai nuk ishte i shqetësuar sepse vëllai i kishte premtuar.

Atë mbrëmje, Zelindo dhe bashkëshortja, llogaritën të ardhurat e dyqanit, për javën e mëparshme. Zakonisht, të ardhurat ishin 10.000 – 13.000 dollarë por, atë javë, ata numëruan 28.000 dollarë.

Ata panë njëri -tjetrin. “Cfarë po ndodh?” pyeti ai.

Në mëngjes, Zelindo shkoi të takonte vëllain për të marrë lekët. Por Fernando i tha, “Kisha ndërmend të të merrja në telefon por harrova. Nuk mund të t’i jap 10.000 dollarët.”

Zelindo buzëqeshi. Ai ishte i lumtur sepse e kuptoi se Perëndia e kishte ndihmuar. Ai kishte lekë të mjaftueshme, nga dyqani i tij, për të paguar autobusin.

Autobusi, që e ka emrin Shpëtimi, është bërë shumë i njohur, në gjithë ishullin dhe është shumë popullor me gratë shtatzëna dhe gratë me fëmijë. Jo vetëm duhani është i ndaluar, por aty dëgjohet muzikë adhurimi, ndërsa autobusi udhëton midis qyteteve. Një pllakë e madhe, në anë të autobusit, tregon mesazhin e tre engjëjve, të Zbulesës 14, se Jezusi do vijë së shpejti.

“Njerëzit e duan autobusin,” tha Zelindo. “Ata e duan sepse askush nuk lejohet të pijë duhan.”

Edhe policia ka dhënë aprovimin e saj. Një ditë, një anëtar i kishës e mori Zelindon në telefon, nga Baukau, qyteti i dytë nga madhësia i Timorit Lindor, dhe i tregoi se policia kishte qënë në stacionin e autobusave.

“Duhet të jini si ky autobusi Shpëtim. Ata nuk lejojnë njeri të pijë duhan. Duhet të ndiqni shembullin e tyre.”

Njerëzit i kanë kërkuar Zelindos të ofrojë shërbim në qytete të tjera. Zelindo përgjigjet se ai po lutet që Perëndia ta ndihmojë të blejë një autobus të dytë.

Nëpërmjet ndikimit të Zelindos, pesë njerëz po përgatiten të pagëzohen.

“Perëndia po e bekon punën time,” tha ai. “E falenderoj Perëndinë sepse mund t’i drejtoj njerëzit tek Ai, nëpërmjet autobusit dhe dyqaneve.”

Ofertat tuaja të Sabatit të 13të, në vitin 2015, ndihmuan për të hapur shkollën e vetme Adventiste në kryeqytetin e Timorit Lindor, Dili. Një pjesë e ofertave të këtij tremujori do të ndihmojë në ndërtimin e një konvikti. Në ishull me 1.3 milion banorë, ka vetëm 700 Adventistë, dhe shkolla – ashtu si autobusi i Zelindos – luan një rol të rëndësishëm në ndarjen e Jezusit.

Fakte të shpejta

-	Timori Lindor mbulon gjysmën lindore të ishullit Timor, një pjesë të vogël në bregun veriperëndimor dhe dy ishuj të vegjël Atauro dhe Jako. Pjesa perëndimore e ishullit është pjesë e Indonezisë. Sipërfaqja e Timorit Lindor është 14.874 km2.