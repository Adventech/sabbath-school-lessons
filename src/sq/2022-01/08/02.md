---
title:  Nevoja për një Besëlidhje të Re
date:  13/02/2022
---

`Lexoni Hebrenjve 7: 11-19. Pse ishte e nevojshme një besëlidhje e re?`

Sipas Hebrenjve, fakti që Jezusi u emërua prift sipas urdhrit të Melkizedekut nënkuptonte që një besëlidhje e re ishte përuruar. Besëlidhja e vjetër ishte dhënë në bazë të priftërisë Levite (Heb. 7:11). Priftërinjtë Levitë vepruan si ndërmjetës midis Perëndisë dhe Izraelit dhe ligji përjashtoi këdo tjetër nga priftëria. Autori konkludon, pra, se një ndryshim i priftërisë nënkupton një ndryshim të ligjit të priftërimit, si dhe ndryshimin e besëlidhjes (Heb. 7:12, 18, 19).

Çështja me besëlidhjen e vjetër ishte se ajo nuk mund të siguronte përsosmëri (Heb. 7:11). Pali po flet për priftërinë Levite dhe shërbesën e saj (flijimet, festat, etj.). Sakrificat e kafshëve të ofruara nëpërmjet tyre nuk mund të siguronin pastrim të vërtetë, të plotë nga mëkati, as afrim tek Perëndia (Heb. 10: 1–4; Heb. 9:13, 14; Heb. 10: 19–23).

Fakti që një besëlidhje e re ishte e nevojshme nuk do të thotë se Perëndia ishte i padrejtë me Izraelin kur u dha besëlidhjen e vjetër. Shërbesa levitike dhe shërbesat e tabernakullit u krijuan për t'i mbrojtur ata nga idhujtaria dhe për t'i drejtuar ata për tek shërbesa e ardhshme e Jezusit. Hebrenjtë theksojnë se sakrificat ishin "një hije e gjërave të mira që do të vijnë" (Heb. 10: 1).

Duke i drejtuar ata drejt Jezusit, sakrificat duhet t'i kishin ndihmuar njerëzit të vendosnin shpresën dhe besimin tek "qengji i Perëndisë që heq mëkatin e botës" (Gjoni 1:29; krahaso me Isaia 53). Kjo është e njëjta çështje që prek Pali kur shprehet se ligji ishte "mësuesi ynë për të na çuar tek Krishti, në mënyrë që të shfajësohemi me anë të besimit" (Gal. 3:24) ose se "Krishti është përfundimi i ligjit për shfajësimin e kujtdo që beson” (Rom. 10: 4).

Me fjalë të tjera, as Dhjetë Urdhërimet, aq të mira dhe të përsosura sa janë, nuk mund të japin shpëtim (Rom. 3: 20–28; Rom. 7: 12-14). Ato sigurojnë një standard të përsosur të drejtësisë, por nuk japin drejtësi, është si të shihesh në pasqyrë dhe të shpresosh që të të fshihen rrudhat e moshës. Për drejtësinë e përsosur, ne kemi nevojë për Jezusin si Zëvendësuesin tonë.

`Pse ligji nuk mund të na shpëtojë? Në fund të fundit, nëse i mbajmë të gjitha urdhërimet dhe i mbajmë në mënyrë perfekte- përse nuk mund të na shpëtojnë ato?`