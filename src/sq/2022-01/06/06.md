---
title:  Një prift pa mëkat
date:  03/02/2022
---

`Lexoni Hebrenjve 7:26. Cilat janë pesë karakteristikat e Jezusit në këtë fragment?`

Jezusi ishte "i shenjtë". Kjo do të thotë se Jezusi ishte pa faj në marrëdhënien me Perëndinë (Heb. 2:18; Heb. 4:15; Heb. 5: 7, 8). Përkthimi në greqishten e vjetër i Dhiatës së Vjetër përdor të njëjtin term grek për të përcaktuar ata që ruajnë marrëdhënien e tyre të besëlidhjes me Perëndinë dhe me të tjerët.

Jezusi ishte «i pastër». Ai mbeti i pastër dhe i paprekur nga e keqja, pavarësisht se u tundua në "të gjitha pikat" (Heb. 4:15; Heb. 2:18). Pafajësia e përsosur e Jezusit është e rëndësishme për priftërinë e Tij. Besëlidhja e vjetër përcaktonte se viktimat, që sakrifikoheshin duhej të ishin "pa të meta", që të ishin të pranueshme për Perëndinë (Lev. 1: 3, 10, etj.). Bindja e përsosur e Jezusit gjatë jetës së Tij tokësore bëri të mundur që Ai të ofronte Veten si një sakrificë e pranueshme për Perëndinë (Heb. 9:14).

Jezusi u “nda nga mëkatarët” kur u ngjit në qiell. Koha e foljes greke shpjegon që kjo është një gjendje aktuale për Jezusin, e cila filloi në një moment të caktuar kohor. Jezusi duroi armiqësinë nga mëkatarët gjatë jetës së Tij tokësore, por Ai ishte fitimtar dhe më pas u ul në të djathtën e Perëndisë (Heb. 12: 2, 3). Jezusi është gjithashtu "i ndarë nga mëkatarët" në atë që Ai ishte krejtësisht pa mëkat (Heb. 4:15).

Jezusi u “lartësua. I lartësuar mbi qiejt”. Do të thotë që Jezusi është lartësuar mbi gjithçka që ekziston dhe, prandaj, Ai është një me Perëndinë. Në Psalmet, Perëndia është ai që është "lartësuar mbi qiejt" (Ps. 57: 5, 11; Ps. 108: 5).

Jezusi ishte plotësisht njerëzor, por Ai nuk ishte një qenie njerëzore mëkatare si ne (Heb. 2: 14-16; Heb. 4:15). Jezusi është i përsosur, jo thjesht sepse Ai nuk mëkatoi, por, sepse Ai nuk u korruptua nga mëkati si ne.

Megjithatë, për shkak se Ai ishte plotësisht njerëzor, Ai është gjithashtu shembulli ynë. Ai na tregon se si të drejtojmë garën e jetës (Heb. 12: 1–4). Ai është shembulli që ne duhet të ndjekim (1 Pjet. 2: 21–23). Për shkak se Ai është "i shenjtë, i pafajshëm, pa njolla, i ndarë nga mëkatarët" (Heb. 7:26), Ai është Shpëtimtari ynë, dhe ne gjithashtu mund të pasqyrojmë karakterin e Tij.

`Edhe pse Jezusi ishte një qenie njerëzore si ne, Ai kurrë nuk mëkatoi. Si mund ta thellojmë mendimin tonë rreth kësaj gjëje të mahnitshme? Mendoni se sa i shenjtë duhet të jetë Ai! Atëherë, pse premtimi i shenjtërisë së Tij, që na është transmetuar neve me anë të besimit, duhet të na sigurojë për shpëtimin?`