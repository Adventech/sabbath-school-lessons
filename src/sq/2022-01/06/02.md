---
title:  Një prift, që përfaqëson qeniet njerëzore
date:  30/01/2022
---

`Lexoni Hebrenjve 5: 1–10. Cili është roli i priftërimit dhe, sipas këtij fragmenti, si e përmbush Jezusi atë rol?`

Qëllimi themelor i një prifti është të ndërmjetësojë midis njerëzve mëkatarë dhe Zotit. Priftërinjtë u caktuan nga Zoti për të shërbyer në emër të qenieve njerëzore; prandaj, ata duhej të ishin të mëshirshëm dhe të kuptonin dobësitë njerëzore.

Në Hebrenjve 5: 5–10, Pali tregon se Jezusi i përmbush në mënyrë të përsosur ato qëllime: Perëndia e emëroi atë (Heb. 5: 5, 6) dhe, Ai gjithashtu, na kupton, sepse Ai po ashtu ka vuajtur sikurse të gjitha qeniet njerëzore (Heb. 5: 7, 8).

Ka disa dallime të rëndësishme. Jezusi nuk u “zgjodh nga njerëzit” (Heb. 5: 1). Në vend të kësaj, Jezusi adoptoi natyrën njerëzore në mënyrë që, ndër të tjera, të shërbente si prift në emrin tonë. Jezusi nuk ofroi sakrifica për mëkatet e Tij (Heb. 5: 3), por vetëm për mëkatet tona, sepse Ai ishte pa mëkat (Heb. 4:15, Heb. 7: 26–28).

Hebrenjtë thonë se Jezusi iu lut "Atij që ishte në gjendje ta shpëtonte nga vdekja dhe u dëgjua" (Heb. 5: 7). Hebrenjtë po i referoheshin vdekjes së dytë, nga e cila Perëndia e shpëtoi Jezusin kur e ringjalli (Heb. 13:20). Hebrenjtë thonë gjithashtu se Jezusi "mësoi bindjen përmes asaj që pësoi" (Heb. 5: 8). Bindja ishte diçka e re për Jezusin, jo sepse Ai ishte i pabindur, por, sepse Ai ishte Perëndi. Si sovran mbi universin, Jezusi nuk iu bind askujt; përkundrazi, të gjithë iu bindën Atij.

Vuajtjet dhe vdekja e Jezusit në kryq janë një pjesë thelbësore e shërbesës së Tij priftërore. Vuajtjet nuk e përsosën Jezusin në kuptimin që Ai u përmirësua moralisht ose etikisht. Vuajtjet nuk e bënë Atë të mëshirshëm. Përkundrazi, Jezusi erdhi në këtë tokë, sepse Ai ishte gjithmonë i mëshirshëm, prandaj Ai kishte dhembshuri për ne (Heb. 2:17). Ajo që do të thotë libri Hebrenjtë është se përmes vuajtjeve u shpreh dhe u zbulua vërtet realiteti i dashurisë vëllazërore të Jezusit, vërtetësia e natyrës së Tij njerëzore dhe thellësia e nënshtrimit të Tij, si përfaqësues i njerëzimit ndaj vullnetit të Atit. Ai u "përsos" në kuptimin që vuajtjet e Tij e kualifikuan atë të ishte Kryeprifti ynë. Ishte jeta e Tij e bindjes së përsosur, dhe më pas vdekja e Tij në kryq, të cilat përbëjnë ofertën e flijimit që Jezusi paraqiti para Atit si prifti ynë.

`1 Pjetrit 2: 9 thotë se ne jemi «një priftëri mbretërore». Çfarë ju thotë jeta e Jezusit në mënyrën se si duhet të jetë marrëdhënia juaj me qeniet e tjera njerëzore, duke patur parasysh që ne jemi në këtë rol të shenjtë?`