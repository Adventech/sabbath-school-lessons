---
title:  Histori misioni
date:  04/02/2022
---

#### Histori misionare nga Timori Lindor

Të rrahurat forcojnë besimin tënd

Elizita Da Silva, 37 vjeç

Një ditë, motra ime më mori në telefon, e gëzuar.

“Motër,” tha ajo. “Po studioj Biblën dhe mësimet janë shumë të mira. Eja dhe mund të studiojmë bashkë, me misionarët.”

Kur dëgjova entuziazmin në zërin e motrës sime, u bëra kurioze dhe u takova me të dhe një çift të martuar, Juliana dhe Luis, që ishin punonjës Biblikë.

“Ju lutem, më mësoni rreth Biblës,” u thashë.

Unë studioja në një universitet në Dili, kryeqytetin e Timorit Lindor. Motra ime, Ermelinda, studionte në shkollën e mesme, në të njëjtin qytet. Ne vinim nga një fshat i vogël.

E studiova Biblën me atë çift pothuajse çdo ditë. Mësimet Biblike më magjepsën. Mësova rreth dashurisë së madhe të Perëndisë për mua. Mësova se një nga mënyrat që unë mund të tregoja dashurinë time për Perëndinë ishte duke e nderuar me trupin tim, përfshirë duke ngrënë ushqime të pastra. Mësova se një mënyrë e madhe për të dashur Perëndinë ishte të mbaja urdhërimet e Tij. Jezusi tha, “Nëse më doni, mbani urdhërimet e mia” (Gjoni 14:15). Isha shumë e interesuar për Dhjetë Urdhërimet. Nuk kisha dëgjuar asnjëherë rreth Urdhërimit të katërt, i cili fillon duke thënë “Kujtoni ditën e Sabatit për ta shenjtëruar” (Eksodi 20:8).

Kur kuptova se Perëndia kurrë nuk e kishte ndryshuar ditën e Tij të shenjtë për të qenë e diela, pyeta çiftin se ku mund të adhuroja në Sabatin e ditës së shtatë.

“Dua ta mbaj Sabatin, por ku mund të shkoj në kishë?” pyeta.

“Kemi një kishë në Dili,” tha Luisi.

“Mund të shkosh atje çdo të shtunë,” tha Juliana.

Ermelinda dhe unë shkuam në kishë bashkë. Pasi shkuam në kishë për dy javë, vendosëm të pagëzoheshim dhe të bëheshim pjesë e Kishës Adventiste.

Vëllezërit tanë më të mëdhenj, u inatosën kur morën vesh se isha larguar nga kisha e familjes. Ata më kërcënonin dhe më godisnin.

“Nuk do studiosh më këtu,” tha njëri vëlla.

“Do të të marrim prapë, në fshat,” tha tjetri.

Vëllezërit më detyruan të lija studimet dhe të kthehesha me ta, në fshat. Ata më detyruan të haja mish derri dhe të shkoja në kishë me ta, të dielë. Isha shumë e trishtuar. Hyja në banjë dhe e kyçja derën, që të mund të lexoja Biblën dhe të lutesha. Por kërcënimet dhe të rrahurat forcuan besimin tim.

Vendosa ta doja Perëndinë me gjithë zemrën time dhe të mbaja urdhërimet e Tij. Kërcënimet dhe të rrahurat zgjatën një muaj.

Fatmirësisht, motra ime arriti të qëndronte në kryeqytet. Ajo më mori në telefon, të më thoshte që Kisha Adventiste po organizonte një progam trajnimi, dy-mujor, për punonjës Biblikë.

Unë doja të isha punonjëse Biblike, më shumë se çdo gjë tjetër. Doja të isha si Juliana dhe Luisi, që më kishin mësuar Biblën. Doja t’u mësoja të tjerëve rreth Perëndisë. Një ditë, u largova nga shtëpia, pa i thënë askujt.

Pas dy muajve trajnim, u bëra punonjëse Biblike. E doja shumë punën time dhe isha shumë e përkushtuar. Lutesha çdo ditë për familjen time dhe veçanërisht për vëllezërit e mi.

Kaluan dy vjet dhe u martova me Reinaldon, i cili është Adventist. Askush nga familja ime nuk erdhi në dasmë.

Falë Perëndisë, familja ka filluar të më flasë sërish. Jam gjithashtu shumë mirënjohëse mdaj Perëndisë për tre fëmijët, që tani studiojnë në shkollën e vetme Adventiste, në Timorin Lindor.

Ju lutem, lutuni për vëllezërit e mi dhe familjarët e tjerë. Ju lutem, lutuni që shkolla të mund t’u mësojë fëmijëve, që studiojnë aty, rreth Jezusit dhe Fjalës së Tij.

Ofertat tuaja të Sabatit të 13të, gjashtë vjet më parë, ndihmuan për të hapur shkollën e vetme Adventiste në Timorin Lindor. Një pjesë e ofertave të këtij tremujori do të ndihmojë në ndërtimin e një konvikti që fëmijë, nga fshatra të largëta, të mund të studiojnë në shkollë. Faleminderit që planifikoni një ofertë bujare.

Fakte të shpejta

-	Timori Lindor është një vend malor dhe i thatë. Emri zyrtar i vendit është Republika Demokratike e Timorit Lindor dhe është një republikë gjysmë-presidenciale. Kryeqyteti është Dili.