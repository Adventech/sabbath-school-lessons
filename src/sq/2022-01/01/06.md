---
title:  Këto Ditët e Fundit
date:  30/12/2021
---

`Lexoni Hebrenjve 1: 2; Hebrenjve 9: 26–28; Hebrenjve 10:25, 36–38; dhe Hebrenjve 12: 25–28. Cilën pikë po thekson Pali këtu, veçanërisht në lidhje me kohën?`

Ekziston një element shumë i rëndësishëm që apostulli thekson e që i shton një urgjencë këshillës së tij: lexuesit po jetojnë në "ditët e fundit" (Heb. 1: 2) dhe premtimet janë gati për t'u përmbushur (Heb. 10: 36– 38). Është interesante, siç do të shohim, që përgjatë dokumentit, Pali e krahason audiencën e tij me brezin e shkretëtirës, që qëndroi pikërisht para kufirit të Kanaanit, gati për të hyrë në Tokën e Premtuar. Ai i kujton ata se, "Edhe për pak kohë, dhe Ai që vjen do të vijë dhe nuk do të vonojë" (Heb. 10:37). Dhe pastaj ai i inkurajon ata: "ne nuk jemi nga ata që tërhiqen drejt humbjes, por nga ata që besojnë për shpëtimin e shpirtit" (Heb. 10:39). Kjo këshillë e fundit i kujtoi lexuesit dhe neve, për rreziqet që populli i Perëndisë i ka përjetuar historikisht pikërisht para përmbushjes së premtimeve të Zotit.

Libri i Numrave flet pikërisht për këtë gjë. Të dhënat biblike thonë se dy herë, pak para se të hynte në Tokën e Premtuar, Izraeli pësoi disfata të rëndësishme. Hera e parë, e regjistruar në Numrat 13 dhe 14, na tregon për dyshimet që disa udhëheqës përhapën në kongregacion dhe bën që besimi i Izraelit të dështonte. Si rezultat, kongregacioni vendosi të emërojë një udhëheqës të ri dhe të kthehet në Egjipt, pikërisht në momentin kur ata ishin gati të hynin në Kanaan.

Herën e dytë, izraelitët u ngatërruan me sensualitetin dhe adhurimin e rremë në Baal Peor (Numrat 24, 25). Ndërsa Balaami nuk ishte në gjendje të sillte një mallkim mbi izraelitët, Satanai përdori tundimet seksuale për ta udhëhequr Izraelin në adhurimin e rremë dhe mëkat dhe për të sjellë pakënaqësinë e Perëndisë mbi ta.

Apostulli paralajmëron lexuesit e Hebrenjve kundër të dyja rreziqeve. Së pari, ai i nxit ata që t'i përmbahen rrëfimit të besimit të tyre dhe t'i drejtojnë sytë mbi Jezusin (Heb. 4:14, Heb. 10:23, Heb. 12: 1–4). Së dyti, ai i nxit ata kundër imoralitetit dhe lakmisë (Heb. 13: 4–6). Së fundi, ai i nxit ata të respektojnë dhe t'u binden udhëheqësve të tyre (Heb. 13: 7, 17).

`Duke marrë parasysh kuptimin tonë për gjendjen e të vdekurve – dhe se, sapo të mbyllim sytë në vdekje, gjëja tjetër që do të dimë është Ardhja e Dytë – pse mund të themi se të gjithë njerëzit kanë jetuar në “ditët e fundit”?`