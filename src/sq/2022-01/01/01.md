---
title:  Letra drejtuar Hebrenjve dhe Neve
date:  25/12/2021
---

### Lexoni për studimin e kësaj jave
Heb. 2: 3, 4; 1 Pjet 4:14, 16; Heb. 13: 1–9, 13; 1 Mbretërve 19: 1–18; Heb. 3: 12-14; Numrat 13.

> <p>Vargu Përmendësh</p>
> "Sepse keni nevojë për qëndrueshmëri, që pasi të keni kryer vullnetin e Perëndisë, të merrni premtimin" (Hebrenjve 10:36).

Ae keni imagjinuar ndonjëherë se si do të ishte të dëgjonit Jezusin, ose ndonjë nga apostujt, duke predikuar? Ne posedojmë fragmente dhe përmbledhje të shkruara të disa prej predikimeve të tyre, por këto japin vetëm një ide të kufizuar se si do të ishte po t’i dëgjoje ato. Sidoqoftë, Zoti ruajti në Shkrimet e Tij, të paktën një predikim të plotë për ne: letrën e Palit drejtuar Hebrenjve.

Pali, autori i Hebrenjve, iu referua punës së vet si një predikim me "fjalë këshilluese nxitëse" (Heb. 13:22). Kjo shprehje u përdor për të identifikuar predikimin, si në sinagogë (Veprat 13:15) ashtu edhe në adhurimin e krishterë (1 Tim. 4:13). Kështu, është argumentuar se Hebrenjve është "predikimi i plotë i krishterë" më i hershëm që kemi sot. Hebrenjve iu drejtohej besimtarëve që pranuan Jezusin, por që më pas përjetuan vështirësi. Disa u turpëruan publikisht dhe u persekutuan (Heb. 10: 32–34). Të tjerët u përballën me probleme financiare (Heb. 13: 5, 6). Shumë ishin të lodhur dhe kishin filluar të vinin në dyshim besimin e tyre (Heb. 3:12, 13). A mund të lidhë ndonjëri prej nesh sot përvojën e tij me këto shkrime?

Apostulli në një predikim nxitës, megjithatë, i sfidoi ata (dhe, në vazhdim, ne) që të këmbëngulnin në besimin tek Jezusi dhe të ngrinin sytë mbi Jezusin, tashmë në shenjtëroren qiellore.

_\*Studioni mësimin e kësaj jave për t'u përgatitur për Sabatin, 1 Janar._