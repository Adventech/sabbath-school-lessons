---
title:  Histori misioni
date:  31/12/2021
---

#### Të gjesh rrugën e vërtetë

Mario da Kosta, 44 vjeç

Rreth e rrotull qytetit, ishin organizuar shumë aktivitete për të festuar një ditë fetare, në Timorin Lindor, dhe unë vendosa të shkoja në garën e kuajve.

Për të shkuar aty, duhet të kaloja para një Kishe Adventiste. Kur isha para kishës, një punonjës Biblik, Mario, më pa dhe erdhi të fliste me mua.

“Nëse ke kohë, dëshiron të studiosh Biblën?” pyeti ai.

Unë kisha bërë disa studime Biblike, me disa Adventistë, në shtëpitë e tyre, por ndalova së shkuari sepse dukej se ata mësonin të njëjtat gjëra, që mësonte edhe kisha ime. Megjithatë, kur ai foli me mua, ndjeva një dëshirë të mësoja më shumë rreth Biblës.

“Dua ta studioj Biblën,” i thashë.

“S’ka nevojë të vish në shtëpinë time,” tha Mario. “Do vij unë në shtëpinë tënde. Shkojmë pasi të mbarojë gara e kuajve.”

Pasi mbaroi gara, shkuam në shtëpi dhe filluam të studionim Biblën. Studiuam bashkë për 4 muaj dhe unë pranova të shkoja në Kishën Adventiste, bashkë me Marion, çdo të shtunë. Vazhdoja gjithashtu të shkoja edhe në kishën time, të dielave. Nuk shihja ndonjë problem të adhuroja të shtunë dhe të diel.

Pas ca kohësh, erdhi një evangjelist Adventist. Unë studiova Danielin dhe Zbulesën me të. Te Danieli 7:25 lexojmë, “Ai do të shqiptojë fjalë kundër Shumë të Lartit, do të përndjekë shenjtorët e Shumë të Lartit me qëllim që t'i shfarosë dhe do të mendojë të ndryshojë kohërat dhe ligjin.”

Në shtëpi, hapa Biblën time dhe e lexova këtë varg disa herë. “Ai do të shqiptojë fjalë kundër Shumë të Lartit, do të përndjekë shenjtorët e Shumë të Lartit me qëllim që t'i shfarosë dhe do të mendojë të ndryshojë kohërat dhe ligjin.”

“Me sa duket, ajo, që kam besuar, gjithë këto vite, nuk është e vërtetë,” mendova.

Mbylla Biblën dhe u përpoqa të flija. Pyesja veten mos ndoshta Adventistët po përpiqeshin të më mashtronin? Ndoshta, ma kishin treguar atë varg me qëllimin e vetëm që unë t’i bashkohesha kishës së tyre?

U ngrita, ndeza dritën dhe lexova sërish, “Ai do të shqiptojë fjalë kundër Shumë të Lartit, do të përndjekë shenjtorët e Shumë të Lartit me qëllim që t'i shfarosë dhe do të mendojë të ndryshojë kohërat dhe ligjin.” Ndërsa lexoja, pata përshtypjen se kisha ime kishte ndryshuar ditën e Sabatit dhe ligjin, që deklaron se dita e shtatë është Sabati. Më vonë, e kuptova se ishte Fryma e Shenjtë që po bindte zemrën time.

Menjëherë, vendosa të agjëroja dhe u luta, “Është e shtuna apo e diela Sabati i vërtetë? Cila është kisha e vërtetë, kisha ime apo Kisha Adventiste?”

Pasi agjërova dhe u luta për një javë, më erdhi një mendim: “Më mirë të ndjekësh atë që shkruhet në Bibël.”

Vendosa të ndiqja vullnetin e Perëndisë, që shprehet në Shkrime.

Edhe pse shkoja në kishë çdo të shtunë, pastori nuk më ftoi të pagëzohesha. Zakonisht, pas shërbesës së adhurimit, ne hanim drekë bashkë dhe bisedonim rreth Biblës.

Një të shtunë, midis Shkollës së Sabatit dhe pjesës së dytë të adhurimit, e pyeta pastorin, “Kur do ketë një pagëzim për njerëzit e rinj, që duan të pagëzohen?”

“Varet nga ai që dëshiron të pagëzohet,” u përgjigj ai. “E bëjmë pagëzimin kur ai ose ajo të jetë gati.”

Në atë moment, vendosa. “Nëse ka pagëzim, dua të pagëzohem,” thashë.

Pastori më përqafoi. Fëmijë dhe të rritur e panë gëzimin tonë dhe erdhën të më përshëndesnin dhe përqafonin.

“Ti je thirrur nga Perëndia,” thanë ata.

Kur i dëgjova këto fjalë, qava nga gëzimi. E kisha gjetur rrugën e vërtetë.

Sot, Mario është punonjës Biblik dhe ka drejtuar shumë njerëz tek rruga e vërtetë, nëpërmjet studimeve Biblike dhe fuqisë së Frymës së Shenjtë. Do të lexojmë rreth këtyre njerëzve në javët e ardhshme.

Ofertat tuaja të Sabatit të 13të, para gjashtë vitesh, ndihmuan për të hapur të parën dhe të vetmen shkollë Adventiste, në Timorin Lindor. Ofertat e këtij tremujori do ndihmojnë në ndërtimin e një konvikti në shkollë që fëmijët e familjeve, që banojnë në fshatrat e largëta, si ato ku Mario punon si punonjës Biblik, të mund të studiojnë në shkollë. Faleminderit që planifikoni një ofertë bujare.

Shënime të Misionit

-	Misioni i Timorit Lindor u organizua në vitin 2009 dhe varet nga Divizioni i Azisë dhe Paqësorit Jugor. Aty ka 696 anëtarë, që adhurojnë në një kishë dhe dy grupe. Me një popullsi prej 1.318.000 banorësh, ka një Adventist për çdo 1.874 banorë.