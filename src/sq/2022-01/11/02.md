---
title:  I drejti do të rrojë me anë të besimit
date:  06/03/2022
---

`Lexoni Hebrenjve 10:35–39. Çfarë po na thotë Zoti nëpërmjet këtyre vargjeve?`

Durimi është karakteristika e njerëzve të Zotit të kohës së fundit para ardhjes së Krishtit. Pa durim besimtarët nuk do të përjetojnë përmbushjen e premtimeve të Zotit (Zbulesa 13:10; Zbulesa 14:12). Por, për të qenë të durueshëm, besimtarët duhet të “mbahen të patundur” tek besimi i tyre (Hebrenjve 10:23, Hebrenjve 4:14). Pali ka treguar që brezi i shkretëtirës gjatë Eksodit nuk e mori premtimin e Zotit për arsyen që i mungonte besimi (Hebrenjve 3:19). Letra Hebrenjve gjithashtu na tregon rreth besimtarëve si njerëz, që janë në prag të përmbushjes së premtimeve të Zotit (Hebrenjve 9:28; Hebrenjve 10:25, 36–38) dhe, që duhet të ushtrojnë besimin e tyre nëse dëshirojnë t’i marrin ato (Hebrenjve 10:39).

Pali e nis shpjegimin e tij se çfarë është besimi, me një citat nga libri Habakuku 2:2–4. Profeti Habakuk e kishte pyetur Zotin përse Ai i toleronte njerëzit tradhëtarë, të cilët ishin duke shtypur njerëzit e drejtë (Habakuku 1:12–17). Profeti dhe njerëzit të tij ishin në vuajtje, prandaj dëshironin që Zoti të vepronte. Por Zoti iu përgjigj që ishte një kohë e caktuar për të plotësuar premtimin e Tij, prandaj ata duhet të prisnin (Habakuku 2:2–4). Habakuku dhe populli i tij jetuan, porsi ne, midis kohës së premtimit të Zotit dhe kohës së plotësimit të premtimit. Mesazhi i Zotit vazhdoi në letrën e Hebrenjve, “ ‘Ai që duhet të vijë do të vijë dhe nuk do të vonojë’ ” (Hebrenjve 10:37; shih edhe Habakuku 2:3).

Ky mesazh i referohet Jezusit. Ai është i drejti, Ai është mishërimi i besimit të pëlqyeshëm të Zotit dhe siguron jetën (Hebrenjve 10:5–10).

Por, pse të “vonojë” Zoti? Ai nuk do të vonojë. Ai, sipas premtimit, erdhi për të vdekur për ne (Hebrenjve 9:15–26), dhe Ai me siguri do të vijë sërish në kohën e duhur (Hebrenjve 9:27, 28; Hebrenjve 10:25).

Mesazhi i Zotit vazhdon: “ ‘Dhe i drejti do të jetojë prej besimit’ ” (Hebrenjve 10:38). Pali pohon të njëjtën gjë tek Romakëve 1:17 dhe Galatasve 3:11. Romakëve 1:16, 17 na ndriçon akoma më shumë, duke shpjeguar që drejtësia e Zotit “është zbuluar në Të nga besimi në besim”. Çfarë po thotë Pali këtu është që Zoti pikë së pari e tregon besnikërinë e Tij ndaj premtimeve të Tij, dhe si rezultat prodhon në ne besimin tek Ai dhe besnikërinë tonë ndaj Tij.

Pra, për shkak se Zoti qëndron besnik ndaj premtimeve të Tij (2 Timoteut 2:13), përgjigjja e të drejtëve ndaj besnikërisë së Tij, gjithashtu do të jetë besnikëria ndaj Zotit.

`Përse është aq e rëndësishme të kuptojmë që besimi ynë buron dhe ushqehet nga besnikëria e Zotit? Si mund të mësojmë të kemi më shumë besim në besnikërinë e Tij ndaj nesh dhe në premtimet që Ai na ka shpallur në Fjalën e Tij?`