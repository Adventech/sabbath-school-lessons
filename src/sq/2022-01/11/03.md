---
title:  Besimi i Abrahamit
date:  07/03/2022
---

Letra drejtuar Hebrenjve e përkufizon besimin si “siguria e gjërave që shpresohen, tregim i gjërave që nuk shihen” (Hebrenjve 11:1). Pastaj ajo na paraqet një listë të besimtarëve besnikë nga historia e Izraelit, të cilët shërbejnë si shembuj të besimit, sepse në veprat e tyre shohim qartë se çfarë është besimi.

`Lexoni Hebrenjve 11:1–19. Çfarë kanë bërë këta heronj të besimit për të qenë shembuj të besimit për ne? Çfarë lidhje kanë veprimet e tyre me shpresën ndaj gjërave që nuk shihen?`

Abrahami ndoshta është heroi më i madh i këtij kapitulli. Vepra e fundit e besimit të Abrahamit është veçanërisht udhëzuese për ne në aspektin e natyrës së vërtetë të besimit.

Letra Hebrenjve përmend që udhëzimi i Zotit për Abrahamin, që ai duhet të ofrojë si sakrificë birin e tij Isakun, shfaqte një mospërputhje në fjalët e Zotit (Hebrenjve 11:17, 18). Isaku nuk ishte biri i vetëm i Abrahamit. Ishmaeli ishte biri i paralindur i Abrahamit, por Zoti i tha Abrahamit që të pranojë kërkesën e Sarës për ta dërguar larg Ishmaelin dhe nënën e tij, sepse Zoti do të kujdesej për ata dhe, gjithashtu, sepse pasardhësit e Abrahamit që do të mbanin emrin e tij do të dalin nga Isaku  (Zanafilla 21:12, 13). Por në kapitullin tjetër Zoti i kërkon Abrahamit që ai të ofrojë Isakun si flijim në zjarr. Udhëzimi i Zotit tek Zanafilla 22 duket si një kontradiktë e qartë ndaj premtimeve të Zanafillës 12–21.

Letra e Hebrenjve përfundon me atë që Abrahami e zgjidhi këtë enigmë, duke arritur në përfundimin se Zoti do ta ringjallte Isakun pas flijimit. Kjo është e mahnitshme, sepse deri në kohën e Abrahamit asnjë person nuk ishte ringjallur ende. Por duket që përvoja e mëparshme e Abrahamit me Zotin e drejtoi atë në këtë përfundim. Hebrenjve 11:12 thotë se Isaku u ngjiz me anë të fuqisë së Perëndisë nga një, i cili ishte “gati për të vdekur”. Pali gjithashtu shton që, pavarësisht nga fakti se Abrahami ishte “gati për të vdekur” dhe që Sara, gruaja e tij, ishte shterpë, Abrahami “duke shpresuar kundër çdo shprese, besoi për t’u bërë ati i shumë kombeve”, sepse ai besonte që Zoti “i jep jetë të vdekurve dhe thërret gjërat, që nuk janë sikur të ishin” (Romakëve 4:17–20). Kështu, Abrahami duhet të ketë supozuar se, nëse Zoti në njëfarë kuptimi do t'i kishte dhënë jetë Isakut nga të vdekurit, Ai mund ta bënte atë përsëri. Në drejtimin e Perëndisë në të kaluarën, Abrahami pa një sugjerim të asaj që Ai mund të bënte në të ardhmen.

`Pse është kaq vendimtare të meditojmë se si Perëndia e ka udhëhequr jetën tonë në të kaluarën për të ruajtur besimin dhe mirëbesimin tonë tek Ai tani?`