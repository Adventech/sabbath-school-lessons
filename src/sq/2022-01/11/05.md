---
title:  Me anë të besimit Rahabi dhe të tjerët...
date:  09/03/2022
---

`Lexoni Hebrenjve 11:31 dhe Jozueu 2:9¬–11. Përse është Rahaba, një prostitutë pagane, e përfshirë në listën e heronjve të Biblës?`

Rahaba ndoshta është heroi më i papritur në sallën e nderit tek Hebrenjve 11. Rahaba është një nga dy gratë e përmendura këtu me emër. Ajo është e dhjeta në listë, se përpara saj vijnë patriarkët e Izraelit, të njohur si njerëz të drejtë. Por, kur vjen radha e saj, e gjejmë që ajo jo vetëm që ishte një femër, por madje një prostitutë pagane.

Gjëja më e habitshme është që ajo gjithashtu bie të jetë në qendër, pra në kulmin e këtij kapitulli. Kjo listë është e organizuar në mënyrë unike. Çdo shënim fillon me përsëritjen e frazës “me anë të besimit”. Modeli bazë është “Me anë të besimit filani bëri këtë dhe këtë” ose “Me anë të besimit kjo e kjo i ndodhi filanit”. Ky model përsëritës zmadhon pritjen e lexuesit për shpalljen kulminante që “me anë të besimit Jozueu e drejtoi popullin në tokën e premtuar”.

Por kjo frazë e shumëpritur nuk gjendet në këtë tekst. Autori e kapërcen Jozueun dhe në vend të tij përmend prostitutën Rahaba. Pas kësaj modeli përsëritës papritur ndalon me “Dhe ç’të them më?” (Hebrenjve 11:32). Pastaj Pali me nxitim përmend disa emra dhe ngjarje të tjera, të cilat ai nuk i shpjegon me detaje.

Vepra e besimit të Rahabës ishte ajo, të cilën ajo dëgjoi, besoi dhe iu bind, edhe pse nuk e kishte parë. Ajo nuk i kishte parë plagët e Egjiptit, as ndarjen e ujërave të Detit të Kuq, as ujin që doli nga shkëmbi, as bukën nga qielli, por ajo besonte. Ajo ishte një shembull i mirë për lexuesit e letrës së Hebrenjve, të cilët nuk e kishin takuar Jezusin, nuk i kishin dëgjuar predikimet e Tij, as nuk i kishin parë mrekullitë e Tij. Ajo është një shembull i mirë edhe për ne që nuk i kemi parë këto gjëra që lexojmë në Bibël.

“Rahaba ishte një prostitutë banuese në qytetin Jeriko. Ajo i fshehu dy informatorët Izraelitë, që kishin ardhur me misionin për të parë mbrojtjen e qytetit. Për shkak të mirësisë së saj dhe shpalljen e besimit në Zotin e Izraelit, informatorët premtuan të kursenin jetën e Rahabës dhe të familjes së saj gjatë sulmit ndaj Jerikos”— Daughters of God, fq. 35.

Pali vazhdon më pas (Hebrenjve 11:35–38) me listën e vështirësive që kanë kaluar besimtarët. Fraza “nuk pranuan çlirimin” (Hebrenjve 11:35) tregon që ata kishin mundësi për të shpëtuar veten nga tortura, nëse hiqnin dorë nga besimi i tyre. Megjithatë, ata u përqëndruan tek shpërblimi i Zotit.

`Edhe pse ne nuk i kemi parë gjërat e përshkruara në Bibël (Krijimin brenda gjashtë ditësh, Eksodin, kryqëzimin e Krishtit), përse kemi shumë arsye të mira për të besuar në to?`