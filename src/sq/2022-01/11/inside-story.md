---
title:  Histori misioni
date:  11/03/2022
---

#### Histori misionare nga Tailanda

Të falësh Mamanë (pjesa 1)

Sharmeinë Ku, 38 vjeç

Kur ia dhashë jetën Jezusit, Fryma e Shenjtë e bindi zemrën time për një mëkat, me të cilin kisha kohë që vuaja. Ky mëkat thyen një nga Dhjetë Urdhërimet: “Ndero babain dhe nënën tënde” (Eksodi 20:12). E kuptova këtë mëkat kur po bëja lutjen e Davidit, “Më heto, o Perëndi, dhe njihe zemrën time; më provo dhe njihi mendimet e mia. Dhe shiko në se ka tek unë ndonjë rrugë të keqe dhe më udhëhiq nëpër rrugën e përjetshme.” (Psalmi 139:23-24).

Ndoshta, problemi filloi kur shoqërohesha me një burrë jo-Kristian, në vendin tim, Malajzi. Mamaja ime nuk e pëlqente të dashurin tim dhe ajo nuk e fshihte këtë. Ndonjëherë, ajo e injoronte kur ai e përshëndeste. Ajo rrotullonte sytë sa herë e shihte. Ky tension vazhdoi për tetë vitet që u shoqërova me të.

Unë jam edhe kokëfortë. Asnjëherë nuk e mora mendimin e mamit në konsideratë dhe gëzohesha kur e bëja të vuante. Arriti deri në pikën kur unë shkoja në shtëpi vetëm për të fjetur sepse nuk doja të kaloja kohë me mamanë time.

Fillova t’i lutesha Perëndisë të më falte dhe i kërkova të më ndihmonte të mbaja urdhërimin e pestë. Por, gjatë dy viteve të ardhshme, e theva çdo ditë. Lutesha në mëngjes dhe, që në çastin e parë, kur dilja nga dhoma dhe filloja të bisedoja me mamanë, mbushesha me inat. Mami dhe unë nuk merreshim vesh dhe ajo më mërziste. U luta edhe më shumë por fillova të kisha inat edhe trokitjen e saj në derë, kur më thoshte se ushqimi ishte gati.

Nuk kisha fare respekt dhe dukej se nuk ndryshoja dot. Ndalova së biseduari me mamanë për rreth dy muaj. Kur ajo përpiqej të fillonte ndonjë bisedë e injoroja tërësisht. Nuk dija si të bisedoja me të. Me sa dukej, nuk do arrija ta falja.

U luta akoma më shumë.

Perëndia m’u përgjigj nëpërmjet Biblës. Një mëngjes, lexova fjalët e Jezusit te Mateu 6:14-15, “Sepse në qoftë se ju ua falni njerëzve gabimet e tyre, Ati juaj qiellor do t'jua falë edhe juve; por në qoftë se ju nuk ua falni njerëzve gabimet e tyre, as Ati juaj nuk do t'ua falë juve gabimet tuaj.” Pastaj lexova fjalët e Ellen White, te Kuptimi i Lumturisë, “Lufta kundër vetes është beteja më e madhe. Dhënia e vetes, dorëzimi i gjithçkaje ndaj vullnetit të Perëndisë, kërkon mundim; por shpirti duhet t’i nënshtrohet Perëndisë para se të ripërtërihet në shenjtëri” (f. 43).

E kuptova se po kapesha pas një mëkati të rrezikshëm. Duhet të mësoja të falja Mamanë por nuk arrija të bëja sepse nuk e përulja dot veten t’a pranoja dhe t’a falja.

Perëndia vazhdoi të punonte në zemrën time dhe Ai më ndihmoi të filloja t’i flisja Mamit sërish. Lavdi Zotit! Ishte një fillim. Por e dija që kisha një rrugë të gjatë. Edhe pse flisnim, bisedat tona nuk kishin dashuri apo durim. Në mençurinë time njerëzore, kisha një listë të gjatë arsyesh që ajo meritonte të trajtohej keq. Shumë herë, mendoja se ajo duhet të mësonte një mësim, sepse faji për marrëdhënien tonë të keqe nuk mund të ishte vetëm i imi.

U luta që Fryma e Shenjtë të më ndryshonte por, nëse kjo nuk ishte e mundur, të ndryshonte Mamanë. M’u kujtua një thënie e famshme, nga një autor i panjohur, “Ndonjëherë, Perëndia nuk ndryshon gjendjën tënde sepse Ai dëshiron të ndryshojë zemrën tënde.” Isha e sigurt se Perëndia donte të më ndryshonte. Por në ç’mënyrë?

Sot, Sharmeinë është mësuese kopshti, në shkollën e Misionit Adventist Ndërkombëtar, në Korat, Tailandë. Para se të fillonte punë aty, ajo arriti të rregullonte marrëdhënien me mamanë e saj. Historia vazhdon javën tjetër.

Faleminderit për Ofertat tuaja të Sabatit të 13, para tre vjetësh, të cilat ndihmuan shkollën e Sharmeinës, shkollën e Misionit Adventist Ndërkombetar, të shtonte një shkollë të mesme dhe të ndërtonte klasa të reja në një copë toke të re.

Shënime nga Misioni

-	Adventisti i parë, që vizitoi Tailandën, ishte R. A Caldwell, i cili kaloi disa javë në Bangkok në fund të 1906, fillim të 1907. Rreth 10 vjet më vonë, shitës librash nga shkolla e misionit në Singapor, raportuan se gjetën një grup, që mbante Sabatin. Kjo bëri që një mision të hapej në 1919.

-	Tailandezi i parë, që u bë Adventist, ishte një burrë i ri i cili u pagëzua nga Forrest A. Pratt, në 1925 dhe, më vonë, u bë zëvendës menaxheri i Spitalit të Bangkokut.