---
title:  Jezusi, Kreu dhe Plotësonjësi i besimit tonë
date:  10/03/2022
---

`Lexoni Hebrenjve 12:1–3. Çfarë na kërkojnë këto vargje që të bëjmë?`

Kulmi i ekspozitës së besimit në fakt vjen me Jezusin tek Hebrenjve 12. Pali e nis letrën me Jezusin, i cili “do të vijë” dhe “nuk do vonojë” (Hebrenjve 10:37), dhe përfundon me Jezusin, i cili është “Plotësonjësi” i besimit tonë (Hebrenjve 12:2). Në përkthimin e anglishtes thuhet që Jezusi është “Autori dhe Përkryesi i besimit” (NASB). Kjo do të thotë që Jezusi është Ai që mundëson besimin tonë dhe është shembulli i përsosur i një jete besimplotë. Duke jetuar me Jezusin, besimi ynë arrin përsosmërinë.

Jesusi është Kreu (ose “Autori”, ose “Themeluesi”) i besimit tonë në të paktën tre aspekte.

Së pari, Ai është i vetmi që ka mbaruar garën e besimit në kuptimin e plotë. Heronjtë e besimit të përmendur në kapitullin e mëparshëm nuk e kanë arritur ende synimin e tyre (Hebrenjve 11:39, 40). Kurse Jezusi ka hyrë në prehjen e Zotit në Qiell dhe është ulur në të djathtën e të Atit. Ne, bashkë me këta të tjerët, do të sundojmë me Jezusin në të ardhmen (Zbulesa 20:4).

Së dyti, pikërisht jeta e përsosur e Jezusit mundësoi për këta të tjerët që të marrin pjesë në vrapin e besimit (Hebrenjve 10:5–14). Në qoftë se Jezusi nuk do të kishte ardhur, gara jonë do të ishte e kotë.

Së fundi, Jezusi është arsyeja e besimit tonë. Duke qenë një me Perëndinë, Ai shpreh besnikërinë e Zotit ndaj nesh. Zoti kurrë nuk dorëzohej në përpjekjet e Tij për të na shpëtuar, prandaj kemi sigurinë që do të marrim shpërblimin në fund, nëse nuk heqim dorë. Jezusi bëri vrapin e besimit me durim dhe mbeti besnik madje edhe kur ne ishim të pabesë (2 Timoteu 2:13). Besimi ynë është vetëm përgjigjja ndaj besnikërisë së Tij.

Përfundimisht, Jezusi është “plotësonjësi” i besimit tonë, sepse Ai na jep një shembull të plotë sesi ta kryejmë këtë vrap të besimit. Si vrapoi Ai? Ai la mënjanë çdo gjë që e rëndonte vrapin, la çdo gjë për ne (Filipianëve 2:5–8). Ai nuk mëkatoi kurrë. Jezusi i nguli sytë e Tij tek shpërblimi, i cili ishte gëzimi i Tij për të na parë neve të shpëtuar me anë të hirit të Tij. Pra, Ai duroi çdo keqkuptim dhe abuzim; Ai nuk e vrau mendjen për turpin e kryqit (Hebrenjve 12:2, 3).

Tani është radha jonë për të vrapuar. Edhe pse ne kurrë nuk mund të arrijmë me forcat tona atë çfarë arriti Jezusi, ne kemi para sysh shembullin e Tij të përkryer, dhe kështu nëpërmjet besimit në Të dhe, duke ngulur sytë tanë tek Ai (siç kanë bërë besimtarët e tjerë para nesh) ne mund të vazhdojmë vrapin e besimit, duke besuar tek premtimi i Tij për një shpërblim të madh.