---
title:  Jezusi, Kreu dhe Plotësonjësi i besimit tonë
date:  05/03/2022
---

### Lexoni për studimin e kësaj jave
Hebrenjve 10:35–39; Romakëve 1:17; Hebrenjve 11; Josh.2:9–11; Hebrenjve 12:1–3.

> <p>Vargu përmendësh</p>
> “Duke i drejtuar sytë tek Jezusi, kreu dhe plotësonjësi i besimit, i cili, për gëzimin që ishte përpara tij, duroi kryqin duke e përçmuar fyerjen dhe u ul në të djathtën e fronit të Perëndisë” (Hebrenjve 12:2).

Hebrenjve 11 dhe 12 ndoshta janë kapitujt më të pëlqyer të këtij libri. Ato përshkruajnë jetën e Krishterë si një garë në të cilën ne të gjithë marrim pjesë dhe çdokush që qëndron besnik deri në fund, merr shpërblimin. Gjithashtu aty është përshkruar drama e shpengimit si një garë në të cilën besimtarët në të kaluarën kanë qëndruar besnikë deri në fund, pavarësisht nga vuajtjet, megjithatë, nuk e kanë marrë ende shpërblimin e tyre.

Dhe e gjitha kjo për shkak se historia përfundon me ne të përfshirë gjithashtu, jo vetëm ata. Ne jemi akti përmbyllës. Drama kulminon me ne, duke nisur garën për të vrapuar pjesën e fundit të saj, dhe me Krishtin të ulur tek vija e finishit në krahun e djathtë të Perëndisë. Ai gjithashtu na jep frymëzim dhe shembull se si të vrapojmë në këtë garë. Ai është Dëshmitari i besueshëm që shpërblimi është i vërtetë, dhe që Ai si Pararendës hap rrugën për ne (Hebrenjve 6:19, 20; Hebrenjve 10:19–23).

Hebrenjve 11 na shpjegon që besimi është siguria në premtimet e Zotit, madje edhe nëse nuk i shohim ato ende të plotësuara. Ky mësim do të eksplorojë se çfarë është besimi dhe sesi mund ta fitojmë atë nëpërmjet shembujve të së kaluarës, por veçanërisht dhe thelbësisht nëpërmjet shembullit të Krishtit si “Kreu dhe Plotësonjësi i besimit tonë” (Hebrenjve 12:2).

_\*Studioni mësimin e kësaj jave për t’u përgatitur për të Shtunën, 12 mars._