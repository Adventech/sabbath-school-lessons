---
title:  'Moisiu: Besimi dhe gjërat që nuk shihen'
date:  08/03/2022
---

`Lexoni Hebrenjve 11:20–28. Çfarë bënë këta njerëz të besimit? Si janë të lidhura veprimet e tyre me shpresën dhe gjërat, që ende ishin të papara?`

Moisiu është shembulli i dytë më i shquar në kapitullin e besimit. Jeta e Moisiut këtu paraqitet dhe përmblidhet me dy veprime kundërshtuese ndaj mbretit. Prindërit e tij e fshehën Moisiun kur ai lindi, për shkak se ata “nuk u frikësuan nga urdhëri i mbretit”(Hebrenjve 11:23), dhe më vonë Moisiu e la Egjiptin “pa pasur frikë mërinë e mbretit” (Hebrenjve 11:27). Megjithatë, shembulli më i madh i besimit të Moisiut ishte ai, që “nuk pranoi të quhet i biri i së bijës së Faraonit” (Hebrenjve 11:24). Referenca ndaj nënës adoptuese të Moisiut si “Bija e Faraonit” sugjeron që ai do të ishte bërë Faraoni i ardhshëm. Megjithatë, Moisiu parapëlqente të braktiste mundësinë për t’u bërë sunduesi i kombit më të fuqishëm të asaj kohe, dhe në vend të kësaj u bë udhëheqësi i skllevërve të sapo-çliruar, në fakt – refugjatë.

`Krahasoni Hebrenjve 11:24–27 dhe Hebrenjve 10:32–35. Çfarë ngjasish ka midis situatës së lexuesve origjinalë të kësaj letre dhe përvojës së Moisiut?`

Madhështia e Moisiut gjendet tek fakti që ai ishte i aftë për të parë përtej premtimeve të mbretit të Egjiptit dhe të shihte gjërat që nuk shiheshin ende, pra, premtimet e Perëndisë. Letra Hebrenjve thotë se çelësi i Moisiut ishte se shikimi i tij ishte i përqëndruar tek shpërblimi hyjnor jo tek pasuritë materiale të Egjiptit. Ky shpërblim është i njëjti, që përmendet edhe tek Hebrenjve 10:35, dhe të cilin Zoti ua ka premtuar të gjithë atyre, që besojnë tek Ai.

Fjalët e Palit rreth vendimit të Moisiut duhet të kenë bërë një jehonë të fortë në zemrat e lexuesve të tij të shekullit të parë. Ata ishin duke duruar qortimet dhe fyerjet për shkak të besimit të tyre në Krisht. Ata ishin persekutuar për shkak të besimit, kishin humbur pronat e tyre (Hebrenjve 10:32–34). Disa ishin në burg (Hebrenjve 13:3). Në krahasim edhe Moisiu kishte zgjedhur që të keqtrajtohej bashkë me popullin e Perëndisë, duke shkëmbyer pasuritë e Egjiptit me fyerje, për shkak të besimit të tij në Zotin Krisht, sepse Ai besoi që shpërblimi i Krishtit ishte më i madh se çdo gjë, që mund të ofronte Egjipti.

`Çfarë problemesh dhe luftërash të brendshme keni përjetuar për shkak të besimit tuaj? Çfarë keni mohuar, hequr dorë për shkak të besimit? Pse, përfundimisht, ia vlen më shumë shpërblimi i Zotit, edhe pse nuk e kemi parë atë akoma?`