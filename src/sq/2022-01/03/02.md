---
title:  Në Këto Ditët e Fundit
date:  09/01/2022
---

Paragrafi i parë i Hebrenjve zbulon se Pali besonte se po jetonte në «ditët e fundit». Shkrimi përdor dy shprehje për të ardhmen, që kanë kuptime të ndryshme. Profetët përdorën shprehjen "ditët e fundit" ose "ditët e mëvonshme" për të folur për të ardhmen në përgjithësi (p.sh., Ligji i Përtërirë 4:30, 31; Jer. 23:20). Profeti Daniel përdori një shprehje të dytë, "kohën e fundit", për të folur më konkretisht për ditët e fundit të historisë së tokës (Dan. 8:17, Dan. 12: 4).

`Lexoni Numrat 24: 14–19 dhe Isaia 2: 2, 3. Çfarë premtoi Perëndia se do të bënte për popullin e Tij në “ditët e mëvonshme”?`

Disa profetë të Testamentit të Vjetër njoftuan se në "ditët e mëvonshme" Zoti do të ngrinte një mbret, që do të shkatërronte armiqtë e popullit të Tij (p.sh., Numrat 24: 14–19) dhe, që do të tërhiqte kombe të tjerë në Izrael (p.sh., Isa. 2: 2, 3). Pali thotë se këto premtime u përmbushën me ardhjen e Jezusit. Ai mundi Satanin dhe tërhoqi të gjitha kombet tek Ai (Kol. 2:15, Gjoni 12:32). Në këtë kuptim, pra, "ditët e fundit" kanë filluar, sepse Jezusi ka përmbushur premtimet e Perëndisë.

Etërit tanë shpirtërorë vdiqën në besim. Ata i panë dhe i përshëndetën premtimet nga "larg", por nuk i morën ato. Ne, nga ana tjetër, e kemi parë përmbushjen e tyre nëpërmjet Jezusit.

Le të mendojmë për një moment për premtimet e Perëndisë dhe Jezusin. Ati premtoi se Ai do t'i ringjallte fëmijët e Tij (1 Thes. 4:15, 16). Lajmi i mrekullueshëm është se Ai nisi ringjalljen e fëmijëve të Tij me ringjalljen e Jezusit (1 Kor. 15:20, Mat. 27: 51–53). Ati gjithashtu premtoi një krijim të ri (Isa. 65:17). Ai ka filluar ta përmbushë atë premtim, duke krijuar një jetë të re shpirtërore tek ne (2 Kor. 5:17, Gal. 6:15). Ai premtoi se do të vendoste mbretërinë e Tij përfundimtare (Dan. 2:44). Ai e përuroi atë mbretëri, duke na çliruar nga fuqia e Satanit dhe, duke e vendosur Jezusin si sundimtarin tonë (Mat. 12: 28–30, Luka 10: 18-20). Ky është vetëm fillimi. Atë që Ati filloi të bënte në ardhjen e parë të Jezusit, do ta përfundojë në të dytën.

`Shikoni të gjitha premtimet që Zoti përmbushi në të kaluarën. Si duhet të na ndihmojë kjo që t’i besojmë Atij për premtimet e paplotësuara ende?`