---
title:  E pamundur për t’i Rikthyer
date:  07/02/2022
---

Krahasoni Hebrenjve 6: 4–6; Mateu 16:24; Romakëve 6: 6; Galatasve 2:20; Galatasve 5:24 dhe Galatasve 6:14. Çfarë sugjeron ky krahasim në lidhje me atë që do të thotë të kryqëzosh Krishtin?

Teksti origjinal në greqisht thekson fjalën "e pamundur". Është e pamundur që Perëndia t’i rikthejë ata që kanë "rënë", sepse "ata po kryqëzojnë edhe një herë tjetër Birin e Perëndisë" (Heb. 6: 6). Pali dëshiron të theksojë se nuk ka rrugë tjetër shpëtimi përveçse nëpërmjet Krishtit (Veprat 4:12). Shpëtimi me çdo mjet tjetër është po aq i pamundur sa është "për Perëndinë të gënjejë" (Heb. 6:18) ose të kënaqësh Perëndinë "pa besim" (Heb. 11: 6).

Kryqëzimi sërisht i Birit të Perëndisë është një shprehje figurative, që kërkon të përshkruajë diçka që ndodh në marrëdhënien personale midis Jezusit dhe besimtarit.

Kur udhëheqësit fetarë kryqëzuan Jezusin, ata e bënë atë sepse Jezusi përbënte një kërcënim për autoritetin dhe autonominë e tyre. Kështu, ata shpresonin të eliminonin Jezusin si një person dhe të shkatërronin një armik të fuqishëm dhe të rrezikshëm. Në mënyrë të ngjashme, ungjilli sfidon sovranitetin dhe vetëvendosjen e individit në nivelin më themelor. Thelbi i jetës së krishterë është të marrësh kryqin dhe të mohosh veten (Mat. 16:24). Kjo do të thotë të kryqëzosh "botën" (Gal. 6:14), "njeriun e vjetër" (Rom. 6: 6) dhe "mishin me pasionet dhe dëshirat e tij" (Gal. 5:24). Qëllimi i jetës së krishterë është që të pësojmë një lloj “vdekjeje”. Nëse nuk e përjetojmë këtë “vdekje (figurative) për veten”, ne nuk mund të marrim jetën e re, që Perëndia dëshiron të na japë (Rom. 6: 1–11).

Lufta midis Jezusit dhe vetes është një luftë deri në vdekje (Rom. 8: 7, 8; Gal. 5:17). Kjo është një betejë e vështirë, që nuk fitohet menjëherë. Ky pasazh nuk i referohet personit që ndonjëherë dështon në betejën kundër "njeriut të vjetër" dhe "mishit". Ky mëkat i referohet personit, i cili, pasi ka përjetuar shpëtimin e vërtetë dhe atë që ky shpëtim implikon (Heb. 6: 4, 5), e konsideron Jezusin si një kërcënim për llojin e jetës që ai ose ajo dëshiron të ketë dhe kështu kërkon të vrasë marrëdhënien e tij/saj me Të. Kjo do të thotë që, përderisa personi nuk zgjedh plotësisht të largohet nga Krishti, ekziston ende shpresa e shpëtimit për të.

`Çfarë do të thotë të vdesësh për "veten", të marrësh "kryqin"? Cila është gjëja, për të cilën ju e keni më të vështirë t'i dorëzoheni sundimit të Krishtit?`