---
title:  Gjëra më të Mira
date:  09/02/2022
---

Pas paralajmërimit të fortë dhe të sinqertë të Hebrenjve 6: 4–8, Pali shpreh besimin se lexuesit as nuk janë larguar nga Biri, as nuk do të bien në të ardhmen. Ai beson se audienca e tij do të marrë paralajmërimin dhe do të japë frytet e duhura. Ata janë si "toka", e cila kultivohet nga Perëndia dhe jep frytet që Ai pret. Këta njerëz do të marrin bekimin nga Perëndia (Heb. 6: 7), që është "shpëtimi" (Heb. 6: 9).

Lexoni Hebrenjve 6: 9–12. Listoni gjërat e mira që audienca ka bërë dhe vazhdon të bëjë dhe shpjegoni se çfarë nënkuptojnë ato.

Besimtarët e tregojnë dashurinë e tyre ndaj "emrit" të Perëndisë, domethënë ndaj Vetë Perëndisë, me shërbimin e tyre ndaj shenjtorëve. Këto nuk ishin veprime të izoluara në të kaluarën, por veprime të qëndrueshme, që janë shtrirë në të tashmen. Veprimet e veçanta nuk zbulojnë karakterin e vërtetë të një personi. Dëshmia më e rëndësishme e dashurisë ndaj Zotit nuk janë aktet "fetare" në vetvete, por aktet e dashurisë ndaj njerëzve, veçanërisht atyre që janë të pambrojtur (Mat. 10:42; Mat. 25: 31–46). Kështu, Pali i nxit besimtarët të mos "harrojnë" të bëjnë mirë (Heb. 13: 2, 16).

Shikoni Hebrenjve 6:12. Ai na paralajmëron kundër rënies në "shurdhëri" ose "në apati", e cila karakterizon ata që nuk arrijnë të maturohen dhe që janë në rrezik të largohen nga besimi (Heb. 5:11; Heb. 6:12). Shpresa nuk mbahet gjallë nga ushtrimet intelektuale të besimit, por nga besimi i shprehur në vepra dashurie (Rom. 13: 8–10).

Pali dëshiron që lexuesit të imitojnë ata që, nëpërmjet besimit dhe durimit trashëgojnë premtimet. Ai tashmë e ka paraqitur brezin e shkretëtirës si një shembull negativ të atyre që, për shkak të mungesës së besimit dhe këmbënguljes, nuk arritën të trashëgojnë atë që ishte premtuar. Ai pastaj e paraqet Abrahamin (Heb. 6: 13–15) si një shembull të atij që, nëpërmjet “besimit dhe durimit” trashëgoi premtimet. Lista e shembujve pozitivë është zgjatur me njerëzit e besimit tek Hebrenjve 11, dhe ajo arrin kulmin me Jezusin tek Hebrenjve 12 si shembulli më i madh i besimit dhe durimit (Heb. 12: 1–4). Në Zbulesën 14:12, besimi, durimi dhe zbatimi i urdhërimeve janë karakteristikat e shenjtorëve në ditët e fundit.

`Ndonjëherë ne duhet të japim fjalën paralajmëruese për ata njerëz që duam. Çfarë mund të mësojmë nga apostulli në lidhje me paralajmërimin dhe inkurajimin e të tjerëve?`