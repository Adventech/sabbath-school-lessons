### Në këto ditë të fundit: Mesazhi i Hebrenjve.

Ai ishte në kishë kur e pa atë për herë të parë. Ai po bënte një punë atje, i zhytur në mendimet e tij, kur pamja që pa e goditi fort. Piktura ishte diçka më pak se dy metra e lartë dhe tre metra e gjerë, por vajza e portretizuar në të ushtronte një forcë mahnitëse dhe të çuditshme mbi të riun. Përse nuk mund t'i hiqte sytë prej saj? Çfarë ishte ajo? Pas një reflektimi, ai kuptoi se ishin sytë e saj. Piktura portretizonte vetëm fytyrën e saj, dhe ajo po shikonte me vëmendje diçka. Por çfarë, dhe pse ajo ishte aq e zhytur në atë që shikonte? Për një kohë të gjatë më pas, ai nuk mund ta hiqte pikturën nga koka e tij. 

Disa vjet më vonë, piktori, Arnold Jiménez, i tregoi atij disa nga sekretet e veta që kishte përdorur tek ajo pikturë. Piktura u bë për të tërhequr shikuesit drejt syve të saj, por sekreti i vërtetë ishte tek bebet e syrit. Nëse shikoni nga afër, do të zbuloni se ato pasqyrojnë atë që ajo po shikon. Sytë e saj ishin ngulitur mbi Jezusin në kryq. 

Portreti i Jezusit tek Letra drejtuar Hebrenjve mund të ushtrojë të njëjtën forcë tërheqëse të ngjashme mbi ne. Jezusi përshkruhet, para së gjithash, si Sundimtari i universit, që qendron në fron në të djathtën e Perëndisë. Engjëj të panumërt e rrethojnë Atë, e adhurojnë dhe i shërbejnë (Heb. 1: 5-14, Heb. 12: 22-24). Ai ka fituar të drejtën për të sunduar, sepse nëpërmjet vdekjes së Tij, Ai ka siguruar shkatërrimin e djallit (Heb. 2: 14-16). Jezusi është gjithashtu Kryeprifti i lartësuar. Pa mëkate dhe plotësisht i shenjtëruar, Ai jeton përgjithmonë për të shërbyer në emrin tonë në shenjtëroren qiellore (Heb. 7: 26–8: 5). Ai e ka fituar të drejtën për ta bërë këtë, sepse, Ai e ofroi Veten e Tij si një sakrificë të përsosur, një herë e përgjithmonë, e cila vlen për të gjithë dhe përgjithmonë (Heb. 10: 1-14). Jezusi gjithashtu ka ndërmjetësuar një besëlidhje të re midis Perëndisë dhe popullit të Tij që do të qëndrojë përgjithmonë (Heb. 8: 6-13).

Sidoqoftë, ajo që mahnit lexuesit rreth portretit të Jezusit, nuk është thjesht ajo që ka bërë Jezusi, por ajo çfarë Ai është. Ai lindi nga një grua, siç lindëm dhe ne, dhe Ai është tunduar dhe është tallur, siç kemi qenë edhe ne. Megjithatë, prapëseprapë, Ai ulet në qendër të fuqisë së universit. Kur shikojmë skenën qiellore, me qeniet e saj të larmishme dhe fantastike qiellore, sytë tanë tërhiqen nga Ai në qendër të gjithçkaje, i cili, çuditërisht, duket si ne, sepse Ai ishte njëri prej nesh. Jezusi, Vëllai ynë, është atje, në qiell, duke na përfaqësuar, pavarësisht turpit të mëkatit dhe rënies sonë në të. Tek portreti i Jezusit, janë tre dimensione të historisë së shpengimit që kryqëzohen. E para është dimensioni lokal, personal. Për lexuesit e lodhur nga qortimet dhe vështirësitë e jetës së krishterë (Heb. 10: 32–34), Jezusi është Autori dhe Përsosësi i besimit. Ata duhet të shikojnë nga Ai që gjithashtu vuajti nga mëkatarët (Heb. 12: 1–4). E dyta është dimensioni i përbashkët, kombëtar. Për njerëzit e Perëndisë, që po udhëtojnë drejt tokës së premtuar të Perëndisë, Jezusi është Jozueu i ri. Ata duhet të ndjekin drejtimin e Tij (Hebrenjve 3, 4, 11, 12). E treta është dimensioni universal. Jezusi është Adami i ri, Biri i Njeriut, në të cilin përmbushen qëllimet e Perëndisë për njerëzimin (Heb. 2: 5-10, Heb. 12: 22-28). Portreti i Jezusit, i cili kap gjerësinë, gjatësinë, lartësinë dhe thellësinë e dashurisë së Perëndisë për ne, është tema jonë këtë tremujor. Dhe ashtu si imazhi i Jezusit në sytë e pikturës tërhoqi shikimin e të riut, imazhi i Jezusit i portretizuar tek Hebrenjtë mund të na bëj për vete jo vetëm shikimin tonë, por dashurinë dhe admirimin tonë për Jezusin, Vëllain tonë në qiell.

_Félix H. Cortez-Valles është profesor i asociuar i Letërsisë së Testamentit të Ri në Seminarin Teologjik Adventist të Ditës së Shtatë në Universitetin Andrews. Ai është i martuar me Alma Gloria Alvarez dhe ka dy fëmijë, Hadid, një pastor në New Jersey dhe Alma, një drejtuese arkeologjie në Universitetin Andrews._