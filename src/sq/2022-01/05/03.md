---
title:  Për shkak të mosbesimit
date:  24/01/2022
---

`Lexoni Hebrenjve 3: 12–19. Pse Izraeli nuk ishte në gjendje të hynte në pushimin e premtuar?`

Historia e trishtë është se ata që u çliruan nga Egjipti nuk ishin në gjendje të hynin në prehjen që Zoti u kishte premtuar. Kur Izraeli mbërriti në Kadesh-Barnea, në kufi me Tokën e Premtuar, atyre u mungonte besimi për të cilin kishin nevojë. Numrat 13 dhe 14 shpjegojnë se spiunët izraelitë «i sollën popullit të Izraelit një raport të keq për vendin» (Num. 13:32). Ata raportuan se toka ishte e mirë, por paralajmëruan se banorët ishin të fortë dhe qytetet të fortifikuara dhe se ata nuk do të ishin në gjendje ta pushtonin.

Jozueu dhe Kalebi ranë dakord se toka ishte e mirë dhe nuk e kundërshtuan faktin se njerëzit atje ishin të fortë dhe qytetet të fortifikuara. Por ata thanë që Perëndia ishte me ta dhe se Ai do t'i sillte në tokën e premtuar (Numrat 14: 7–9). Megjithatë, njerëzit që panë Perëndinë të shkatërronte Egjiptin përmes plagëve (Eksodi 7–12), asgjësimin e ushtrisë së Faraonit në Detin e Kuq (Eksodi 14), sigurimin e bukës nga qielli (Eksodi 16) dhe ujin nga shkëmbi (Eksodi 17), gjithashtu dhe shfaqjen e dukshme të pranisë dhe udhëheqjes së Tij përmes reve (Eksodi 40: 36–38) – përsëri ata nuk arritën të besonin tek Ai në atë moment. Ishte një ironi tragjike që brezi. i cili pa shfaqje të tilla të fuqishme të fuqisë së Perëndisë, u bë vet simbol i mosbesimit (Neh. 9: 15-17; Psa. 106: 24–26; 1 Kor. 10: 5-10).

Zoti u premton fëmijëve të Tij dhurata, që janë përtej mundësive njerëzore. Kjo është arsyeja pse ato bazohen në hirin dhe janë të arritshme vetëm përmes besimit. Hebrenjve 4:2 shpjegon se premtimi që mori Izraeli "nuk kishte asnjë vlerë për ta, sepse nuk ishte i bashkuar me besimin tek ata që e dëgjuan" (Heb. 4: 2).

Izraeli udhëtoi në kufijtë e Tokës së Premtuar si popull. Kur njerëzit u përballën me raportet kontradiktore, ata u identifikuan me ata që nuk kishin besim. Besimi ose mungesa e tij është ngjitëse. Kjo është arsyeja pse Hebrenjtë i këshillojnë lexuesit e tyre të "nxisin njëri-tjetrin" (Heb. 3:13), "të nxisin njëri-tjetrin në dashuri dhe vepra të mira" (Heb. 10:24), dhe të "shohin që askush të mos dështojë në marrjen e hirit të Perëndisë ”(Heb. 12:15).

Sot, ne vazhdojmë të udhëtojmë në Tokën e Premtuar si popull dhe kemi një përgjegjësi ndaj atyre që udhëtojnë me ne.

`Në çfarë mënyrash mund të ndihmoni në ndërtimin e besimit të bashkë besimtarëve? Si mund të siguroheni që kurrë të mos thoni ose të bëni asgjë që mund të dobësojë besimin e tjetrit?`