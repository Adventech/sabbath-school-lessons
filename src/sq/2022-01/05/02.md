---
title:  Toka si një vend pushimi
date:  23/01/2022
---

`Lexoni Zanafilla 15: 13–21. Çfarë i premtoi Zoti Abrahamit?`

Kur Perëndia e çliroi Izraelin nga skllavëria në Egjipt, qëllimi i Tij ishte ta sillte Izraelin në tokën e Kanaanit, ku ata do të ishin në gjendje të pushonin (Eksodi 33:14, Jozueu 1:13). Toka e Kanaanit ishte trashëgimia që Perëndia i kishte premtuar babait të tyre Abrahamit, sepse ai i ishte bindur zërit të Perëndisë dhe ishte larguar nga vendi i tij për të shkuar në Tokën e Premtuar (Zan. 11: 31–12: 4).

Qëllimi i Perëndisë për t'i dhënë tokën Izraelit nuk ishte thjesht që ata ta zotëronin atë. Perëndia po i sillte tek Ai (Eksodi 19: 4). Zoti donte që ata të jetonin në një tokë ku ata do të ishin në gjendje të gëzonin një marrëdhënie intime me Të, pa asnjë pengesë dhe, gjithashtu do të ishin dëshmitarë të botës se kush ishte Perëndia i vërtetë dhe se çfarë Ai i ofroi popullit të Tij. Ashtu si Sabati i krijimit, toka e Kanaanit ishte një kornizë, që bëri të mundur një marrëdhënie intime me Shpëtimtarin e tyre dhe gëzimin e mirësisë së Tij.

Në Ligjin e Përtërirë 12: 1–14, Perëndia u tha njerëzve se ata do të hynin në prehje, jo thjesht kur të hynin në tokë, por kur ta kishin pastruar tokën nga idhujtaria. Pas kësaj, Zoti do t'u tregonte atyre, të Zgjedhurve, një vend ku Ai do të banonte mes tyre.

`Lexoni Eksodi 20: 8–11 dhe Ligji i Përtërirë 5: 12–15. Cilat janë dy gjërat, që përkujtohen tek pushimi i Sabatit dhe si lidhen ato?`

Zoti e lidhi Sabatin e krijimit me çlirimin nga Egjipti. Ai e udhëzoi Izraelin të respektonte të Shtunën si një kujtim të krijimit dhe si një përkujtimore të çlirimit të tyre nga Egjipti. Krijimi dhe çlirimi janë të dyja të mishëruara në urdhërimin e Sabatit. Ashtu siç ne nuk e krijuam vetë veten tonë, ashtu ne as nuk mund ta çlirojmë vetë veten tonë. Është një punë, që vetëm Zoti mund ta bëjë dhe, duke pushuar ne pranojmë varësinë tonë prej Tij, jo vetëm për ekzistencën, por për shpëtimin. Mbajtja e Sabatit është një shprehje e fuqishme e shpëtimit vetëm me anë të besimit.

`Si duhet të na ndihmojë mbajtja e Sabatit të kuptojmë varësinë tonë të plotë nga Perëndia, jo vetëm për ekzistencën, por edhe për shpëtimin?`