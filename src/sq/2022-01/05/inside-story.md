---
title:  Histori misioni
date:  28/01/2022
---

#### Histori misionare nga Timori Lindor

Engjëj mes nesh

Lusio dhe Jelri Dias

Lusio dhe bashkëshortja e tij, Jelri, kurrë nuk kishin menduar se do t’i gjuanin me gurë, sepse i treguan rreth Jezusit një grupi të largët, në Timorin Lindor. Ata nuk kishin menduar as që do shihnin engjëj.

Pionierët e Misionit Global u dërguan në fshatra malore, për të punuar me folësit e gjuhës Fataluku, një nga 30 gjuhët që fliten nga 1.3 milion banorët e vendit. Çifti kishte një avantazh: Fataluku ishte gjuha e nënës së Lusios. Pa ditur si të fillonin, çifti filloi të bënte ecje lutjeje të përditshme, në katër fshatrat e distriktit të tyre. Pas ca kohe, ata vendosën të ofronin klasa matematike dhe anglishteje, në shtëpinë e tyre, të marrë me qira.

Këto klasa u bënë shumë të njohura; fillimisht vinin 12 fëmijë por, brenda disa javëve vinin 57 fëmijë. Çdo mbasdite, klasat fillonin me një mësim nga Bibla dhe një lutje. Pas dy muajsh, fëmijët filluan t’u thoshin shokëve që Jezusi do kthehet së shpejti dhe i pyesnin nëse donin të shkonin në qiell. Shumë fëmijë donin të bëheshin pjesë e Kishës Adventiste. Lusio dhe Jelri kishin shpresë.

Por, në muajin e tretë, gjërat ndryshuan. Fëmijë, që nuk shkonin në klasa, filluan të ndërprisnin mësimet, duke kërcënuar dhe bezdisur nxënësit e klasave. Shumë shpejt, vetëm 4-6 fëmijë po vinin në klasa. Më në fund, i zoti i shtëpisë tha se Lusio dhe Jelri duhet të largoheshin nga shtëpia.

Ata lëvizën në një shtëpi më të vogël, ku nuk kishin më vend për të bërë klasa.

Më vonë, Lusio organizoi takime evangjelistike në një nga katër fshatrat, pasi shumë banorë shprehën dëshirë për t’u pagëzuar. Në fund të takimeve, pothuajse të gjithë banorët e fshatit, ishin aty. Lusio dhe Jelri kishin shpresë sërish.

Por atëherë, kur Lusio po shkonte në pus, të mbushte me ujë tre enët e lejuara, gjatë javës, një grua e ndaloi dhe i tha: “Mos ua jep letrat tënde njerëzve të mi dhe mos u mundo t’i ndryshosh,” tha ajo.

“Çfarë do të thuash?” pyeti Lusio.

“Të njoh ty dhe i di qëllimet e tua,” tha ajo. “Mos u ngatërro me mua. Ti po përpiqesh t’i bindësh njerëzit e mi të shkojnë në kishën tënde, duke iu ofruar lekë.”

Kjo nuk ishte e vërtetë. Asnjë lek nuk i ishte ofruar askujt.

Papritur, ajo e goditi Lusion me dorë. Djali i saj i rritur, që ishte aty, e goditi Lusion me grusht. Pastaj mamaja dhe djali morën gurë dhe filluan të gjuanin pionierin e Misionit Global. Asnjë nga gurët nuk e zuri. Një grup njerëzish u mblodh. Dikush e kërcënoi Lusion dhe vrapoi në shtëpi të merrte armën. Banorë miqësorë e mbrojtën Lusion ndërsa u largua.

Dy muaj më vonë, një drejtues Adventist erdhi për të folur në një seri takimesh evangjelistike, në një nga fshatrat. Grupi i njerëzve që vinin rritej çdo ditë. Lusio dhe Jelri ndien shpresë.

Por, një mbrëmje, disa burra filluan të hidhnin gurë, drejt çadrës ku bëheshin takimet. Një gur goditi një infermier vullnetar në kokë dhe gjaku filloi të rridhte në fytyrën e tij. Takimi u pezullua për atë natë.

Gurët vazhdonin të fluturonin, ndërsa njerëzit largoheshin, me një kamion të marrë me qira nga kisha, që i çonte në shtëpitë e tyre nëpër male. Banorët u frikësuan. Papritur, shtatë burra të gjatë, me rroba që shkëlqenin, u shfaqën aty. Të huajt u panë vetëm nga tre të rinj, që i panë tek largoheshin, duke u bërë gjithmonë e më të vegjël, derisa u zhdukën, duke u ngjitur në mal. Nuk u hodhën më gurë.

Kur dëgjuan rreth shtatë burrave, që ndriçonin, banorët nuk kishin dyshim se Perëndia kishte dërguar engjëjt e Tij për të mbrojtur njerëzit e Tij. “Engjëlli i Zotit zë vend rreth atyre që kanë frikë prej Tij dhe i çliron” (Psalmi 34:7).

Sabatin e ardhshëm, 13 të rinj ia dhanë jetën Jezusit dhe u pagëzuan. Midis tyre ishin dy nga të rinjtë, që kishin parë engjëjt.

Pavarësisht sfidave të mëdha, Lusio dhe Jelri vazhdojnë të kenë shpresë. Ata e dinë se Perëndia shpëton.

Ofertat tuaja të Sabatit të 13të, para gjashtë vitesh, ndihmuan për të hapur shkollën e parë dhe të vetme Adventiste, në Dili, kryeqytetin e Timorit Lindor. Një pjesë e ofertave të këtij tremujori do ndihmojnë në ndërtimin e një konvikti që fëmijë, nga fshatra të largëta, të mund të studiojnë në shkollë. Faleminderit që planifikoni një ofertë bujare.