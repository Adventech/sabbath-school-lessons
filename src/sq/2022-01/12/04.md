---
title:  Tundja e Tokës dhe e Qiellit
date:  15/03/2022
---

Pas përshkrimit të mbledhjes festive në Qiell, Pali paralajmëron lexuesit që ata duhet t’i kushtojnë vëmendje zërit të Perëndisë, sepse Zoti “edhe një herë do të tundë jo vetëm dheun, por edhe qiellin” (Hebrenjve 12:26). Pali po thotë se edhe pse Jezusi është ulur mbi fron në Qiell, shpëtimi ynë nuk është përmbushur ende. Ne duhet t’i kushtojmë vëmendje, sepse jemi para një ngjarjeje tepër të rëndësishme.

`Krahasoni Hagai 2:6–9, 20–22; Psalmi 96:9, 10; Psalmi 99:1; dhe Hebrenjve 12:26, 27. Me çfarë qëllimi e tund Zoti Qiellin dhe Tokën? Çfarë domethënie ka ky veprim?`

Në Dhiatën e Vjetër, tundja e tokës ishte një shenjë e zakonshme e pranisë së Zotit, i cili shfaqej për të çliruar popullin e Tij. Kur Debora dhe Baraku luftuan kundër mbretit Sisera, Zoti luftoi nga qielli bashkë me ta (Gjyqtarët 5:20). Kjo është përshkruar si një tërmet i fuqishëm, tundja e tokës dhe e maleve për shkak të pranisë së Perëndisë (Gjyqtarët 5:4, 5). Ne gjejmë të njëjtin ilustrim në tërë Dhiatën e Vjetër çdoherë kur Zoti vjen për të çliruar njerëzit e Tij të shtypur (Psalmi 68:7, 8; Psalmi 60:2; Psalmi 77:17, 18). Kështu, tundja u bë si një sinjal i gjykimit të Perëndisë, ndërsa Ai ushtron autoritetin e Tij mbi kombet e tokës. Profetët parashikuan që kjo do të ndodhte edhe Ditën e Zotit (Isaia 13:13; Isaia 24:18–23).

Tek Hebrenjve, “tundja” e Qiellit dhe e Tokës referon shkatërrimin e armiqve të Perëndisë. Kjo është çfarë premtoi Zoti gjatë kurorëzimit të Krishtit. Zoti i tha: “Rri në të djathtën Time, gjersa t’i vë armiqtë e Tu shtroje të këmbëve të Tua” (Hebrenjve 1:13). Kështu, Jezusi triumfoi mbi armikun (Hebrenjve 2:14–16) dhe është ulur mbi fron (Hebrenjve 1:5–14), megjithatë armiqtë e Tij nuk janë shkatërruar ende (Hebrenjve 10:11–14; 1 Korintasve 15:23–25).

Por, Zoti do t’i shkatërrojë këta armiq në të ardhmen, atë ditë kur Ai do të tundi Qiellin dhe Tokën. Tundja e Qiellit dhe e Tokës, pra, do të thotë shkatërrim i pushteteve tokësore, që persekutojnë njerëzit e Zotit dhe, akoma më e rëndësishme, shkatërrimin e fuqive në vendet qiellore (Efesianëve 6:12). (Satanin dhe engjëjt e tij), të cilët janë mbrapa pushteteve tokësore, duke i manipuluar ato.

`Përse premtimi që një ditë do të zbatohet drejtësia dhe që ligësia, e cila ka sunduar botën tonë do të shkatërrohet, është një premtim plot shpresë për ne të gjithë, veçanërisht për ata që kanë vuajtur drejtpërdrejt nga kjo ligësi?`