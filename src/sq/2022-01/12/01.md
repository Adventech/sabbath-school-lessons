---
title:  Duke e marrë Mbretërinë të patundur
date:  12/03/2022
---

### Lexoni për studimin e kësaj jave
Hebrenjve 12:18–29; Eksodi 32:32; Danieli 7:9, 10, 13–22; Hagai 2:6–9, 20–22; Psalmi 15:5; Psalmi 16:8; Hebrenjve 13:15, 16.

> <p>Vargu përmendësh</p>
> “Prandaj, duke marrë mbretërinë të patundur, le ta ruajmë këtë hir me anë të të cilit i shërbejmë Perëndisë në një mënyrë të pëlqyeshme, me nderim e me frikë” (Hebrenjve 12:28).

Hebrenjve 12:18–29, pasazhi i kësaj jave, është kulmi i letrës, dhe përmbledh çështjen e saj kryesore, duke përsëritur idenë me të cilën ajo niset: Zoti na ka folur me anë të Birit të Tij, dhe ne duhet t’i kushtojmë vëmendje të plotë Atij (Hebrenjve 1:1, 2; Hebrenjve 12:25). Përshkrimi i Jezusit tek Letra Hebrenjve 12:22–24 përmbledh pohimet e mëparshme rreth Tij: Jezusi është Ndërmjetësuesi i Besëlidhjes së Re, dhe gjaku i Tij siguron shpëtimin për besimtarët. Shërbesa e Tij priftërore dhe mbretërore për ne është një shkak për festë midis ushtrisë qiellore. Dhe së fundi, Hebrenjve 12:25–29 përmban paralajmërimin e fundit dhe kulminant: Gjykimi i Zotit po vjen. Gjykimi i Zotit do t’i sjellë shkatërrim armiqve të Tij, kurse shfajësim dhe mbretëri besimtarëve (Hebrenjve 12:28, 29).

Përfundimi ripohon rëndësinë e suksesit të Jezusit në kryq, dhe drejton besimtarët tek plotësimi i fitores së Jezusit. Pali përdor simbolet nga Danieli 7 për t’iu kujtuar lexuesve që Jezusi ka marrë një mbretëri nga Zoti, Gjykatësi (Danieli 7:9–14), dhe ka për të ndarë Mbretërinë e Tij me besimtarët: “shenjtorët e Shumë të Lartit do të marrin mbretërinë dhe do ta zotërojnë përjetë, në përjetësi” (Danieli 7:18).

_\*Studioni mësimin e kësaj jave për t’u përgatitur për të Shtunën, 19 Mars._