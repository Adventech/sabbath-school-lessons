---
title:  Iu afruat malit Sion
date:  13/03/2022
---

`Lexoni Hebrenjve 12:22–24. Çfarë përshkruan Pali këtu?`

Letra Hebrenjve pohon që ne i jemi afruar malit Sion dhe po marrim pjesë në një festë të madhe. “Por ju iu afruat malit Sion dhe qytetit të Perëndisë së gjallë, që është Jeruzalemi qiellor, edhe morisë së engjëjve në mbledhjen festive” (Hebrenjve 12:22, ESV). Ne kemi ardhur nëpërmjet besimit në personin e përfaqësuesit tonë, Jezus. Në këtë festë ne gjejmë engjëj të panumërt, Vetë Perëndinë dhe Jezusin, i cili është në qendër të kremtimit. Ne vijmë si një pjesë e “ kishës të të parëlindurve, që janë shkruar në qiej” (Hebrenjve 12:23). Emrat tanë janë të shënuar në librat qiellore, në listën e njerëzve besnikë ndaj Zotit (Eksodi 32:32; Psalmi 56:8; Danieli 12:1; Malakia 3:16; Luka 10:20; Zbulesa 13:8; Zbulesa 17:8).

Ne jemi “të parëlindurit”, për shkak se ne ndajmë trashëgiminë e të Parëlindurit të përsosur, Jezus Krisht (Hebrenjve 1:6). Kështu, nuk kemi ardhur si të ftuarit, por  si qytetarë qiellorë (krah. me Filipianëve 3:20). Ne gjithashtu jemi të përshkruar si “shpirtrat e të drejtëve, që u bënë të përsosur” (Hebrenjve 12:23). Kjo shprehje metaforike përshkruan një dimension të natyrës së njeriut si një tërësi. Kjo është analoge me shprehjen “Ati i shpirtrave” tek Hebrenjve 12:9, i cili referon Perëndinë si Atin i të gjithëve ne, pra njerëzve, që janë shpirtërorë në natyrën e tyre.

Mbledhja festive është organizuar për shkak të inaugurimit të sundimit mbretëror dhe shërbesës priftërore të Jezusit, si edhe për inaugurimin e besëlidhjes së re. Tek Letra Hebrenjve, të gjitha këto ngjarje marrin pjesë tek mali Sion. Tre psalme tek Hebrenjve 1:5–14 përshkruajnë kurorëzimin e Birit të Perëndisë pikërisht në malin Sion (Psalmi 2:6, 7; Psalmi 110:1, 2; Psalmi 102:21–27).

Mali Sion gjithashtu është vendi ku Biri i Perëndisë u caktua si “prift përjetë” (Hebrenjve 5:6), ky është citat nga Psalmi 110:4. Sipas Psalmit 110, caktimi i Birit si Kryeprift gjithashtu ndodh në malin Sion (Psalmi 110:2). Së fundi, Letra Hebrenjve pohon se inaugurimi i shërbesës priftërore të Jezusit gjithashtu shënon inaugurimin e besëlidhjes së re (Hebrenjve 7:11–22). Kështu, Mali Sion është gjithashtu vendi ku ratifikohet besëlidhja e re.   Pastaj tek Hebrenjve 12:22–24 mund të lexojmë përshkrimin e mbledhjes festive, që ndodhi kur Jezusi i ringjallur u kthye në Qiell.

`Në çfarë mënyrash praktike mund të festojmë realitetin e Jezusit, shërbesën e Tij priftërore, dhe Besëlidhjen e Re në jetët tona dhe në adhurimet tona? Përse ngazëllimi për këtë të vërtetë të madhe na forcon besimin?`