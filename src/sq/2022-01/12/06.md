---
title:  Le të jemi falenderues
date:  17/03/2022
---

Letra drejtuar Hebrenjve e përfundon këtë pjesë duke na treguar se cila është përgjigjja adekuate ndaj Perëndisë për të gjitha gjërat e mrekullueshme që Ai ka bërë për ne; pra ne duhet të tregohemi falenderues, duke i ofruar një adhurim të pëlqyeshëm për Atë.

`Krahasoni Hebrenjve 12:28 dhe Hebrenjve 13:15, 16. Si t’i ofrojmë Zotit një adhurim të pëlqyeshëm?`

Në sistemin e Besëlidhjes së Vjetër, flijimi i kafshëve ishte mënyra sesi njerëzit tregonin pendim dhe falenderim, megjithatë këto sakrifica ishin veç shenja e mirënjohjes dhe e pendimit në zemrën e adhuruesit. Pra, Zoti e bëri të qartë tek Psalmet dhe nëpërmjet profetëve që ajo çfarë Ai pëlqen me të vërtetë nuk është gjaku i kafshëve, por mirënjohja, veprat e mira dhe zbatimi i drejtësisë nga ana e adhuruesve (Psalmi 50:7–23, Isaia 1:11–17).

Kështu, Pali na fton që të adhurojmë Perëndinë në shenjtëroren qiellore, duke i ofruar sakrificat e lavdërimit, rrëfimit, falenderimit dhe veprave të mira, i cili është adhurimi i vërtetë, i pëlqyeshëm për Zotin tonë në Qiell. Kjo nxitje përfshin të gjitha apelet që ka bërë autori në këtë letër që të rrëfejmë emrin e Jezusit (Hebrenjve 3:1; Hebrenjve 4:14; Hebrenjve 10:23) dhe që të vazhdojmë të kryejmë veprat e mira (Hebrenjve 6:10–12; Hebrenjve 13:1, 2, 16).

Ftesa e Palit ndaj lexuesit të tij që t’i “shërbejmë Perëndisë në një mënyrë të pëlqyeshme” (Hebrenjve 12:28) sugjeron që besimtarët tani vërtet janë një komb prifëror, të përsosur dhe të shenjtëruar nëpërmjet sakrificës së Krishtit (Hebrenjve 10:10–14, 19–23). Kjo përmbush qëllimin origjinal të Perëndisë për Izraelin, të cilët duhet të ishin një komb priftëror me anë të të cilit Ai mund t’i shpallte botës lajmin e mirë të shpëtimit (Eksodi 19:4–6; 1 Pjetri 2:9, 10; Zbulesa 1:6; Zbulesa 5:10).

Hebrenjve 13:1–6 përshkruan me terma praktike se çfarë do të thotë të bësh të mirën dhe të ndash atë çfarë kemi. Ajo do të thotë të tregosh një dashuri vëllazërore, porsi na ka treguar Krishti (Hebrenjve 2:11, 12). Pra, të jemi mikpritës, të vizitojmë ata që janë në burg ose janë keqtrajtuar (Hebrenjve 13:3), dhe të mos përfshihemi në tradhëti dhe lakmi.

`Përse është e rëndësishme t’i konsiderojmë veprat e mira me bujari si një pjesë e adhurimit? Në të njëjtën kohë, në çfarë mënyrash reale mund të prishen sakrificat tona shpirtërore (Isaia 1:11–17)?`