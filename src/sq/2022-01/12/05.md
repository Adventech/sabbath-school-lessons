---
title:  Një Mbretëri e patundshme
date:  16/03/2022
---

Zoti ka shpallur që Ai ka për të tundur Qiellin dhe Tokën, që do të thotë se Ai ka për të shkatërruar armiqtë. Por ka disa gjëra që nuk do të tunden dhe që nuk do të shkatërrohen.

`Krahasoni Psalmi 15:5; Psalmi 16:8; Psalmi 21:7; Psalmi 62:2; Psalmi 112:6 dhe Hebrenjve 12:27. Cilat gjëra nuk do të tunden?`

Shumë përkthime moderne të Hebrenjve 12:27 sugjerojnë që tundja e qiejve dhe e tokës do të thotë që ato do të hiqen dhe do të asgjësohen përfundimisht dhe përgjithmonë.

Por Bibla është e qartë që Zoti do të krijojë qiejt e rinj dhe një tokë të re (Isaia 65:17; Zbulesa 21:1–4), dhe ne do të ringjallemi dhe do të kemi një trup të ri (1 Thesalonikasve 4:13–17; Filipianëve 3:20) në këtë tokë të re. Kështu bie që “tundja” përfshin pastrimin dhe rinovimin e krijimit, jo thjesht një shkatërrim dhe asgjësim. Toka do të rikrijohet dhe do të jetë vendbanimi e të shpëtuarve.

Por ka disa gjëra që nuk do të tunden. Këtu përfshihen të drejtët. Ata nuk do të tunden, sepse kanë besim të palëkundur tek Perëndia. Krijuesi i mbështet ata dhe i siguron mbijetim në këto ngjarje.

Vini re që në Letrën Hebrenjve qëndrueshmëria dhe vazhdimësia janë të lidhura me Jezusin. Hebrenjve 1:10–12 thotë rreth Jezusit:

“ ‘Ti, o Perëndi, në krye themelove tokën dhe qiejt janë vepër e duarve të Tua. Ata do të prishen, por Ti mbetesh; edhe të gjithë do të vjetërohen si rrobë, dhe Ti do t’i mbështjellësh si një mantel edhe do të ndërrohen; por Ti je po Ai, dhe vitet e Tua nuk do të shterren kurrë’”. Letra Hebrenjve gjithashtu thotë se statusi i Jezusit si prift është i përjetshëm (Hebrenjve 7:3, 24) si edhe trashëgimia e njerëzve që Ai ka shpëtuar (Hebrenjve 10:34). Në gjykimin e fundit, vetëm ata, që janë “në Jezus” nuk do të tunden (Psalmi 46:5).

Hebrenjve 12:28 gjithashtu thotë se ne do të marrim “një mbretëri të patundshme”. Kjo është referenca ndaj Danieli 7:18, ku thuhet se shenjtorët do të “zotërojnë mbretërinë përjetë, në përjetësi”. Kjo është një mbretëri, e cila “nuk do të shkatërrohet kurrë”, e përmendur tek Danieli 2:44. Kjo mbretëri i përket Birit të Perëndisë, kurse Ai do ta ndajë atë me ne. Zbulesa 20:4 thotë se ne do të gjykojmë bashkë me Të fuqitë e ligësisë, të cilat na kanë përndjekur (1 Korintasve 6:3).

`Sa i palëkundur është besimi juaj tek Zoti? Nëse besimi juaj nuk është aq i fortë, çfarë zgjedhjesh mund të bëni për t’u përmirësuar në këtë fushë të rëndësishme? (Shih Efesianëve 4:14).`