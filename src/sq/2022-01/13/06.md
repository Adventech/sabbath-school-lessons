---
title:  Dilni tek Jezusi jashtë fushës
date:  24/03/2022
---

`Krahasoni Hebrenjve 13:10–14; Marku 8:34; Mateu 10:38; Luka 14:27 dhe Galatasve 2:20. Çfarë do të thotë të dalim tek Jezusi jashtë fushës?`

Vendi jashtë portës ishte vendi i papastër i të gjithë kampit. Atje digjeshin trupat e kafshëve të flijimit (Levitiku 4:12). Gjithashtu njerëz të sëmurë me lebrozë ishin përjashtuar nga kampi (Levitiku 13:46) dhe blasfemuesit dhe kriminelë të tjerë ekzekutoheshin atje (Levitiku 24:10–16, 23; 1 Mbretërve 21:13; Veprat 7:58). Këto rregulla supozonin që prania e Zotit ishte vetëm brenda kampit. Çdo gjë e papastër ishte nxjerrë jashtë, sepse Zoti nuk dëshironte të shikonte asnjë gjë të “papastër” ose të “papranueshme” atje(Numrat 5:3; Ligji i Përtërirë 23:14).

Jezusi vuajti në kryq jashtë Jerusalemit (Gjoni 19:17–20). Kjo thekson turpin që duhet të mbarte Ai (Hebrenjve 12:2). Ai dënohej zyrtarisht si një njeri, i cili kishte “blasfemuar emrin e Zotit”, prandaj u mohua nga Izraeli dhe u ekzekutua jashtë mureve të qytetit (Marku 14:63, 64; shih Levitiku 24:11, 16). Jezusi u hodh jashtë kampit si një gjë "e turpshme", "e papastër" ose "e pahijshme" (Hebrenjve 12:2). Kurse Pali po këshillon besimtarët që ata të ndjekin Jezusin jashtë portës, duke mbartur po atë turp që kishte mbartur Ai (Hebrenjve 12:2; shih edhe Hebrenjve 13:13). Kjo ishte gjithashtu rruga e Moisiut, i cili zgjodhi të mbarte “dhunën e Krishtit” në vend të pasurive të Egjiptit (Hebrenjve 11:26).

Në mënyrë paradoksale, Letra Hebrenjve sugjeron që prania e Zotit tani është jashtë kampit. Veprimi i ndjekjes së Jezusit jashtë kampit do të thotë jo vetëm të zgjedhim që të keqtrajtohemi si Krishti, ose të mbajmë poshtërimin e Tij, por gjithashtu do të thotë që të “dalim drejt Tij” (Hebrenjve 13:13), porsi çdo izraelit, “që kërkonte Zotin” dhe dilte “jashtë kampit” tek çadra e mbledhjes, të cilën Moisiu kishte nxjerrë jashtë kampit pas skandalit të viçit të artë (Eksodi 33:7). Ky tregim sugjeron që mospranimi i Jezusit nga jobesmitarët e përfshinte refuzimin e Zotit, siç kishte bërë Izraeli duke adhuruar viçin e artë (Eksodi 32, 33). Kështu, rruga e vuajtjes dhe e poshtërimit është gjithashtu rruga drejt Zotit.

Pali fton lexuesit e tij që të ndjekin Jezusin, “Kreun dhe Plotësonjësin” e besimit të tyre (Hebrenjve 12:2), duke inkurajuar përzemërsisht që të shohin vuajtjet e tyre të tashme si një ndreqje e përkohshme, e cila do të sjellë “një fryt drejtësie” dhe paqeje (Hebrenjve 12:11). Ata po lënë mbrapa qytetin ose kampin e korruptuar në kërkim të qytetit, “që ka për të ardhur”, Arkitekt i të cilit është Perëndia (Hebrenjve 13:14; Hebrenjve 11:10, 16).

`Çfarë do të thotë për ju të ndiqni Jezusin “jashtë kampit”? Ҫfarë aspekte të jetës e besimit në Jezus mund t’ju sjellin “dhunë” dhe “poshtërim” nga njerëzit përreth?`