---
title:  Për më tepër studim
date:  25/03/2022
---

“Pas zbritjes së Frymës së Shenjtë,  . . . [besimtarët] shijuan bashkësinë e ëmbël me shenjtorët. Ata ishin të butë, të matur, vetëmohues, gati për çdo sakrificë për të vërtetën. Në bashkëveprim të përditshëm me njëri-tjetrin ata treguan dashurinë e Krishtit. Me anë të fjalëve dhe veprave joegoiste ata ushqenin këtë dashuri të derdhur në zemrat e tyre. . . .

“Por gradualisht gjërat ndryshuan. Besimtarët filluan të kërkonin faje tek të tjerët. Duke reflektuar mbi gabimet, duke hapur vend për një kritikë të ashpër, ata e humbën nga shikimi i tyre Shpëtimtarin dhe dashurinë e Tij. Ata u bënë më striktë me ceremonitë e jashtme, më të përcaktuar në teori sesa në zbatimin e besimit. Në zellin e tyre për të ndëshkuar të tjerët, ata nuk vunë re gabimet e veta. Kështu ata humbën dashurinë vëllazërore që i kishte urdhëruar, dhe, akoma më tragjike, as nuk ishin në dijeni rreth humbjes së tyre. Ata nuk kuptuan që po humbisnin lumturinë dhe gëzimin në jetët e tyre, dhe që, duke përjashtuar dashurinë e Perëndisë nga zemrat e tyre, ata së shpejti do të ecnin në errësirë.

“Gjoni, duke parë që dashuria vëllazërore po shuhej në kishë, i nxiste besimtarët për nevojën e vazhdueshme për këtë dashuri. Letrat e tij kishës janë plot me këtë mendim. ‘Shumë të dashur, le ta duam njeri-tjetrin’, shkruan ai; ‘sepse dashuria është nga Perëndia dhe kushdo që do, ka lindur nga Perëndia dhe e njeh Perëndinë. Ai që nuk ka dashuri nuk e ka njohur Perëndinë, sepse Perëndia është dashuri. Në këtë është shfaqur dashuria e Perëndisë ndaj nesh, se Perëndia dërgoi Birin e tij të vetëmlindurin në botë që ne të rrojmë nëpërmjet tij. Në këtë është dashuria: jo se ne e kemi dashur Perëndinë, por që ai na ka dashur ne dhe dërgoi Birin e tij për shlyerjen e mëkateve tona. Shumë të dashur, në qoftë se Perëndia na ka dashur në këtë mënyrë; edhe ne duhet ta duam njeri-tjetrin’”—Ellen G. White, The Acts of the Apostles, fq. 547, 548.

**Pyetje për diskutim**

`1. Jeta e Krishterë shpeshherë konsiderohet si një marrëdhënie personale, individuale midis Jezusit dhe besimtarit. Por ky është veç një aspekt i jetës së Krishterë. Përse është e rëndësishme të kujtojmë që Zoti na udhëheq si një grup? Çfarë përgjegjësish kam unë ndaj këtij grupi? Çfarë mund të pres nga grupi?`

`2. Cilët janë treguesit më të mirë të dashurisë së fortë vëllazërore në një kishë? Krijoni një listë në grupin tuaj të Shkollës së Sabatit.`

`3. Cila është dashuria e vërtetë vëllazërore? Cilat janë karakteristikat, shkaqet dhe rezultatet e saj? Si do ta dalloni atë nga një dashuri fallco vëllazërore?`

Sot në Shqipëri dielli perëndon në orën 17:58,në Kosovë - në 17:55. Sabat të lumtur!