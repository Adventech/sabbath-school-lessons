---
title:  Lakmia dhe imoraliteti seksual
date:  21/03/2022
---

`Lexoni Hebrenjve 13:4, 5; Luka 16:10–18; 1 Korintasve 5:1; Efesianëve 5:3–5; dhe Kolosianëve 3:5. Cilat nga dy ligësitë janë të lidhura me këto pasazhe?`

Pali paralajmëron lexuesit e tij kundër imoralitetit seksual dhe lakmisë, sepse të dy këta faktorë janë kërcënues për dashurinë vëllazërore. Në fakt, autorët e Dhiatës së Re dhe moralistët e lashtë vërenin lidhje midis të dyjave.

Thirrja e Palit për të nderuar martesën sugjeronte shmangien e çdo gjëje, që e nënvlerësonte atë. Kjo përfshinte shmangien e shkeljes së kurorës si edhe divorcet e pajustifikueshme (krah. me Mateu 19:9). Porosia për të mbajtur shtratin martesor të pandotur i referohet abstenimit nga marrëdhënia seksuale jashtëmartesore. Kurse fjala “kurvëri” në Dhiatën e Re i referohet çdo forme të imoralitetit seksual (1 Korintasve 5:9–11; 1 Korintasve 6:9, 10; Efesianëve 5:5; 1 Timoteut 1:9, 10; Zbulesa 21:8; Zbulesa 22:15). Përveç kësaj, shoqëria greko-romake ishte shumë liberale përsa i përket etikës seksuale. Standardet dyfishe nuk ishin të pazakonta, duke i lejuar meshkujve të kenë marrëdhënie seksuale jashtëmartesore përderisa i mbanin ato diskrete. Pali paralajmëron që Zoti do të gjykojë shkelësit e kurorës. Besimtarët nuk duhet të lejojnë traditat shoqërore që të përkufizojnë standardet etike të Krishtera.

“Lakmia për para” ishte një nga kategoritë kryesore të veseve të botës greko-romake. Në fakt, në një tjetër letër Pali thotë se “lakmia për para është rrënja e gjithë të këqijave”(1 Timoteut 6:10).

Mbrojtja kundër këtij vesi është qëndrimi, të cilin Pali inkurajon në disa nga letrat e tij. Pikë së pari, ne duhet të jemi “të kënaqur” me gjërat që tashmë kemi (shih. edhe 2 Korintasve 9:8; Filipianëve 4:11, 12). Përveç kësaj, të Krishterët duhet të kenë besim dhe të përqafojnë premtimin që Perëndia kurrë “Nuk do të të lërë, nuk do të të braktisë” (Hebrenjve 13:5). Ky premtim është dhënë disa herë në Bibël në raste të ndryshme dhe është ende në disponimin tonë edhe sot (Zanafilla 28:15; Ligji i Përtërirë 31:6, 8; Jozueu 1:5; 1 Kronikave 28:20). Atëherë besimtarët janë ftuar për t’u përgjigjur ndaj premtimit të Zotit me fjalët nga Psalmi 118:6 : “Zoti është për mua; unë nuk do të kem fare frikë; çfarë mund të më bëjë njeriu?” Kjo referencë ndaj Psalmit 118 është me vend, sepse poeti shpreh besimin e tij të fortë në Zot, pavarësisht nga vuajtja e shkaktuar nga të pabesët.

`Në çfarë mënyrash shoqëria moderne e nënvlerëson dëlirësinë seksuale, dhe në të njëjtën kohë, e ushqen lakminë njerëzore për para? Në çfarë mënyra praktike mund të forcojmë mbrojtjen tonë kundër këtyre dy veseve të rrezikshme?`