---
title:  Kujdesja për njerëzit e Zotit
date:  20/03/2022
---

`Lexoni Hebrenjve 13:1, 2; Romakëve 12:13; 1 Timoteut 3:2; Titit 1:8; dhe 1 Pjetrit 4:9. Çfarë roli kishte mikpritja në kishën e hershme?`

Krishtërimi fillimisht ishte një lëvizje endacake, që shpeshherë varej nga mikpritja e të Krishterëve si edhe jo-të-Krishterëve. Udhëzimi për të mos harruar mikpritjen tregon shqetësim jo për shkujdesjen e rastësishme, por për neglizhencën e vetëdijshme.

Pali këtu nuk flet vetëm për mikpritjen ndaj bashkëbesimtarëve. Ai i kujton lexuesve të tij që, duke mirëpritur të panjohurit disa pa ditur në fakt kanë pritur engjëjt (Hebrenjve 13:2). Këtu atij ndoshta iu kujtua vizita e tre personave qiellorë tek Abrahami dhe Sara (Zanafilla 18:2–15). Oferta e mikpritjes përfshin edhe ndarjen e gjërave materiale me personin tjetër dhe vuajtjen bashkë me të tjerët, pra atë çfarë ka bërë Krishti për ne (Hebrenjve 2:10–18).

Dashuria vëllazërore ndaj njerëzve në burg përfshinte jo vetëm lutjet për ata, por përkujdesjen materiale dhe mbështetjen emocionale. Harresa e vetëdijshme e të Krishterëve të burgosur ishte një tundim real i asaj kohe. Duke i mbështetur të përsekutuarit, njerëzit në fakt identifikoheshin me ata në sytë e shoqërisë, kështu duke rrezikuar të pësonin abuzim social (Hebrenjve 10:32–34).

Pali në porosinë për të mos harruar të burgosurit përdor imazhe dhe gjuhë inkurajuese. Së pari, autori ndjell mbështetjen e lexuesit ndaj vëllezërve të tyre të burgosur në të kaluarën. Tani ata janë bërë partnerë ose shokë të atyre, “duke u bërë objekt fyerjesh dhe mundimesh”(Hebrenjve 10:33). Së dyti, fjala “keqtrajtim” jehon shembullin e Moisiut, i cili parapëlqeu “të keqtrajtohet bashkë me popullin e Perëndisë se sa të gëzonte për një farë kohe dëfrimet e mëkatit” (Hebrenjve 11:25). Së fundi, Pali e përshkruan idealin e një dashurie vëllazërore. Ai ia kujton lexuesve të tij që “edhe ju vetë jeni në trup” (Hebrenjve 13:3). Pra, ata ndajnë të njëjtën gjendje njerëzore, prandaj duhet të trajtojnë të tjerët siç dëshironin që të tjerët t’i trajtonin ata në të njëjtat rrethana, pra, nëse ishin vetë në burg. Prandaj njerëzit duhet t’i japin mbështetje materiale dhe emocionale të burgosurve, duke treguar që ata nuk janë të braktisur.

`Çfarë më shumë mund të bëjmë për njerëzit e burgosur, pavarësisht nëse janë anëtarë të kishës apo jo?`