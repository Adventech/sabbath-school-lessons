---
title:  Takimi i Vëllezërve
date:  30/05/2022
---

Nga Penieli, "fytyra e Perëndisë" (shih Zanafilla 32:30), vendi ku ai pati këtë përvojë me Perëndinë, Jakobi lëviz tani për t'u takuar me vëllain e tij. Pas 20 vitesh ndarje, Jakobi e sheh atë duke ardhur me 400 burra (Zanafilla 33:1). Jakobi është i shqetësuar dhe për këtë arsye përgatit veten dhe familjen e tij për çdo gjë që mund të ndodhë.

`Lexoni Zanafilla 33. Çfarë lidhje ka midis përvojës së Jakobit për të parë fytyrën e Zotit në Peniel dhe përvojës së tij për të parë fytyrën e vëllait të vet? Cili është nënkuptimi i kësaj lidhjeje përsa i përket marrëdhënies sonë me Perëndinë dhe marrëdhënies sonë me "vëllezërit" tanë, kushdo qofshin ata?`

Jakobi përkulet shtatë herë para vëllait të tij (Zanafilla 33:3), të cilin e quan disa herë "zoti im" (Zanafilla 33:8, 13, 15) dhe e identifikon veten si shërbëtorin e tij.

Krahaso Zanafilla 33:5; me Zanafilla 32:4, 18, 20).

Në mënyrë domethënëse, shtatë përkuljet e Jakobit i bëjnë jehonë shtatë bekimeve të babait të tij (Zanafilla 27:27–29); për më tepër, kur ai përkulet, ai e “zhbën” në mënyrë specifike bekimin e babait të tij, rreth

“Kombeve [që përkuleshin] para jush” (Zanafilla 27:29,).

Duket sikur qëllimi i Jakobit ishte t'i paguante borxhin vëllait të tij dhe t'i kthente bekimin që i kishte vjedhur (shih Zanafilla 33:11). Kur Esau pa vëllanë e tij, në atë gjendje ndryshe nga si e kishte pritur, vrapoi te Jakobi dhe, në vend që ta vriste, "e puthi dhe ata qanë" (Zanafilla 33:4).

Më vonë, Jakobi i thotë Esaut: «E pashë fytyrën tënde sikur të kisha parë fytyrën e Perëndisë» (Zanafilla 33:10). Arsyeja për deklaratën e jashtëzakonshme të Jakobit ishte fakti që ai e kishte kuptuar se Esau e kishte falur. Folja hebraike ratsah, "i kënaqur" (Zanafilla 33:10) është një term teologjik, që i referohet çdo sakrifice që është "e pëlqyeshme", "pranuar" nga Perëndia, e cila si rrjedhim nënkupton faljen hyjnore (Levitiku 22:27; Amos 5: 22).

Përvoja e faljes së Jakobit nga Perëndia në Peniel, ku ai pa fytyrën e Perëndisë, përsëritet tani në përvojën e faljes së vëllait të tij, të cilën ai e identifikon sikur të kishte parë fytyrën e Zotit. Jakobi jeton një Peniel të dytë, i pari duke u përgatitur për të dytin. Jakobi është falur nga Zoti dhe nga vetë vëllai i tij. Me të vërtetë ai tani duhet ta ketë kuptuar, edhe më shumë se më parë, kuptimin e hirit.

`Çfarë keni mësuar për hirin nga mënyra sesi ju kanë falur të tjerët (përveç Zotit)?`