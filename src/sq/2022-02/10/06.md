---
title:  Vdekja e Rakelës
date:  02/06/2022
---

`Lexoni Zanafilla 35:15–29. Çfarë vështirësish të tjera hasi Jakobi brenda familjes së tij jofunksionale?`

Sapo Jakobi largohet nga Betheli, tre incidente të ndërlidhura shënojnë hapin e fundit të udhëtimit të tij drejt Tokës së Premtuar: lindi djali i fundit i Jakobit; Rakela vdiq; dhe Rubeni, djali i parë i Jakobit nga Lea, fjeti me konkubinën e Jakobit. Megjithëse teksti nuk thotë pse i riu do ta bënte diçka kaq të keqe, ndoshta mund të kishte qenë fakti që ai donte të “bënte pis” disi lindjen e djalit të fundit të Jakobit dhe të poshtëronte kujtimin e Rakelës. Ne thjesht nuk e dimë.

Lindja e djalit të fundit të Jakobit lidhet me Betlehemin (Zanafilla 35:19), i cili është brenda kufijve të Tokës së Premtuar. Kjo lindje është pra, përmbushja e parë e premtimit të Perëndisë për të ardhmen e Izraelit. Mamia, në mënyrë profetike, i drejtohet Rakelës me fjalët që Perëndia përdori për ta qetësuar Abrahamin: “Mos ki frikë” (Zanafilla 35:17, krahaso me Zanafilla 15:1).

Në mënyrë domethënëse, Jakobi e ndryshon emrin që Rakela, e cila ishte në prag tëtvdekjes, i kishte vënë djalit të saj, Ben-Oni, që do të thotë "biri i pikëllimit tim" për të nënkuptuar dhimbjen e saj, në Benjamin, që do të thotë "bir i dorës së djathtë", ndoshta duke nënkuptuar drejtimin e jugut me qëllim që të shprehte shpresën e tij në Tokën e Premtuar dhe gjithçka që Perëndia tha se do të bënte për popullin e Tij pasi ata të ishin vendosur atje.

Megjithatë gjatë kësaj kohe Rubeni kishte marrëdhënie seksuale me Bilhah, konkubinën e babait të tij dhe shërbëtoren e Rakelës (Zanafilla 35:25; Zanafilla 30:3). Ne thjesht nuk e dimë pse ai e bëri këtë akt skandaloz, përveçse si një shembull tjetër i shthurjes njerëzore.

Çuditërisht, Jakobi nuk i përgjigjet kësaj shkeljeje të tmerrshme, edhe pse i thuhet për të (Zanafilla 35:22). Ndoshta në këtë pikë të jetës së tij, Jakobi beson se Perëndia do ta përmbushë fjalën e Tij, pavarësisht nga mëkati dhe e keqja në momente të caktuara, që ndodhnin përreth tij.

Është pikërisht ky mësimi i besimit, që nënkuptohet në listën e 12 bijve të Jakobit, të cilët do të jenë paraardhësit e Izraelit (Zanafilla 35:22–26). Jo njerëzit më të këndshëm dhe më të sjellshëm, siç do të shohim. E megjithatë, pavarësisht nga të gjitha problemet, të gjitha mosfunksionimet, madje edhe ligësitë, siç është Rubeni me Bilhah, vullneti i Zotit do të përmbushej përmes kësaj familjeje, pavarësisht sesa problematike ishte në të vërtetë kjo familje.

`Edhe përkundër gabimit njerëzor, qëllimet përfundimtare të Perëndisë do të përmbushen. Imagjinoni çfarë do të ndodhte nëse njerëzit do të bashkëpunonin, nëse do t'i bindeshin Atij. Sa më lehtë do të kishte qenë; domethënë, me më pak vuajtje njerëzore, stres dhe vonesë, do të mund të realizohej vullneti i Perëndisë?`