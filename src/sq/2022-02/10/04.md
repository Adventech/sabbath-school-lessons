---
title:  Dhunimi i Dinës
date:  31/05/2022
---

Tani që Jakobi është pajtuar me vëllain e tij, ai dëshiron të vendoset në vendin e Kanaanit në paqe. Fjala shalem, "i sigurt" (Zanafilla 33:18), nga fjala shalom, "paqe", për herë të parë po e karakterizon udhëtimin e tij.

Pasi bleu një copë tokë nga banorët (Zanafilla 33:19), ai ngre një altar atje, duke treguar besimin e tij dhe varësinë që kishte nga Zoti në të vërtetë. Për çdo njërën nga sakrificat e ofruara, kishte një akt adhurimi.

Megjithatë, për herë të parë në jetën e tij, Jakob-Izraeli është i ekspozuar ndaj telasheve të vendosjes në një tokë tjetër. Ashtu si Isaku në Gerar me Abimelekun (Zanafilla 26:1–33), Jakobi përpiqet të gjejë strehim me Kananitët.

`Lexoni Zanafilla 34. Çfarë ndodhi që i prishi planet e tij për një bashkëjetesë paqësore?`

Historia e këtij incidenti të ndyrë nxjerr në pah paqartësinë e personazheve dhe të veprimeve të tyre. Sikemi sensual, i cili dhunon Dinën, karakterizohet gjithashtu si i sinqertë dhe realisht i dashuruar me Dinën dhe që dëshiron të përpiqet të korrigjojë gjërat. Ai madje është i gatshëm t'i nënshtrohet ritit të besëlidhjes së rrethprerjes.

Ndërkohë, Simeoni dhe Levi, të cilët e paraqesin veten si mbrojtës të Zotit dhe urdhërimeve të Tij dhe që i rezistojnë idesë së martesës së përzier me Kananitët (Levitiku 19:29), përdorin gënjeshtrat dhe mashtrimet (Zanafilla 34:13) dhe janë gati të vrasin e plaçkisin (Zanafilla 34:25–27). Veprimet e tyre jo vetëm që ishin të dënueshme (pse të mos ndëshkohej i vetmi njeri që e kishte bërë?), por kishin potencialin të shkaktonin shumë më tepër probleme.

Sa i përket Jakobit, ai shqetësohet vetëm për paqen. Kur i raportohet për përdhunimin e vajzës së tij, ai nuk thotë asgjë (Zanafilla 34:5). Megjithatë, pasi dëgjoi për atë që kishin bërë djemtë e tij, i qortoi hapur për atë që mund të pasonte: «Më keni shqetësuar, duke më bërë të neveritshëm mes banorëve të vendit, mes Kananitëve dhe Perezejve; dhe, duke qenë se jemi pak në numër, ata do të mblidhen kundër meje dhe do të më vrasin. Unë do të shkatërrohem, familja ime dhe unë” (Zanafilla 34:30).

`Në mënyrë të përsëritur ne shohim mashtrim dhe gënjeshtra, si edhe akte dashamirësie dhe hiri, në këto tregime. Çfarë na tregon kjo për natyrën njerëzore?`