---
title:  Mbizotërimi i Idhujtarisë
date:  01/06/2022
---

`Lexoni Zanafilla 34:30–35:15. Çfarë mësimi mund të nxjerrim për adhurimin e vërtetë nga ajo që ndodhi këtu?`

Menjëherë pas ankesës së Jakobit se paqja e tij me Kananitët ishte kompromentuar (Zanafilla 34:30) dhe pasi dy djemtë e tij u qortuan (Zanafilla 34:30), Zoti e nxit Jakobin të largohet nga Sikemi dhe të kthehet në Bethel për të rinovuar besëlidhjen e tij. Në të vërtetë, Zoti i thotë se, sapo të arrijë atje, duhet të ndërtojë një altar.

Ndërkohë, gjëja e parë e regjistruar pas urdhrit të Zotit është thirrja e Jakobit ndaj popullit të tij që të largonte idhujt Kananitë, të cilët ishin marrë gjatë plaçkitjes së qytetit të Sikemit dhe perënditë e shtëpisë, që ishin vjedhur nga Rakela (Zanafilla 31:19, 32). E gjithë kjo ishte thelbësore për idenë e besëlidhjes me Perëndinë.

Këta idhuj ishin mbajtur dhe, me siguri, ishin adhuruar, pavarësisht nga përkushtimi i Jakobit ndaj Perëndisë. Nuk ishte e mjaftueshme që Jakobi të largohej nga Sikemi për t'i shpëtuar ndikimit Kananit. Jakobit iu desh të hiqte qafe idhujt brenda kampit dhe në zemrat e popullit të tij.

Procesi i pendimit konsiston në më shumë se një lëvizje fizike nga një vend në tjetrin, ose një lëvizje nga një kishë në tjetrën. Më e rëndësishme, është që ne të kërkojmë me anë të hirit të Perëndisë të pastrojmë idhujtarinë nga zemrat tona, pavarësisht se ku jetojmë, sepse ne mund të bëjmë idhuj nga pothuajse çdo gjë.

Kur Jakobi i bindet Zotit dhe vepron sipas urdhrit të Tij, Zoti më në fund ndërhyn dhe "terrori i Perëndisë" (Zanafilla 35:5) prek të gjithë njerëzit përreth tyre dhe ata nuk guxojnë ta sulmojnë Jakobin. Jakobi, pra, është gati të adhurojë me "të gjithë njerëzit që ishin me të" (Zanafilla 35:6), duke treguar se uniteti i familjes është rivendosur. Jakobi i jep këtij vendi emrin El Bethel, një kujtim i ëndrrës së tij me shkallët, një shenjë se lidhja midis qiellit dhe tokës, e cila ishte prishur për disa kohë, tani është rivendosur.

Theksi është, këtë herë, tek Perëndia i Bethelit dhe jo te vetë vendi. Ky shënim personal rezonon sërish, kur Zoti i kujton Jakobit emrin e tij “Izrael” (Zanafilla 35:10), me premtimin e dyfishtë që nënkupton ky bekim. Bekimi i Jakobit, së pari, nënkupton frytshmërinë, transmetimin e farës mesianike dhe gjeneratën e shumë kombeve (Zanafilla 35:11); dhe së dyti, tregon për Tokën e Premtuar (Zanafilla 35:12).

`Cilat janë “vrimat e vogla”, në të cilat idhujtaria mund të gjejë rrugën e saj në zemrat tona dhe çfarë mund të bëjmë për këtë?`