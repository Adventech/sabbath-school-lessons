---
title:  Për më tepër studim
date:  03/06/2022
---

Lexoni Ellen G. White, “Nata e Përleshjes”, fq. 195–203, tek Patriarkë dhe Profetë.

“Përvoja e Jakobit gjatë asaj nate mundjeje dhe ankthi përfaqëson sprovën nëpër të cilën populli i Perëndisë duhet të kalojë pak përpara ardhjes së dytë të Krishtit. . . . E tillë do të jetë përvoja e popullit të Perëndisë në luftën e tyre përfundimtare me fuqitë e së keqes. Perëndia do të testojë besimin e tyre, këmbënguljen e tyre, besimin e tyre në fuqinë e Tij për t'i çliruar. Satani do të përpiqet t'i tmerrojë ata me mendimin se rastet e tyre janë të pashpresa; se mëkatet e tyre kanë qenë shumë të mëdha për të marrë falje. Ata do të kenë një ndjenjë të thellë të mangësive të tyre dhe, ndërsa rishikojnë jetën e tyre shpresat e tyre do të fundosen. Por, duke kujtuar madhështinë e mëshirës së Perëndisë dhe pendimin e tyre të sinqertë, ata do të thërrasin për premtimet e Tij të bëra nëpërmjet Krishtit. Besimi i tyre nuk do të dështojë edhe nëse lutjet e tyre nuk marrin përgjigje menjëherë. Ata do të kapin forcën e Perëndisë, ashtu si Jakobi e kapi Engjëllin, dhe gjuha e shpirtrave të tyre do të jetë: "Unë nuk do të të lë të shkosh, përveçse pasi të më kesh bekuar". . .

“Historia e Jakobit na siguron që Perëndia nuk do t'i dëbojë ata, që janë tradhtuar nëpërmjet mëkatit, por që janë kthyer tek Ai me pendim të vërtetë. Pikërisht nëpërmjet vetëdorëzimit dhe besimit të palëkundur Jakobi fitoi atë, që nuk kishte arritur të fitonte nëpërmjet konfliktit me forcat e tij. Kështu Perëndia e mësoi shërbëtorin e Tij se vetëm fuqia dhe hiri hyjnor mund t'i jepnin atij bekimin që dëshironte. Kështu do të jetë me ata që jetojnë në ditët e fundit. Ndërsa rreziqet i rrethojnë dhe dëshpërimi pushton shpirtin, ato duhet të varen vetëm nga meritat e shlyerjes. Ne nuk mund të bëjmë asgjë nga vetja”—Ellen G. White, Patriarkë dhe Profetë, f. 201–203.

**Pyetje për diskutim**

`1. Pse dobësia e Jakobit është oportunitet për hirin e Perëndisë? Si lidhet përvoja e Jakobit me thënien e Palit: "Kur jam i dobët, atëherë jam i fortë" (2 Korintasve 12:10)?`

`2. Pse mendoni se Bibla zbulon kaq shumë detaje të ndyra për jetën e shumë prej personazheve të saj? Çfarë kuptimi mund të nxirret nga bërja e ditur e tyre? Çfarë mesazhi mund të marrim prej tij?`

`3. Thellohuni më shumë në çështjen e idhujtarisë. Cilët janë idhujt e kulturës, qytetërimit tonë? Si mund të sigurohemi që nuk po adhurojmë askënd ose asgjë tjetër përveç Zotit?`