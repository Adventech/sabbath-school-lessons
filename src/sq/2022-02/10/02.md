---
title:  Dyluftim me Zotin
date:  29/05/2022
---

I larguar nga Labani, Jakobi shumë shpejt përjeton një përvojë tjetër me Perëndinë. Duke ditur gjithashtu që vëllai i tij, Esau, po vjen bashkë me “katërqind burra” (Zanafilla 32:6). Jakobi i lutet me zjarr Zotit, edhe pse ai e pranoi se

“Unë nuk jam i denjë për të gjitha mirësitë dhe të gjithë besnikërinë që ke treguar ndaj shërbëtorit tënd” (Zanafilla 32:10). Jakobi, me të vërtetë, po e kuptonte më mirë se çdokush tjetër se çfarë ishte hiri.

Dhe si u përgjigj Zoti?

`Lexoni Zanafilla 32:22–31 dhe Hosea 12:3, 4. Cila është rëndësia shpirtërore e kësaj historie mahnitëse?`

Jakobi është i shqetësuar, për arsye të kuptueshme, nga ajo që po ndodhte dhe, pasi bën ç'është e mundur për të mbrojtur familjen e tij, ai ngre një çadër për të kaluar natën. Papritmas, ai sulmohet nga "një burrë" (Zanafilla 32:24). Ky është një term që mund të ketë konotacione të veçanta, duke evokuar praninë hyjnore (shih Isaia 53:3). Danieli e përdori atë për t'iu referuar priftit qiellor Mikaelit (Dan.10:5); ishte gjithashtu fjala e përdorur nga Jozueu për të përshkruar "Komandantin e ushtrisë së Zotit", i cili ishte Vetë ZOTI JHWH (Jozueu 5:13–15).

Në të vërtetë, mes përleshjes, Jakobit duhet t'i ishte bërë e qartë se ai po luftonte me Vetë Perëndinë, siç zbuluan fjalët e tij: "Nuk do të të lë të shkosh nëse nuk më bekon!" (Zanafilla 32:26). Megjithatë, kapja e tij e fortë pas Perëndisë, refuzimi i tij për ta lëshuar, zbulojnë gjithashtu dëshirën e tij të madhe për falje dhe për të qenë në paqe me Zotin e Tij.

“Gabimi që kishte çuar në mëkatin e Jakobit në marrjen e të drejtës së parëbirnisë me anë të mashtrimit, ishte bërë tashmë i qartë para tij. Ai nuk u kishte besuar premtimeve të Perëndisë, por kishte kërkuar me përpjekjet e veta për të sjellë atë që Perëndia do të kishte arritur në kohën dhe mënyrën e Tij»—Ellen G. White, Patriarkë dhe Profetë.

Dhe dëshmia se ai ishte falur ishte ndryshimi i emrit të tij, nga kujtimi i mëkatit të tij, në atë që përkujtonte fitoren e tij. "Emri yt", tha Engjëlli, "nuk do të quhet më Jakob [hileqari], por Izrael; sepse keni luftuar me Perëndinë dhe me njerëzit dhe keni fituar” (Zanafilla 32:28).

`Cila ka qenë përvoja juaj përsa i përket “dyluftimit” me Perëndinë? Çfarë do të thotë ta bësh këtë dhe pse është ndonjëherë e rëndësishme që të kemi këtë lloj përvoje?`