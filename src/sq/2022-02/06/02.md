---
title:  Largimi i Abramit
date:  01/05/2022
---

`Lexoni Zanafilla 12:1–9. Pse e thirri Perëndia Abramin që të linte vendin dhe familjen e tij? Si u përgjigj Abrami?`

Hera e fundit që Perëndia i kishte folur një personi, të paktën që është regjistruar në Shkrim, ishte me Noeun, për ta siguruar atë pas Përmbytjes se Ai do të vendosë një besëlidhje me çdo mish (Zanafilla 9:15–17) dhe se një tjetër përmbytje mbarë botërore nuk do të vijë më kurrë. Fjala e re e Perëndisë, tani për Abramin, lidhet sërish me atë premtim: të gjitha kombet e tokës do të bekohen nëpërmjet Abramit.

Përmbushja e kësaj profecie fillon me largimin nga e kaluara. Abrami lë gjithçka që ishte e njohur për të, familjen dhe vendin e tij, madje edhe një pjesë të tij. Intensiteti i kësaj lëvizjeje reflektohet në përsëritjen e fjalës kyçe "shko", e cila përsëritet shtatë herë në këtë kontekst. Abrami së pari duhet të largohet nga vendi i tij, "Uri i Kaldeasve", që është gjithashtu Babilonia (Zanafilla 11:31; Isaia 13:19). Kjo thirrje për të “dalë nga Babilonia” ka një histori të gjatë mes profetëve biblikë (Isaia 48:20, Zbulesa 18:4).

Largimi i Abramit ka të bëjë edhe me familjen e tij. Abrami duhet të lërë trashëgiminë e tij dhe shumë nga ato që mësoi dhe fitoi nëpërmjet trashëgimisë, edukimit dhe ndikimit.

Megjithatë, thirrja e Perëndisë për të shkuar përfshin edhe më shumë. Fraza hebraike lekh lekha, "shko", e përkthyer fjalë për fjalë, do të thotë "shko vetë" ose "shko me veten tënde". Largimi i Abramit nga Babilonia e shqetëson atë më shumë sesa mjedisin e tij, apo edhe familjen e tij. Fraza hebraike sugjeron një theksim tek vetja. Abrami duhet të largohet nga vetja e vet, për të hequr qafe pjesën e tij, që përmban të kaluarën e tij babilonase.

Qëllimi i kësaj braktisjeje është «një tokë», që do t'i tregojë Perëndia. E njëjta gjuhë do të përdoret përsëri në kontekstin e sakrificës së Isakut (Zanafilla 22:2), për t'iu referuar malit të Moriahut, ku do të ofrohet Isaku dhe ku do të ndërtohet tempulli i Jerusalemit (2 Kron. 3:1 ). Premtimi i Zotit nuk ka të bëjë vetëm me një atdhe fizik, por me shpëtimin e botës. Kjo ide ripohohet në premtimin e Perëndisë për bekimin për të gjitha kombet (Zanafilla 12:2, 3). Folja barakh, "bekoj", shfaqet pesë herë në këtë pasazh. Procesi i këtij bekimi universal funksionon nëpërmjet “farës” së Abramit (Zanafilla 22:18; Zanafilla 26:4; Zanafilla 28:14). Teksti i referohet këtu "farës", e cila përfundimisht do të përmbushet me Jezus Krishtin (Veprat 3:25).

`Çfarë mund t'ju kërkojë Zoti të lini pas? Kjo do të thotë, cilën pjesë të jetës suaj mund t'ju duhet të braktisni për t'i vënë veshin thirrjes së Perëndisë?`