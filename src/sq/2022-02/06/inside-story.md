---
title:  Histori misioni
date:  06/05/2022
---

#### Të vdesësh për të jetuar

David Diogo de Viktoria, 29 vjeç

Kur isha i ri, u bëra pjesë e një grupi që shiste marihuana dhe lloje të tjera droge, në Angola. Ishim 13 vetë në grup dhe unë e blija drogën që ta shisnin të tjerët. Unë nuk përdorja drogë dhe anëtarët e tjerë të grupit fillian të mendonin se unë e konsideroja veten më të mirë se të tjerët. Kështu, drejtuesi i grupi erdhi të fliste me mua.

“Nëse nuk përdor marihuanë bashkë me ne, do të të rrahim,” tha ai.

Çfarë mund të bëja? Fillova të përdorja.

Takimi im me marihuanën filloi një zhytje të thellë në jetën e krimit. Fillova jo vetëm të blija drogë për t’u shitur nga grupi; iu bashkova grupit në vjedhjet e makinave, dyqaneve dhe shtëpive.

U kthyem në tmerrin e banorëve rreth Luandës, kryeqytetit të Angolës, dhe policia vendosi të vepronte. Brenda një kohe të shkurtër, ata arritën të vrisnin 12 anëtarë të grupit. Nuk e di si unë mbijetova. I patrembur, një shok dhe unë formuam një grup tjetër. Tani unë isha drejtuesi i grupit dhe shumë i dhënë pas drogës dhe krimit.

Nuk jam krenar për mënyrën se si jetoja. 180 shokë të mi u vranë nga policia. U arrestova më tepër se 40 herë dhe u dënova tre herë. Gjatë burgosjes së tretë, dëgjova, për herë të parë, rreth Kishës Adventiste të Ditës së Shtatë. Një anëtar i kishës vizitonte burgun rregullisht dhe më jepte studime Biblike.

Por, kur dola nga burgu, shkova të jetoja në shtëpinë e tetos dhe, menjëherë, formova një grup të ri. Gjatë vjedhjes së një pike karburanti, diçka shkoi gabim dhe një nga rojet u vra. Kur policia mori vesh se ku banoja, ata erdhën të më vrisnin.

Arrita të mbijetoja. Kur policia erdhi, isha duke fjetur dhe, nuk e di si, ata nuk më gjetën edhe pse kërkuan në çdo vend. Tetoja ime u tremb shumë dhe më tha të largohesha. Shkova të jetoja në bodrumin e shtëpisë së mamasë time. Ajo nuk donte që unë të drejtoja grupe gangësterësh, nga shtëpia e saj, dhe më çoi te një mjek magjistar, që premtonte se do ndihmonte.

Për ca kohë, dukej se magjitë e tij po jepnin rezultat. Gjatë katër muajve, nuk përdora drogë dhe nuk bëra asnjë krim. Mamaja dhe gjithë familja ishin shumë të gëzuar. Por, muajin e pestë, iu ktheva jetës së vjetër, me më shumë entuziazëm se më përpara. Jeta ime nuk kishte shpresë.

Atëherë takova një burrë, që të gjithë e thërrisnin Tutor. Ai kishte tatuazhe në gjithë trupin. Me emrin dhe pamjen e tij ai mund të ishtë një gangëster, si unë. Por ai nuk sillej ashtu. Ai ishte Adventist i Ditës së Shtatë. Një ditë, Tutori më tregoi Romakët 8:14, ku thuhet: “Sepse të gjithë ata që udhëhiqen nga Fryma e Perëndisë janë bij të Perëndisë.”

Kur i dëgjova këto fjalë, fillova të ndieja një dëshirë të fortë të isha bir i Perëndisë. Fillova të pyesja veten: “A mund të ketë Perëndia një plan edhe për mua?”

Fillova të lexoja Biblën me Tutorin. Ndërsa studionim, mësova rreth Perëndisë dhe kuptova se Ai ka dashuri edhe për mua. Pashë se Jezusi vdiq për mua. “Sepse Perëndia e deshi aq botën, sa dha Birin e tij të vetëmlindurin, që, kushdo që beson në të, të mos humbasë, por të ketë jetë të përjetshme” (Gjoni 3:16).

Jeta ime filloi të ndryshonte. Vendosa se doja të vdisja – të vdisja ndaj jetës të vjetër dhe të lindja përsëri në Jezusin për një jetë të re. Ia dhashë zemrën Jezusit dhe iu bashkova Kishës Adventiste, në vitin 2013.

Sot, falë Perëndisë, po studioj për pastor në Universitetin Adventist të Mozambikut.

Familja, fqinjët dhe shokët e kritikuan shumë vendimin tim për të ndjekur Jezusin, por nuk e kam problem. Ajo që dua është t’i shërbej Jezusit gjithë jetën time. Zemra ime i përket Atij dhe lutem që Ai të më përdorë për të çuar shumë zemra të tjera tek Ai, përfshirë edhe ato të familjes sime.

Një pjesë e Ofertave të Sabatit të 13të, para tre vjetësh, ndihmuan Universitetin Adventist të Mozambikut, ku studion Davidi, për të ndërtuar klasa të reja dhe për të blerë pajisje të reja. Faleminderit për ofertat tuaja. Këtë tremujor, Oferta e Sabatit të 13të, do të ndihmojë katër projekte në vendlindjen e Davidit, Angola, përfshirë edhe shkollën Adventiste në Luanda, pranë shtëpisë ku ai banonte. Faleminderit që planifikoni një ofertë bujare.

Shënime Misionare

Mesazhi Adventist hyri në Mozambik në vitin 1931, kur dy studentë, nga Shkolla Misionare Malamulo, në Malavi, u kthyen në shtëpitë e tyre në Afrikën Lindore. Ata kryen evangjelizëm dhe shumë shpejt po bënin studime Biblike me 555 njerëz. O. U. Giddings dhe Maks Webster vizituan Mozambikun, për të parë interesin dhe, në 1933, Webster u dërgua në distriktin Zambesi, në Mozambik, për të hapur një mision. Në vitin 1935, me lejë nga guvernatori i përgjithshëm, ai hapi misionin, të cilin e quajti Mungulini, që do të thotë “dritë”.