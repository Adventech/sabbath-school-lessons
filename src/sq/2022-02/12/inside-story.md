---
title:  Histori misioni
date:  17/06/2022
---

#### I përzënë

Manuel Salvador Tunda, 19 vjeç

Unë u rrita në një kishë ungjillore në Angola, dhe u pagëzova, i spërkatur me ujë, kur isha 14 vjeç.

Por nuk isha i kënaqur me njohurinë time rreth Perëndisë. Diçka nuk dukej mirë. Isha shumë i paqartë rreth mësimeve të Kishës Adventiste. Mendoja rreth Sabatit të vërtetë dhe pyesja veten: “Pse adventistët konsiderojnë ditën e shtatë si sabat dhe kishat e tjera Protestante konsiderojnë ditën e parë?”

Këto pyetje më bezdisnin dhe, më në fund, pyeta disa drejtues të kishës sime.

“Pse adventistët shkojnë në kishë të shtunë por ne shkojmë të diel?” pyeta.

Drejtuesit e kishës folën rreth festimit të ringjalljes së Krishtit, ditën e diel. Por asnjëri nuk mundi të më tregonte një varg, në Bibël, ku thuhet se Jezusi e kishte ndryshuar ditën e adhurimit nga e shtuna në të diel. Shpjegimet e drejtuesve nuk më kënaqën.

Fillova të shihja Kanalin e Shpresës (Hope Channel), në televizor. Prezantuesit flisnin rreth Sabatit të ditës së shtatë, që ishte pjesë e Dhjetë Urdhërimeve. Pashë se Perëndia e kishte shenjtëruar Sabatin që në Krijimin e botës, dhe se Jezusi e mbajti Sabatin e ditës së shtatë, gjatë jetës së Tij tokësore. Mora përgjigje për pyetjen time. E kuptova pse adventistët adhuronin ditën e shtatë dhe vendosa ta mbaja gjithashtu.

Dy vjet mbas pagëzimit tim me spërkatje, vendosa të pagëzohesha me zhytje, ashtu si edhe Jezusi. Doja të bëhesha pjesë e Kishës Adventiste.

Babi u inatos tej mase, kur i tregova. Ai më nxorri nga shtëpia dhe shkova të jetoja me hallën. Edhe pse nuk jetoja më në shtëpi, vazhdonim të kishim shumë tension. Të afërmit më kërcënonin se do më rrihnin dhe nuk e dija ku mund të jetoja. Megjithatë, vazhdoja të shkoja në kishë të shtunave dhe nuk hoqa dorë nga dëshira për t’u pagëzuar.

Pastori i kishës së mëparshme, foli me babin dhe ata më bindën të shkoja të jetoja në shtëpinë e pastorit. Pastori ishte i vendosur të më bindte të kthehesha në kishën e tij. Ai foli dhe m’u lut për tre javë. Por nuk mund të më tregonte asnjë versë në Bibël, ku thuhej se Perëndia e kishte ndryshuar Sabatin. Më në fund, ai më kërkoi të largohesha nga shtëpia e tij.

Dukej sikur gjendja vetëm keqësohej. Por në fakt, po përmirësohej. Nëpërmjet leximit të Biblës, çdo ditë, mësova më shumë rreth Perëndisë dhe dashurisë të Tij. Mësova rreth Ellen White dhe fillova të lexoja librat e saj. Lavdi Perëndisë, u pagëzova me zhytje, në Kishën Adventiste Jeruzalemi i Ri, në Luanda, Angola, në 2021.

E falenderoj Perëndinë për vuajtjet. Ato vuajtje më bënë luftëtar më të fortë, për Shpëtimtarin, dhe forcuan besimin tim në fuqinë e mrekullueshme të Jesus Krishtit. Plagët e mia janë shëruar dhe kanë ngelur vetëm shenjat. Jam i lumtur me Perëndinë.

Ju lutem, bashkohuni me mua në lutje, që Perëndia të mund të prekë zemrat e familjarëve të mi, që ne të adhurojmë sërish, si një familje e bashkuar.

Një pjesë e Ofertave të Sabatit të 13të të këtij tremujori do të ndihmojë në hapjen e një shkolle Adventiste në qytetin e Manuelit, Luanda, në Angola, që shumë fëmijë të mund të marrin përgjigjet që u duhen rreth Jezusit. Faleminderit që planifikoni një ofertë bujare.

Fakte të shpejta:

-	Flamuri i Angolës është i kuq, i zi dhe i artë. Kuptimet e këtyre ngjyrave janë pjesë e kushtetutës: e kuqja përfaqëson gjakun e Angolanëve që u vranë në konflikte, e zeza përfaqëson banorët e Angolës dhe e arta përfaqëson pasuri. Një rrotë me dhëmbëza në flamur përfaqëson industrinë, një hanxhar përfaqëson zonat rurale dhe ylli i artë është modeluar sipas yllit në flamurin e ish-Bashkimit Sovjetik.

-	Angola ka shumë pasuri naturale dhe është prodhuesi i dytë më i madh i naftës dhe diamantëve në pjesën jugore të Afrikës.