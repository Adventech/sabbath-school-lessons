---
title:  Jozefi dhe Benjamini
date:  14/06/2022
---

Jakobi nuk mund ta lejonte kollaj largimin e Benjaminit, djalit të tij të vetëm me Rakelën që mbeti me të. Ai kishte frikë se do ta humbte atë, siç e kishte humbur tashmë Jozefin (Zanafilla 43:6–8). Vetëm atëhere kur nuk kishte më ushqim (Zanafilla 43:2) dhe kur Juda u zotua të garantonte kthimin e Benjaminit (Zanafilla 43:9), Jakobi më në fund pranoi për një vizitë të dytë në Egjipt dhe e lejoi Benjaminin të shkonte me vëllezërit e tij.

`Lexoni Zanafilla 43. Çfarë ndikimi pati prania e Benjaminit në rrjedhën e ngjarjeve?`

Prania e Benjaminit dominoi ngjarjet. Kur të gjithë vëllezërit qëndrojnë para Jozefit, Benjamini është i vetmi person që Jozefi e sheh (Zanafilla 43:16). Benjamini është i vetmi që quhet "vëlla" (Zanafilla 43:29). Ndërsa Benjamin thirret me emër, të gjithë vëllezërit e tjerë nuk janë identifikuar; ata thjesht quhen “burra” (Zanafilla 43:16).

Jozefi e quan Benjaminin "biri im", si një shprehje afirmuese e dashurisë së veçantë (Zanafilla 43:29; krahaso me Zanafilla 22:8). Bekimi i Jozefit i referohet "hirit" (Zanafilla 43:29), që të kujton lutjen e tij për hirin, i cili ndonjëherë dukej sikur nuk ishte afër(Zanafilla 42:21). Jozefi i kthen Benjaminit hirin që nuk e mori nga vëllezërit e tjerë.

Ndërsa vëllezërit e Jozefit kanë frikë se do të futen në burg për shkak të parave që u kthyen, Jozefi përgatit një banket për ta për shkak të pranisë së Benjaminit. Duket sikur Benjamini kishte një efekt shpengues në të gjithë situatën. Kur të gjithë vëllezërit ulen sipas moshës së tyre dhe duke respektuar rregullat e nderit, është Benjamini, më i vogli, ai që shërbehet pesë herë më shumë se të gjithë vëllezërit e tjerë (Zanafilla 43:33, 34). E megjithatë, ky favorizim nuk i shqetëson, ndryshe nga kur Jozefi ishte i preferuari i babait të tij shumë vite më parë, gjë që çoi në veprimet e tyre të tmerrshme si ndaj gjysmëvëllait, ashtu edhe ndaj babait të tyre (Zanafilla 37:3, 4).

“Me këtë shenjë favori ndaj Benjaminit, ai shpresonte të kuptonte nëse vëllai më i vogël shihej me zili dhe urrejtje sikurse ishte parë ai shumë vite më parë. Megjithatë, duke supozuar se Jozefi nuk e kuptonte gjuhën e tyre, vëllezërit bisedonin lirisht me njëri-tjetrin; kështu ai pati një mundësi të mirë për të mësuar ndjenjat e tyre reale. Prapëseprapë, ai dëshironte t'i testonte më tej dhe përpara nisjes së tyre, ai urdhëroi që kupa e tij me argjend të fshihej në thesin e më të voglit.»—Ellen G. White, Patriarkë dhe Profetë, f. 228, 229