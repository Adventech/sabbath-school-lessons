---
title:  Kupa e parashikimit të së ardhmes
date:  15/06/2022
---

`Lexoni Zanafilla 44. Pse Jozefi e vuri kupën e parashikimit të së ardhmes në thesin e Benjaminit dhe jo në thesin e një vëllai tjetër?`

Kjo histori është paralele me atë të mëparshme. Si më parë, Jozefi jep udhëzime specifike; edhe një herë, u mbush thasët me ushqim. Megjithatë, këtë herë, Jozefi shton urdhrin e çuditshëm për të vënë kupën e tij të çmuar në thesin e Benjaminit.

Ngjarjet, pra, marrin një rrjedhë tjetër. Ndërsa në udhëtimin e mëparshëm, vëllezërit u kthyen në Kanaan për të marrë Benjaminin me vete, tani ata duhet të kthehen në Egjipt për t’u përballur me Jozefin. Ndërsa në situatën e mëparshme të gjithë vëllezërit gjetën të njëjtën gjë në thasët e tyre, tani Benjamini veçohet si ai që ka kupën e Jozefit. Papritur, Benjamini, i cili si i ftuari i nderit kishte akses në kupën e Jozefit, tani është i dyshuar dhe i akuzuar me akuzën se kishte vjedhur atë artikull të çmuar. Ai do të shkojë në burg.

Fakti që Jozefi po përdorte një kupë parashikimi të së ardhmes nuk do të thoshte se ai besonte në fuqinë e saj. Jozefi «nuk e kishte pretenduar kurrë fuqinë e parashikimit, por donte që ata të besonin se ai mund të lexonte sekretet e jetës së tyre».—Ellen G. White, Patriarkë dhe Profetë, f. 229.

Kupa magjike ishte për Jozefin një pretekst për të evokuar fuqinë e mbinatyrshme dhe për të zgjuar kështu në zemrat e vëllezërve të tij ndjenjën e fajit ndaj Perëndisë. Kështu e interpreton Juda mesazhin e nënkuptuar të Jozefit, sepse ai i referohet paudhësisë që Zoti ka gjetur tek zemrat e tyre (Zanafilla 44:16). Gjithashtu, vjedhja e asaj kupe të çmuar do të justifikonte një ndëshkim të rëndë dhe kështu do të vinte në provë mendimin e vëllezërve të tjerë.

Intensiteti i emocioneve të vëllezërve dhe reagimi i tyre është domethënës. Ata janë të gjithë të bashkuar në të njëjtën dhimbje, duke pasur frikë për Benjaminin, i cili do të humbasë siç ishte Jozefi dhe si ai do të bëhet skllav në Egjipt, megjithëse ai ishte, sikurse Jozefi , i pafajshëm. Kjo është arsyeja pse Juda propozon që ai të merret si skllav "në vend" të Benjaminit (Zanafilla 44:33), ashtu siç është flijuar dashi "në vend" të Isakut të pafajshëm (krahaso me Zanafilla 22:13). Juda e paraqet veten si një sakrificë, një zëvendësim, qëllimi i të cilit është pikërisht të përballet me atë "të keqe" që do të shkatërronte të atin (Zanafilla 44:34).

`Cili parim i dashurisë, siç ilustrohet në përgjigjen e Judës, nënkuptohet në procesin e zëvendësimit? Si e shpjegon kjo lloj dashurie teologjinë biblike të shpëtimit? (Shih Romakëve 5:8.)`