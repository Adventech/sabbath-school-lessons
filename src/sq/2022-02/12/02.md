---
title:  Rritja e pushtetit të Jozefit
date:  12/06/2022
---

Për Jozefin, ëndrrat e Faraonit zbuluan atë që Perëndia "do të bënte" (Zanafilla 41:28) në tokë. Jozefi, megjithatë, nuk i bën thirrje Faraonit të besojë në Zotin e Jozefit. Në vend të kësaj, përgjigja e menjëhershme e Jozefit është veprimi. Jozefi propozon një program ekonomik. Është interesante se vetëm pjesa ekonomike e fjalimit të Jozefit merr konsideratë nga Faraoni, i cili duket më i interesuar për mësimin ekonomik sesa për kuptimin shpirtëror të ëndrrës dhe rolin e Zotit në prodhimin e saj.

`Lexoni Zanafilla 41:37–57. Cili është roli i Perëndisë në suksesin e Jozefit?`

Faraoni zgjedh Jozefin për të marrë përgjegjësinë jo aq shumë sepse ai i kishte interpretuar saktë ëndrrat e tij dhe zbuloi problemin e ardhshëm të tokës, por sepse ai kishte një zgjidhje për këtë problem, sepse "këshilla e tij ishte e mençur" (Zanafilla 41:37) , i të njejtit mendim ishin edhe shërbëtorët e faraonit. Zgjedhja e faraonit duket se ka qenë më shumë pragmatike sesa fetare. E megjithatë, Faraoni e pranon se prania e "Frymës së Perëndisë" (Zanafilla 41:38) është tek Jozefi, i cili cilësohet si "i zgjuar dhe i ditur" (Zanafilla 41:39), një shprehje që karakterizon urtësinë që jep Zoti. (shih Zanafilla 41:33; krahaso me 1 Mbretërve 3:12).

Të gjitha detajet e raportuara në tekstin biblik përshtaten me situatën historike të Egjiptit në atë kohë. Politikisht, fakti që faraoni e emëron Jozefin si vezir nuk është e pazakontë në Egjiptin e lashtë, ku janë vërtetuar raste të vezirëve të huaj.

Shtatë vitet e ardhshme janë vite të bollëkut në mënyrë të tillë që prodhimi i drithit bëhet "i pamatshëm" (Zanafilla 41:49), një shenjë e përkujdesjes së mbinatyrshme hyjnore. Krahasimi “si rëra e detit” (Zanafilla 41:49) zbulon se ky është bekimi i Zotit (Zanafilla 22:17). Jozefi e pasqyron personalisht atë bekim në frytshmërinë e tij, një rastësi që dëshmon praninë e të njëjtit Perëndi pas dy fenomeneve. Jozefi ka dy djem, emrat e të cilëve tregojnë përvojën e Jozefit për perkujdesjen Perëndisë, e cila e ka shndërruar kujtesën e dhimbjes në gëzim (Manasehu) dhe pikëllimin e mëparshëm në frytshmëri (Efraimi). Çfarë shembulli i fuqishëm se si Perëndia i ktheu disa të këqija në diçka shumë të mirë!

`Cilat elemente nga stili i jetës sonë duhet të jenë në gjendje të shohin të tjerët pikërisht realitetin e Perëndisë sonë?`