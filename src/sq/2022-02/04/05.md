---
title:  'Besëlidhja: Pjesa e parë'
date:  20/04/2022
---

Tani është momenti kur do të përmbushet besëlidhja e premtuar. “Por unë do të vendos besëlidhjen time me ju; dhe ti do të hysh në arkë – ti, djemtë e tu, gruaja jote dhe gratë e bijve të tu me ty” (Zanafilla 6:18). Në ndryshim nga kërcënimi hyjnor për të shkatërruar (Zanafilla 6:17), kjo besëlidhje është premtimi i jetës.

`Lexoni Zanafilla 8:20. Çfarë bëri Noeu fillimisht kur doli nga arka dhe pse?`

Ashtu si Adami dhe Eva, të cilët me siguri e adhuruan Perëndinë të shtunën menjëherë pas gjashtë ditëve të Krijimit, Noeu e adhuroi Perëndinë menjëherë pas Përmbytjes, një tjetër ngjarje krijimi në vetvete. Megjithatë, ka një ndryshim midis dy akteve të adhurimit. Ndryshe nga Adami dhe Eva, të cilët e adhuronin Zotin drejtpërdrejt, Noeut iu desh të përdorte një sakrificë. Kjo është përmendja e parë në Shkrimet e Shenjta të një altari. Flijimi është një “olokaust” (‘olah), flijimi më i vjetër dhe më i shpeshtë. Për Noeun, ky flijim ishte një ofertë falënderimi (krahaso me Num. 15:1–11), e dhënë për të shprehur mirënjohjen e tij ndaj Krijuesit, i cili e kishte shpëtuar.

`Lexoni Zanafilla 9:2–4. Si ndikoi përmbytja në dietën e njeriut? Cili është parimi prapa kufizimeve të Perëndisë?`

Për shkak të efektit të Përmbytjes, ushqimi bimor nuk ishte më i disponueshëm si dikur. Prandaj, Perëndia i lejoi njerëzit të hanë mish kafshësh. Ky ndryshim i dietës gjeneroi një ndryshim në marrëdhëniet midis njerëzve dhe kafshëve, në kontrast me atë që ka qenë midis tyre në Krijimin origjinal. Në llogarinë e Krijimit, njerëzit dhe kafshët ndanin të njëjtën dietë bimore dhe nuk kërcënonin njëri-tjetrin. Në botën e pas përmbytjes, vrasja e kafshëve për ushqim sillte një marrëdhënie frike  (Zanafilla 9:2). Sapo filluan të hanin njëri-tjetrin, njerëzit dhe kafshët, pa dyshim, kishin zhvilluar një marrëdhënie krejt të ndryshme nga ajo që kishin shijuar në Eden.

Megjithatë, toleranca e Zotit kishte dy kufizime. Së pari, jo të gjitha kafshët ishin të përshtatshme për ushqim. Kufizimi i parë ishte i nënkuptuar në dallimin midis kafshëve "të pastra dhe të papastra", që ishte pjesë e rendit të Krijimit (shih Zanafilla 8:19, 20; krahaso me Zanafilla 1:21, 24). E dyta, e cila ishte e qartë dhe e re, ishte të ndalohej konsumimi i gjakut, sepse jeta është tek gjaku (Zanafilla 9:4).