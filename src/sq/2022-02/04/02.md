---
title:  Përgatitja për përmbytjen
date:  17/04/2022
---

`Lexoni Zanafilla 6:13–7:10. Çfarë mund të mësojmë nga ky tregim mahnitës i historisë së hershme njerëzore?`

Ashtu si Danieli, Noeu është një profet, që parashikon fundin e botës. Fjala hebraike për "arkën" (tevah) (Zanafilla 6:14) është i njëjti huazim i rrallë egjiptian që u përdor për "arkën", në të cilën ishte fshehur foshnja Moisi, dhe që u ruajt për të shpëtuar Izraelin nga Egjipti (Eksodi 2:3).

Gjithashtu, disa kanë parë në strukturën e përgjithshme të arkës një paralele me arkën e tabernakullit (Eksodi 25:10). Ashtu si arka e përmbytjes do të lejojë mbijetesën e njerëzimit, ashtu edhe arka e besëlidhjes, një shenjë e pranisë së Perëndisë në mes të popullit të Tij (Eksodi 25:22), tregon veprën e shpëtimit të Perëndisë për popullin e Tij.

Fraza “Noah bëri; gjithçka ashtu si Zoti kishte urdhëruar” (Zanafilla 6:22) përfundon fazën përgatitore. Folja asah, "bëri", duke iu referuar veprimit të Noeut, i përgjigjet foljes "asah", "bëj", në urdhrin e Zotit, e cila filloi këtë seksion (Zanafilla 6:14) dhe përsëritet pesë herë (Zanafilla 6:14– 16). Kjo jehonë midis urdhrit të Zotit dhe përgjigjes së Noeut sugjeron bindjen absolute të Noeut ndaj asaj që Zoti i kishte thënë të bënte, për 'asah'. Është gjithashtu interesante që kjo frazë përdoret edhe në kontekstin e ndërtimit të arkës së besëlidhjes (Eksodi 39:32, 42; Eksodi 40:16).

“Perëndia i dha Noeut përmasat e sakta të arkës dhe udhëzime të qarta në lidhje me ndërtimin e saj në çdo veçanti. Mençuria njerëzore nuk mund të kishte krijuar një strukturë me forcë dhe qëndrueshmëri kaq të madhe. Perëndia ishte projektuesi dhe Noeu mjeshtri i ndërtimit»—Ellen G. White, Patriarkë dhe Profetë, f. 92.

Përsëri, paralelizmi midis dy "arkave" ripohon funksionin e tyre të përbashkët shpengues. Kështu, bindja e Noeut përshkruhet si një pjesë e planit të shpëtimit të Perëndisë. Noeu u shpëtua thjesht, sepse kishte atë besim që duhej për të bërë atë që Perëndia e urdhëroi të bënte (shih Hebrenjve 11:7). Ai ishte një shembull i hershëm i një besimi që shfaqet me bindje, i vetmi lloj besimi që ka rëndësi (Jakobi 2:20).

Shkurtimisht, Noeu “gjeti hir në sytë e Zotit” (Zanafilla 6:8) dhe ishte pikërisht kjo përgjigje ndaj këtij hiri, që tashmë i ishte dhënë, motivi që e bëri Noeun të vepronte me besnikëri dhe bindje ndaj urdhrave të Perëndisë. A nuk duhet të jetë kështu me të gjithë ne?

`Lexoni 2 Pjetrit 2:5–9. Pse u shpëtua vetëm familja e Noeut? Çfarë mund të mësojmë nga tregimi i Noeut në lidhje me rolin tonë në paralajmërimin e botës për gjykimin e ardhshëm?`