---
title:  Izraeli në Egjipt
date:  18/06/2022
---

### Lexoni për studimin e kësaj jave
Zanafilla 46; Romakëve 10:12, 13; Zanafilla 47; Zanafilla 48; Veprat 3:25, 26; Zanafilla 49; Filipianëve 2:10; Zanafilla 49:29–50:21.

> <p>Vargu përmendësh</p>
> “Kështu Izraeli banoi në vendin e Egjiptit, në vendin e Goshenit; aty ata patën prona, qenë frytdhënës dhe u shumuan fort” (Zanafilla 47:27).

Zanafilla mbulon vitet e fundit të Jakobit dhe Jozefit së bashku. Ne shohim Jakobin (Izraelin) të largohet nga Kanaani (Zanafilla 46) me qëllim që të vendoset në Egjipt (Zanafilla 47), dhe atje ai do të vdesë (Zanafilla 49:29–50:21). E megjithatë, edhe në këtë mjedis egjiptian, perspektiva e Tokës së Premtuar duket ende e madhe në sfond (Zanafilla 50:22–26).

Sapo Jakobi mbërrin në Egjipt, ai bekon Faraonin (Zanafilla 47:7–10), duke përmbushur kështu (pjesërisht, sigurisht) premtimin Abrahamik për të qenë një bekim për kombet (Zanafilla 12:3). Më vonë, në prag të vdekjes, Jakobi bekon djemtë e Jozefit (Zanafilla 48). Jakobi bekon gjithashtu djemtë e tij (Zanafilla 49:1–28) dhe bën parashikime mbresëlënëse në lidhje me secilin prej tyre në kontekstin e 12 fiseve të ardhshme të Izraelit (Zanafilla 49:1–27).

Megjithatë, fakti që kombi Izraelit "banon" në mërgim, në Egjipt si i huaj, është në tension me shpresën e Tokës së Premtuar. Dhe, megjithëse vetë libri i Zanafillës përfundon me bijtë e Izraelit në Egjipt, disa nga fjalët e fundit të Jozefit na drejtojnë për tek një vend tjetër: “Unë po vdes; por Perëndia me siguri do t'ju vizitojë dhe do t'ju nxjerrë nga kjo tokë në vendin për të cilin iu betua Abrahamit, Isakut dhe Jakobit'” (Zanafilla 50:24).

_\*Studioni mësimin e kësaj jave për t’u përgatitur për Sabatin e datës 25 Qershor._