---
title:  Histori misioni
date:  24/06/2022
---

#### Histori e një mrekullie

Milagri Braga Kaminjao, 22 vjeç

Emri im do të thotë “mrekulli”. Historia ime është një mrekulli – por ndoshta jo e llojit që mund të prisni.

U rrita në një familje Kristiane në Angola; isha besnik ndaj mësimeve të kishës sime dhe punova si një misionar në rajonin e qytetit tim.

Por, kur shkova të jetoja në kryeqytetin e Angolës, Luanda, nuk gjeta një kishë që i përkiste besimit tim.

Refuzoja të shkoja në kishë tjetër sepse besoja shumë fort se vetëm kisha ime e kuptonte Biblën saktësisht.

Kështu, çdo të diel, për një vit, adhurova në shtëpi.

Kur shkova në qytetin tim, për të vizituar, mësova se mësuesja ime e Biblës dhe shumë nga shokët e mi ishin bashkuar me Kishën Adventiste. Kjo më mërziti dhe i kritikova shokët hapur.

“Si mund të pranoni mësimet e një kishe tjetër?” thashë ashpërsisht.

Miqtë e mi nuk ishin dakord me mua.

Një ditë, shkova në shtëpinë e ish mësueses time të Biblës, ta pyesja pse ishte bërë Adventiste.

Ajo më mirëpriti me buzëqeshje. Pasi dëgjoi pyetjen time, ajo më shpjegoi se kishte mësuar, në Bibël, se Perëndia kishte bekuar ditën e shtatë, jo të parën.

Ajo më tregoi, në Bibël, se Perëndia e shenjtëroi ditën e shtatë, në fund të Krijmit, dhe lexoi Zanafillën 2:1-3. “Kështu përfunduan qielli dhe toka si dhe tërë ushtria e tyre. Ndërkaq ditën e shtatë Perëndia mbaroi veprën që kishte kryer dhe ditën e shtatë u çlodh nga gjithë vepra që kishte kryer. Dhe Perëndia bekoi ditën e shtatë dhe e shenjtëroi, sepse atë ditë Perëndia u çlodh nga gjithë vepra që kishte krijuar dhe kryer.”

Pastaj, më tregoi se Perëndia e kishte përjetësuar ditën e shtatë, si Sabatin e urdhërimit të katërt, te Eksodi 20:8-10, duke lexuar: “Mbaje mend ditën e shtunë për ta shenjtëruar. Do të punosh gjashtë ditë dhe në ato do të bësh të gjithë punën tënde; por dita e shtatë është e shtuna, e shenjtë për Zotin, Perëndinë tënd; nuk do të bësh në atë ditë asnjë punë, as ti, as biri yt, as bija jote, as shërbëtori yt, as shërbëtorja jote, as kafshët e tua, as i huaji që ndodhet brenda portave të tua.”

Duke buzëqeshur, ajo tha: “Vendosa ta ndjek Jezusin me gjithë zemrën time.”

Historia e saj m’u duk e çuditshme dhe nuk arrija të bija dakort me arsyetimin e saj.

Ajo ofroi të studionim Biblën rreth Sabatit, por refuzova të dëgjoja më tej.

Kur u ktheva në Luanda, u përpoqa t’i rikthehesha rutinës sime, por nuk arrija ta harroja mësuesen e Biblës.

Kisha vështirësi për të punuar.

Kisha vështirësi për të fjetur.

Vendimi i ish mësueses sime, për të mbajtur Sabatin e ditës së shtatë, më bezdiste ditën dhe natën.

Më në fund, vendosa të shkoja në një kishë Adventiste dhe të kuptoja pse e mbanin Sabatin. Duhet të gjeja paqe.

Sabatin e ardhshëm, hyra në një kishë Adventiste. Nuk kisha shkuar asnjëherë në ndonjë kishë tjetër, përveç times, por isha i vendosur të gjeja paqe.

Kisha nevojë për një mrekulli.

Dikush i tregoi njërit prej drejtuesve të kishës pyetjet e mia rreth Sabatit dhe ai më tregoi të njëjtat versa, që më kishte treguar edhe mësuesja.

Qëndrova deri në fund të shërbesës. Predikimi nuk më bëri shumë përshtypje. Ishte tepër ndryshe nga predikimet që kisha dëgjuar, në kishën time, dhe nuk më pëlqeu.

Por Sabatin e ardhshëm, vajta sërish. Dhe vazhdova të shkoja.

Përgjatë pesë viteve, shkova në Kishën Adventiste çdo Sabat, jo sepse më pëlqente, por sepse nuk e kisha gjetur kishën time në atë qytet.

Gjatë asaj kohe, fillova të shkoja në një grup studimi Biblik, në shtëpinë e një anëtari të kishës, dhe në klasat e përgatitjes për pagëzim, gjatë fundjavës, në kishë. Fillova të kuptoja se Perëndia vërtet e veçoi ditën e shtatë, si të shenjtë, dhe, në zemrën time, u rrit një dashuri e re për Të.

Vendosa të mbaja Sabatin e ditës së shtatë.

Kur isha 19 vjeç, u pagëzova në Kishën Adventiste të Ditës së Shtatë.

Sot, jam i mbushur me paqe dhe gëzim. Jezusi tha, “Do ta njihni të vërtetën dhe e vërteta do t’ju bëjë të lirë” (Gjoni 8:32).

Kam gjetur të vërtetën dhe jam çliruar nga hiri i Perëndisë. Kjo është një mrekulli.

Oferta e Sabatit të 13të, sot, do ndihmojë katër projekte në vendin e Milagrit, Angola, përfshirë një shkollë Adventiste në Luanda, një kishë Adventiste dhe shkollë fillore në qytetin e Belizës, një qendër për viktimat e dhunës familjare dhe këshillim në qytetin Lombe, dhe një konvikt për djem në Universitetin Adventist të Angolës, në qytetin e Huambos. Ofertat do ndihmojnë gjithashtu edhe projekte në Malavi dhe në ishullin-shtet Majotë, në Oqeanin Indian. Faleminderit që planifikoni një ofertë bujare.