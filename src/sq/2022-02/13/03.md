---
title:  Jakobi vendoset në Egjipt
date:  20/06/2022
---

Është shumë interesante se si, përkundër gjithë asaj që Jakobit i kishin thënë se Jozefi ishte gjallë në Egjipt, Zoti ende i dha atij "vegime natën" (Zanafilla 46:2) dhe në to e urdhëroi të largohej. Jakobi largohet nga Toka e Premtimit,për në Egjipt, i cili më vonë bëhet vendi në të cilin populli i Perëndisë nuk do të donin të shkonin (Ligji i Përtërirë 17:16).

`Lexoni Zanafilla 47. Çfarë të vërtetash dhe parimesh shpirtërore mund të gjejmë në këtë tregim?`

“Jozefi mori pesë nga vëllezërit e tij për t'ia paraqitur Faraonit dhe për të marrë prej tij lejen e tokës për shtëpinë e tyre të ardhshme. Mirënjohja ndaj kryeministrit të tij do ta kishte shtyrë monarkun t'i nderonte ata me emërimet në zyrat e shtetit; por Jozefi, besnik ndaj adhurimit të Perëndisë Jahve, u përpoq t'i shpëtonte vëllezërit e tij nga tundimet ndaj të cilave do të ekspozoheshin në një oborr pagan; prandaj ai i këshilloi ata, kur u pyetën nga mbreti, t'i tregonin sinqerisht profesionin e tyre. Djemtë e Jakobit e ndoqën këtë këshillë, duke qenë gjithashtu të kujdesshëm për të deklaruar se kishin ardhur për të banuar në atë tokë, jo për t'u bërë banorë të përhershëm atje, duke rezervuar kështu të drejtën për t'u larguar nëse dëshironin. Mbreti u caktoi atyre një shtëpi, siç u ofrua, në 'më të mirat e vendit', në vendin e Goshenit»—Ellen G. White, Patriarkë dhe Profetë, f. 233.

Me mençuri, gjithashtu, Faraoni nuk i inkurajon këta të huaj që të bëhen lypës, duke jetuar nga bujaria e strehuesit. Ai pyet për "zanatin" e tyre (Zanafilla 47:3), në mënyrë që ata të mund të përshtaten më mirë në mjedisin e tyre të ri. Ai është gjithashtu i etur të përdorë ekspertizën e tyre dhe madje i sugjeron që t'i shërbejnë si "barinjtë kryesorë mbi tufën e bagëtisë së [tij]" (Zanafilla 47:6).

Pastaj, Jozefi e çoi Jakobin, atin e tij, tek Faraoni dhe ia paraqiti. Dhe Jakobi bekoi Faraonin" (Zanafilla 47:7). Ai, i huaji i përulur, është ai që bekon Faraonin, sundimtarin e Egjiptit të fuqishëm? Pse duhet të jetë kështu?

Folja 'amad lifney, "vendos . . . përpara” (Zanafilla 47:7), përdoret zakonisht në kontekste priftërore (Levitiku 14:11). Duke marrë parasysh se në Egjiptin e lashtë faraoni kishte statusin e priftit më të lartë, kjo do të thotë se, në kuptimin shpirtëror, Jakobi qëndron më lart se prifti më i lartë i Egjiptit, madje edhe më i lartë se vetë Faraoni.

`Cilado qoftë pozita jonë në jetë, çfarë do të thotë ajo për ne, në mënyrën se si i trajtojmë të tjerët. “Por ju jeni fis i zgjedhur, priftëri mbretërore, një komb i shenjtë, një popull i fituar, që të shpallni mrekullitë e atij që ju thirri nga terri në dritën e tij të mrekullueshme;” (1 Pjetrit 2:9)? Çfarë detyrimesh na ngarkon besimi ynë?`