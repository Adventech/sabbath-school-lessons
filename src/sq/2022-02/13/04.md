---
title:  Jakobi bekon bijtë e Jozefit
date:  21/06/2022
---

Ndërsa Jakobi i afrohet vdekjes, ai kujton kthimin e tij të mëparshëm në Bethel (Zanafilla 35:1–15), kur mori nga Perëndia premtimin e rinovuar të "zotërimit të përjetshëm" (Zanafilla 48:4) që iu dha Abrahamit (Zanafilla 17: 8). Prandaj, shpresa e Tokës së Premtuar është një mendim ngushëllues që ushqen shpresën e tij, ndërsa ndjen se vdekja po vjen. Jakobi, pra, u drejtohet dy djemve të Jozefit, të cilët kanë lindur në Egjipt, dhe i bekon, por e bën këtë në kontekstin e premtimit të ardhshëm në lidhje me farën e tij.

`Lexoni Zanafilla 48. Pse Jakobi i bekoi dy djemtë e Jozefit, dhe jo nipërit e tjerë të tij?`

Dy djemtë e Jozefit, Manasi dhe Efraimi, janë nipërit e vetëm që Jakobi i bekoi. Kështu ata ngrihen nga statusi i nipërve në statusin e bijve (Zanafilla 48:5). Megjithëse bekimi i Jakobit nënkupton një epërsi të të dytit (Efraimit) ndaj të parit (Manasit), bekimi i tij ka të bëjë kryesisht me Jozefin (Zanafilla 48:15).

Ajo që shohim këtu është një dëshmi personale rreth besnikërisë së Perëndisë ndaj tyre në të kaluarën dhe premtimit të Tij për ta në të ardhmen. Jakobi i referohet Zotit të Abrahamit dhe Isakut (Zanafilla 48:15), i cili kishte siguruar ushqim dhe mbrojtje për ta. Është i njëjti Zot që “më ka shpenguar nga çdo e keqe” (Zanafilla 48:16). Jakobi ka gjithashtu në mendje "Perëndinë e Bethelit" (Zanafilla 31:13), me të cilin ai luftoi (Zanafilla 32:29) dhe i cili e ndryshoi emrin e tij nga Jakob në "Izrael" (Zanafilla 32:26–29).

Duke iu referuar të gjitha këtyre përvojave ku Perëndia e kthen të keqen në të mirë, Jakobi shpreh shpresën e tij se jo vetëm Zoti do të kujdeset për jetën e tanishme të nipërve të tij, ashtu siç bëri për të dhe Jozefin, ai mendon edhe për të ardhmen, kur pasardhësit e tij do të kthehen në Kanaan. Kjo shpresë është e qartë nga referenca e tij për Sikemin (Zanafilla 48:22), i cili nuk është vetëm një copë tokë që ai kishte fituar (Zanafilla 33:19), por gjithashtu një vend ku do të varrosen eshtrat e Jozefit (Jozueu 24:32) dhe, ku toka do t'u shpërndahet fiseve të Izraelit (Jozueu 24:1). Edhe në mes të gjithë asaj që ka ndodhur, Jakobi mbajti në mendje premtimet e Perëndisë, i cili tha se nëpërmjet kësaj familjeje “do të bekohen të gjitha familjet e tokës” (Zanafilla 12:3).

`Lexoni Veprat e Apostujve 3:25, 26. Sipas Pjetrit, si u përmbush ky premtim te Zanafilla 12:3? Si e kemi marrë ne vetë këtë bekim?`