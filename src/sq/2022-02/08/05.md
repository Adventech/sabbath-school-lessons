---
title:  Një grua për Isakun
date:  18/05/2022
---

Zanafilla 24 tregon historinë e martesës së Isakut pas vdekjes së Sarës. Të dyja historitë janë të lidhura.

`Lexoni Zanafilla 24. Pse është aq i shqetësuar Abrahami që djali i tij të mos martohet me një grua nga Kananejtë?`

Ashtu siç Abrahami donte të merrte tokën për të varrosur gruan e tij, për shkak të premtimit që i kishte bërë Perëndisë ndaj pasardhësve të tij se ata do ta kishin këtë tokë, ai tani këmbëngul që as Isaku të mos vendoset jashtë Tokës së Premtuar (Zanafilla 24:7). Gjithashtu, lëvizja e Isakut për të sjellë nusen e tij në tendën e Sarës dhe shënimi se Rebeka e ngushëlloi Isakun «pas vdekjes së nënës së tij» (Zanafilla 24:67) tregojnë përsëri vdekjen e Sarës, duke nënkuptuar dhimbjen e Isakut për humbjen e nënës së tij.

Historia është plot lutje dhe përmbushje lutjesh dhe e pasur me mësime për largpamësinë e Zotit dhe lirinë njerëzore. Fillon me fjalët e Abrahamit. Duke u betuar në “ZOTIN, Perëndinë e qiellit dhe Perëndinë e tokës” (Zanafilla 24:3), Abrahami para së gjithash po e pranon Zotin si Krijues (Zanafilla 1:1, Zanafilla 14:19), me një lidhje të drejtpërdrejtë me lindjet e pasardhësve të Abrahamit, duke përfshirë vetë Mesinë.

Referenca për "Engjëllin e tij" dhe "ZOTIN, Perëndinë e qiellit"" (Zanafilla 24:7) tregon për Engjëllin e Zotit, që erdhi nga qielli për të shpëtuar Isakun nga masakrimi (Zanafilla 22: 11). Perëndia që kontrollon universin, Engjëlli i Zotit që ndërhyri për të shpëtuar Isakun, do të udhëheqë në këtë çështje të martesës.

Megjithatë, Abrahami e lë të hapur mundësinë që gruaja të mos i përgjigjet thirrjes së Zotit. Sado i fuqishëm që është Ai, Perëndia nuk i detyron njerëzit t'i binden Atij. Edhe pse plani i Perëndisë për Rebekën është të ndjekë Eliezerin, ajo ruan lirinë e zgjedhjes. Domethënë ishte e mundur që kjo grua të mos donte të vinte, dhe nëse jo, nuk do të detyrohej.

Prandaj, ne shohim këtu një shembull tjetër të misterit të madh se si Zoti na ka dhënë neve, si njerëz, vullnet të lirë, zgjedhje të lirë, një liri që Ai nuk do ta shkelë. (Nëse do ta bënte, nuk do të ishte vullnet i lirë). E megjithatë, në njëfarë mënyre, pavarësisht nga realiteti i vullnetit të lirë njerëzor dhe shumë prej zgjedhjeve të tmerrshme që njerëzit bëjnë me atë vullnet të lirë, ne ende mund të besojmë se në fund dashuria dhe mirësia e Perëndisë, në fund të fundit, do të mbizotërojë.

`Përse është kaq ngushëlluese të dish se, megjithëse jo të gjitha gjërat janë vullneti i Perëndisë, Ai është ende në kontroll? Si na e vërtetojnë këtë gjë profecitë si Danieli 2, për shembull?`