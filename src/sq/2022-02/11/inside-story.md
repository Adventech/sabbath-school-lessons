---
title:  Histori misioni
date:  10/06/2022
---

#### Arsye për të jetuar

Grasa Muene, 25 vjeç

Megjithëse linda në një familje Kristiane, nuk më pëlqente të shkoja në kishë, në Luanda, Angola. Kur isha i vogël, bëra gjithçka që ishte e mundur për të mos shkuar në klasat e studimit për pagëzim në kishën time. Në fillim të adoleshencës, u dashurova me muzikën rrok dhe kopjoja rrobat dhe mënyrën e jetesës së artistëve. Në të njëjtën kohë, më tërhiqnin shumë simbolet satanike. I lidhja këto simbole me të qënit superior dhe rebelim dhe i vizatoja në gjithë trupin.

Në shkollë të mesme, shoku im më i mirë zgjodhi stilin gotik. Edhe fillova të vishesha si ai me rroba të zeza dhe të lyeja thonjtë me manikyr të zi. Edhe mikut tim i pëlqente rroku dhe kishte në dhomën e tij fotografi të muzikës rrok dhe simbole satanike. Shumë shpejt, fillova alkoolin dhe marihuanën. Mbroja ateizmin dhe deklaroja hapur se Jezusi ishte veçse një mit. Gjatë adoleshencës, fillova të luaja muzikë rrok. Takova një artist tjetër, që thoshte se kishte bërë një marrëveshje me djallin. Më pëlqeu ideja dhe, një natë, i thashë Satanit se shpirti im ishte i tij, në shkëmbim të suksesit në muzikë.

Por atëherë, jeta ime ndryshoi. Papritur vdiq mami im, kurse babi, që ishte alkoolik, filloi të pinte edhe më shumë. Meqenëse isha më i madhi i katër fëmijëve, mbi mua ra përgjegjësia e kujdesjes për familjen. Ndihesha se po mbytesha, nën peshën e problemeve.

Mes krizës, i bëra një premtim vetes të mos pija më alkool dhe mos përdorja më drogë. Fillova t’i lutesha Perëndisë dhe e lashë muzikën. Fillova të shoqërohesha më një grua, që më prezantoi me Kishën Adventiste, dhe shkonim në shërbesa bashkë.

Pasi e ndërpremë lidhjen tonë, iu ktheva miqve të vjetër dhe, shumë shpejt, zakoneve të vjetra. Por, nuk isha i lumtur. Shumë netë bija të flija i dehur ose nën efektet e marihuanës. Fillova të kisha mendime rreth vetvrasjes. Jeta ime dukej shumë e pakuptimtë. Në agoni, qava. M’u kujtua Perëndia dhe u luta për ndihmë. Më dukej sikur po vdisja dhe kisha vetëm disa ditë për të jetuar. I tregova të dashurës së re rreth gjendjes sime dhe ajo bisedoi rreth meje me kushëririn e saj. Ai sapo ishte kthyer në Angola, pas studimeve për psikologji. Gjithashtu, ai ishte bërë Adventist, gjatë studimeve. Gjatë takimeve me të për terapi, ai më tha ta ndërtoja jetën me Perëndinë dhe më tregoi se si ta bëja.

Vendosa ta vija Perëndinë të parin, në jetën time, dhe fillova të bëja gjëra më të shëndetshme. Krijova zakonin të lutesha, para se të merrja vendime, dhe të kërkoja vetëm vullnetin e Perëndisë. Ndërsa lutja bëhej pjesë e rregullt e jetës sime, pata kurajon të ëndërroja përsëri. Gjeta një arsye për të jetuar.

M’u kujtua ish e dashura Adventiste dhe vendosa të shkoja në kishë. Pyesja veten si do ndihesha, gjatë shërbesës së adhurimit. Por u çudita. Sapo hyra në kishë, ndieva dëshirë të pagëzohesha. Kur shërbesa mbaroi, u regjistrova menjëherë në klasën për pagëzim. Ndryshe nga fëmijëria ime, tani doja ta  mësoja kuptimin e pagëzimit dhe të përgatitesha. Në klasa, mësova, për herë të parë, rreth Jezusit dhe planit të shpëtimit. Realiteti i dashurisë së Jezusit për mua vetëm e rriti dëshirën t’ia jepja zemrën, nëpërmjet pagëzimit.

Sot, mund të them se jam i lirë. Jetoj ditët, njëra pas tjetrës, me gëzim dhe paqe të vërtetë. Më në fund, kam një qëllim dhe përgjegjësi në jetë: të sjell shpirtra tek Shpëtimtari dhe Krijuesi ynë. Më përpara, e përdorja ndikimin tim të çoja shpirtra në ferr, por sot, me ndihmën e Perëndisë, i drejtoj te qielli.

Një pjesë e Ofertave të Sabatit të 13të të këtij tremujori do të ndihmojë në hapjen e një shkolle Adventiste, në qytetin e Grasës, Luanda, në Angola. Faleminderit që planifikoni një ofertë bujare.

Fakte të shpejta

-	Pjesa më e madhe e Angolës, ka qenë e mbuluar me pyje tropikale, të dendura, por ato u prenë për shkak të agrikulturës dhe për lëndë drusore. Sot, pjesa më e madhe e Angolës, është savanë, me pak pemë. Aty, bien zjarre, shumë shpesh, të vëna qëllimisht apo që ndizen vetë, dhe pemët e pakta janë rezistente ndaj zjarreve. Në shkretëtirën e Angolës, Namib, në jugperëndim, gjendet pema tumboa, e ka rrënjë të thella dhe dy gjethe të mëdha, rreth 3 metra të gjata, që shtrihen në shkretëtirë.

-	Pema kombëtare e Angolës është imbondeiro (pema gjigante), që njihet gjithashtu edhe si baobab.