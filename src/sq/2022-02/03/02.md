---
title:  Kaini dhe Abeli
date:  10/04/2022
---

`Lexoni Zanafilla 4:1, 2. Çfarë mësojmë nga këto fragmente për lindjen e dy meshkujve?`

Ngjarja e parë e regjistruar nga autori biblik menjëherë pas dëbimit të Adamit nga Kopshti i Edenit është një lindje. Në frazën hebraike në Zanafilla 4:1, fjalët "ZOTI" (YHWH) janë të lidhura drejtpërdrejt me fjalët "një njeri", siç tregon përkthimi i mirëfilltë i mëposhtëm: "Kam fituar një njeri, në të vërtetë Zotin vetë". Nga Versioni Standard Ndërkombëtar është përkthyer si: "Kam lindur një fëmijë mashkull - Zotin".

Ky përkthim fjalë për fjalë sugjeron që Eva kujton profecinë mesianike te Zanafilla 3:15 dhe beson se ajo ka lindur Shpëtimtarin e saj, ZOTIN. “Ardhja e Shpëtimtarit ishte parathënë në Eden. Kur Adami dhe Eva dëgjuan për herë të parë premtimin, ata kërkuan përmbushjen e shpejtë të tij. Ata e pritën me gëzim djalin e tyre të parëlindur, duke shpresuar se ai mund të ishte Çliruesi”—Ellen G. White, Biografia e Dashurisë, f. 31.

Në fakt, Kaini zë pjesën më të madhe të historisë. Ai nuk është vetëm i parëlinduri, një djalë që prindërit thuajse e “adhuronin”; në kapitull është i vetmi vëlla që në tekstin e Zanafillës flet. Ndërsa Eva komenton e emocionuar lindjen e Kainit, ajo nuk thotë asgjë tek Abeli, të paktën asgjë që është regjistruar në tekst, ndryshe nga lindja e Kainit. Tregimtari thjesht raporton se ajo "lindi përsëri" (Zanafilla 4:2).

Vetë emri Kain rrjedh nga folja hebraike qanah, që do të thotë "të marrësh" dhe tregon përvetësimin, zotërimin e diçkaje të çmuar dhe të fuqishme. Nga ana tjetër, emri hebraik Hebel, në anglisht Abel, do të thotë "avull" (Psalmi 62:9), ose "frymë" (Psalmi 144:4) dhe tregon pakapshmërinë, zbrazëtinë, mungesën e substancës; e njëjta fjalë, hebel (Abel), përdoret vazhdimisht tek Predikuesi për "kotësi". Ndonëse nuk duam të nënkuptojmë më shumë sesa lexojmë nga këto tekste të shkurtra, ndoshta ideja këtu është se shpresa e Adamit dhe Evës qëndronte vetëm te Kaini, sepse besuan se ai, jo vëllai i tij, ishte Mesia i premtuar.

`Cilat janë gjërat në jetë që, me të vërtetë, janë “hebele”, pra kotësi, por që ne i trajtojmë sikur të kishin shumë më tepër rëndësi sesa kanë realisht? Pse është e rëndësishme të dimë dallimin midis asaj që ka rëndësi dhe asaj që nuk ka?`