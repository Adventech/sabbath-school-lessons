---
title:  Krimi
date:  12/04/2022
---

`Lexoni Zanafilla 4:3–8. Cili është procesi që e çoi Kainin të vrasë vëllain e tij? Shih gjithashtu 1 Gjoni 3:12.`

Reagimi i Kainit është i dyfishtë: "Kaini u zemërua shumë dhe fytyra e tij u hidhërua" (Zanafilla 4:5). Zemërimi i Kainit, me sa duket, ishte drejtuar tek Perëndia dhe tek Abeli. Kaini u zemërua me Perëndinë, sepse mendoi se ishte viktimë e një padrejtësie dhe u zemërua me Abelin, sepse ishte xheloz për vëllain e tij. Xheloz për çfarë? Vetëm oferta? Sigurisht, kishte më shumë se kaq në prapaskenë sesa ajo që zbulohet në këto pak tekste. Sido që të ishin çështjet, Kaini ishte i dëshpëruar, sepse oferta e tij nuk ishte pranuar.

Dy pyetjet e Perëndisë në Zanafilla 4:6 lidhen me dy kushtet e Kainit. Vini re se Perëndia nuk e akuzon Kainin. Ashtu si me Adamin, Perëndia bën pyetje, jo sepse Ai nuk i di përgjigjet, por sepse dëshiron që Kaini të shikojë veten dhe më pas të kuptojë arsyen e gjendjes së tij. Si gjithmonë, Zoti kërkon t’i shpëtojë njerëzit e Tij të rënë, edhe kur ata haptazi e refuzojnë Atë. Pastaj, pasi bën këto pyetje, Perëndia e këshillon Kainin.

Së pari, Perëndia e nxiti Kainin që të «bëjë mirë», që të sillet në mënyrën e duhur. Është një thirrje për pendim dhe për të ndryshuar qëndrimin e tij. Perëndia i premton Kainit se ai do të "pranohet" dhe do të falet. Në një farë kuptimi Ai po thotë se Kaini mund të pranohet tek Perëndia, por kjo duhet të bëhet sipas kushteve të Perëndisë, jo të Kainit.

Nga ana tjetër, "Në rast se bën mirë a nuk do të pranohesh? Por, në qoftë se bën keq, mëkati po të ruan te porta dhe dëshirat e tij drejtohen ndaj teje; por ti duhet ta sundosh” (Zanafilla 4:7). Këshilla e Perëndisë ka zbuluar rrënjën e mëkatit dhe gjendet tek vetë Kaini. Këtu, përsëri, Perëndia po e këshillon Kainin, duke kërkuar ta udhëheqë atë në rrugën që duhet të shkojë.

Fjala e dytë e këshillës së Perëndisë ka të bëjë me qëndrimin që duhet mbajtur ndaj këtij mëkati, i cili qëndron te dera dhe

“Dëshira është tek ty”. Zoti rekomandon vetëkontrollin:

“Ti duhet të sundosh mbi të”. I njëjti parim përsëritet tek Jakobi, kur ai shpjegon se “secili tundohet kur tërhiqet nga dëshirat e tij dhe joshet” (Jakobi 1:14). Ungjilli na ofron premtimin jo vetëm të faljes së mëkatit, por edhe të fitores mbi të. (Shih 1 Korintasve 10:13). Në fund, Kaini nuk kishte askënd për të fajësuar për mëkatin e tij, përveç vetvetes. A nuk është përgjithësisht kështu edhe me të gjithë ne?

`Çfarë na mëson kjo histori fatkeqe për vullnetin e lirë dhe sesi Perëndia nuk do të na detyrojë të bindemi?`