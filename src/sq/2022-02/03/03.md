---
title:  Dy ofertat
date:  11/04/2022
---

Kontrasti midis Kainit dhe Abelit, siç pasqyrohet në emrat e tyre, nuk kishte të bënte vetëm me personalitetin e tyre; u shfaq edhe në profesionet e tyre përkatëse. Ndërsa Kaini ishte «punues i tokës» (Zanafilla 4:2), një profesion që kërkon punë të vështirë fizike, Abeli ishte «rojtar delesh» (Zanafilla 4:2), një profesion që nënkupton ndjeshmëri dhe dhembshuri.

Kaini ishte prodhuesi i frutit të tokës. Abeli, rojtari i deleve. Këto dy profesione jo vetëm që shpjegojnë natyrën e dy ofertave (fruti i tokës nga Kaini dhe një dele nga Abeli) - ato gjithashtu shpjegojnë dy qëndrime dhe mentalitete të ndryshme psikologjike që lidhen me dy ofertat: Kaini po punonte për të "marrë" frutat që do të prodhonte, ndërsa Abeli ishte i kujdesshëm që të “mbante” delet që kishte marrë.

`Lexoni Zanafilla 4:1–5 dhe Hebrenjve 11:4. Pse Perëndia e pranoi ofertën e Abelit dhe e hodhi poshtë ofertën e Kainit? Si ta kuptojmë atë që ndodhi këtu?`

“Pa derdhjen e gjakut nuk mund të kishte falje mëkati; dhe ata [Kaini dhe Abeli] duhej të tregonin besimin e tyre në gjakun e Krishtit si shlyerjen e premtuar, duke ofruar si flijim të parëlindurit e kopesë. Përveç kësaj, frytet e para të tokës do të paraqiteshin para Zotit si një ofertë falenderimi"—Ellen G. White, Patriarkë dhe Profetë, f. 71.

Ndërsa Abeli iu bind udhëzimeve të Perëndisë dhe ofroi blatimin e perimeve, si shtesë e sakrificës së kafshëve, Kaini e shpërfilli këtë. Ai nuk solli asnjë kafshë për t'u flijuar, por vetëm një ofertë të "frutit të tokës". Ishte një akt mosbindjeje i hapur, ndryshe nga qëndrimi i vëllait të tij. Kjo histori është parë shpesh si një rast klasik i shpëtimit me anë të besimit (Abeli dhe oferta e tij e gjakut) në kontrast me një përpjekje për të fituar shpëtimin me vepra (Kaini dhe fruti i tij i tokës).

Megjithëse këto oferta duhet të kenë pasur domethënie shpirtërore, ato nuk kishin ndonjë vlerë magjike në vetvete. Ato ishin gjithmonë thjesht simbole, imazhe, që tregonin për Zotin që i dha mëkatarit jo vetëm ushqimin, por edhe shpengimin.

`Lexoni Mikea 6:7 dhe Isaia 1:11. Si mund ta marrim parimin e zbatuar në këto tekste dhe ta zbatojmë atë në jetën dhe adhurimin tonë?`