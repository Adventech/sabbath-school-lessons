---
title:  Histori misioni
date:  15/04/2022
---

#### Jam i vdekur (pjesa 2)

Alfred Maçona

Pasi shërbeva për 11 vjet si shitës literature, mora një bursë për të studiuar për pastor, në Universitetin Solusi, në Zimbabve.

Por, katër muaj para fillimit të klasave, bashkëshortja ime, Fortunata, dhe unë, u plagosëm rëndë në një aksident automobilistik. Ndodhën shumë mrekulli që unë ende nuk kam arritur t’i kuptoj.

Nuk e kuptoj se si bashkëshortja ime dhe unë, të ulur në sediljet e përparme, vazhduam të jetonim pas përplasjes përballë, me makinën tjetër, ndërsa tre pasagjerët mbrapa nuk ia dolën.

Nuk e kuptoj pse nuk jam i paralizuar. Kur fillova terapinë fizike, terapisti më pyeti, “Ti lutesh?”

“Po. Pse?” e pyeta.

“Radiografia, që kam në dorë, thotë se ti duhet të ishe paralizuar nga qafa poshtë,” tha ai. “Normalisht, një njeri me këtë radiografi, do kishte vdekur. Do jem shumë i kujdesshëm me ty. Kam frikë.”

Nuk e kuptoj pse ambulanca erdhi aq shpejt te vendi i aksidentit. Menaxheri i një miniere po ngiste kamionin që ishte mbrapa nesh dhe e pa aksidentin. Ai menjëherë mori në telefon një infermiere, që punonte në minë, dhe i kërkoi të vinte menjëherë, me ambulancën e minës.

Nuk e kuptoj se si e mora bursën nga kisha për të studiuar në Universitetin Solusi, vetëm tre muaj para aksidentit. Pa atë bursë, bashkëshortja dhe unë nuk do të mund të merrnim ndihmë mjekësore dhe mund të kishim vdekur. Faturat e spitalit ishin 36,000 dollarë amerikanë, një shumë jashtëzakonisht e madhe në Zimbabve.

Nuk e kuptoj pse,  i vetmi kirurg ortopedist, i kualifikuar për të bërë llojin e operacionit tim, në Zimbabve, ishte i lirë në ditën e operacionit tim urgjent. Ai kishte biletë për të udhëtuar drejt Francës atë ditë. Bëri operacionin tim në mëngjes dhe udhëtoi mbasdite.

E pyes Perëndinë, “Pse na kurseve? Duhet të kishim vdekur në vend.”

Kam dy përgjigje të mundshme. Ndoshta bashkëshortja dhe unë nuk ishim të përgatitur, shpirtërisht, për të vdekur, dhe Perëndia na dha një mundësi tjetër, të përgatitemi për Mëngjesin e Ringjalljes. Ose ndoshta Perëndia na kurseu sepse kemi ende punë për të bërë në vreshtin e Tij.

Jeta ime e lutjes ndryshoi pas aksidentit. Lutem më shpesh dhe i kërkoj Perëndisë të më japë forcë të bëj vepra të mira gjithë kohën. I kërkoj Perëndisë të punojë në çdo dobësi që kam, që të jem mirë me Të, në çdo moment që mund të vdes.

Gjithashtu, i kërkoj Perëndisë të më ndihmojë të mos e humb zjarrin për të bërë punën e Tij. Lutem, “Çfarëdo që Ti do që unë të bëj, në punën Tënde, më jep forcën dhe zellin për ta bërë.”

Ndonjëherë bëj gabime, por gjithmonë shkoj te Perëndia dhe i them: “Më fal që bëra këtë. Nuk mundem i vetëm. Më jep forcë.”

Lutem që lidhja ime me Perëndinë të jetë e fortë, gjithë kohën. Lutem: “Më lejo të bëj atë që Ti do që unë të bëj. Më ndihmo të mos e humb zjarrin.”

Nuk e di se çfarë Perëndia bëri në momentin e aksidentit, në 23 Dhjetor, 2015. Por di që jam ende këtu – dhe do t’i shërbej Perëndisë gjithë ditët e mia.

Një pjesë e ofertave të Sabatit të 13të, në vitin 2015, u përdorën për të ndihmuar Universitetin Solusi të dyfishonte kapacitetin e mencës, nga 500 në 1.000 vende. Faleminderit për ofertat tuaja misionare, që lejojnë shkolla Adventiste, si Solusi, te përgatitin pastorë për të shpallur fuqinë e Jezusit dhe ardhjen e Tij.

Fakte të shpejta

-	Zimbabve ka 16 gjuhë zyrtare, më shumë se çdo vend tjetër: Çeva, Çibare, Anglisht, Kalanga, Koisan, Nambia, Ndau, Ndebele, Shangani, Shona, Sotho, Tonga, Tsuana, Vensa, Xhosa dhe gjuhën e shenjave. Shona dhe Ndebele janë gjuhët më të folura.

-	Qyteti i shkatërruar, Zimbabve e Madhe, një qytet i lashtë, tani është një vend Trashëgimie Kulturore i UNESCO dhe një nga pikat më të rëndësishme arkeologjike në jug të Saharës. Përbëhet nga tre komplekse të bashkuara (tani të shkatërruara) të ndërtuara në gur.

-	Disa mendojnë se Zimbabve është vendi i Ofirit, vendi i lashtë prej ku Mbreti Salomon mori fildish, ar, dhe gjëra të tjera të çmuara.