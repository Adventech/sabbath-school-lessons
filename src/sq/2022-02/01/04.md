---
title:  Sabati
date:  29/03/2022
---

`Lexoni Zanafilla 2:2, 3 dhe Eksodi 20:8–11. Pse Sabati i ditës së shtatë lidhet me Krijimin? Si ndikon kjo lidhje në mënyrën se si e mbajmë Sabatin?`

Është pikërisht kjo arsyeja pse "Perëndia i dha fund" veprave të Tij të Krijimit dhe Ai themeloi Sabatin. Prandaj, Sabati i ditës së shtatë është shprehja e besimit tonë se Perëndia e mbaroi punën e Tij dhe se e quajti atë "shumë të mirë". Të mbash të shtunën do të thotë të bashkohesh me Perëndinë në njohjen e vlerës dhe bukurisë së krijimit të Tij.

Ne mund të pushojmë nga punët tona, ashtu siç pushoi Perëndia nga krijimet e Tij. Të mbash të shtunën do të thotë t'i thuash po Krijimit "shumë të mirë" të Perëndisë, i cili përfshin trupat tanë fizikë. Ndryshe nga disa besime të lashta (dhe moderne), asnjë gjë në Shkrim, në Dhiatën e Vjetër apo të Re, nuk e denigron apo e trajton trupin si të ishte diçka e keqe. Ky është një koncept pagan, jo biblik. Në vend të kësaj, mbajtësit e Sabatit janë mirënjohës për krijimin e Perëndisë – që përfshin krijimin e mishit të tyre – dhe kjo është arsyeja pse ata mund të shijojnë Krijimin dhe të kujdesen për të.

E Shtuna, e cila shënjon "fundin" e parë të historisë njerëzore, është gjithashtu një shenjë shprese për njerëzimin e vuajtur dhe për rënkimin e botës. Është interesante që shprehja "e përfundoi punën" rishfaqet në fund të ndërtimit të shenjtërores (Eksodi 40:33) dhe përsëri në fund të ndërtimit të tempullit të Solomonit (1 Mbretërve 7:40, 51) - të dyja ishin vendet ku u mësuan mësimi i ungjillit dhe i shpëtimit.

Pas Rënies, e Shtuna, në fund të javës, tregon për mrekullinë e shpëtimit, e cila do të ndodhë vetëm nëpërmjet mrekullisë së një krijimi të ri (Isaia 65:17, Zbulesa 21:1). Sabati është një shenjë në fund të javës sonë njerëzore se vuajtjet dhe sprovat e kësaj bote do të kenë gjithashtu një fund.

Kjo është arsyeja pse Jezusi zgjodhi Sabatin si ditën më të përshtatshme për të shëruar të sëmurët (Luka 13:13–16). Ndryshe nga çfarëdo traditash, në të cilat udhëheqësit kishin ngecur, me shërimet e Sabatit, Jezusi i drejtoi njerëzit dhe neve, me vizion drejt kohës kur të gjitha dhimbjet, të gjitha vuajtjet, të gjitha vdekjet do të mbarojnë, dhe ky është përfundimi final i procesit të shpëtimit. Prandaj, çdo Sabat na drejton drejt shpresës së shpëtimit.

`Si duhet kuptuar që të pushuarit në ditën e Sabatit na bën ta përjetojmë pushimin dhe shpëtimin që kemi tek Jezusi sot dhe që do të përmbushet, në fund të fundit, me krijimin e qiellit të ri dhe tokës së re?`