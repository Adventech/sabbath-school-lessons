---
title:  Histori misioni
date:  01/04/2022
---

#### Misionari ndryshoi jetën time

Euxhin Fransç

Kur shkova në Kolegjin Solusi, pësova një shok kulturor. Në vitet 70, unë isha studenti i parë dyracor, në kampus. Kisha gjithashtu flokë të gjatë, muzikë rrok & rroll në manjetofonin tim dhe sjellje të vështirë.

Por, Kisha Adventiste pa diçka tek unë dhe më ofroi një bursë në Kolegjin Solasi, në një zonë të thellë, në Zimbabve. Plani im ishte të rrija aty një vit dhe pastaj të transferohesha në Kolegjin Helderberg, në Afrikën e Jugut. Por, pas vitit të parë, vendosa të rrija.

Unë isha student mesatar në klasat e teologjisë. Klasa më e vështirë ishte greqishtja e vjetër dhe duhet ta pranoj që nota më e lartë, që mora, ishte “C”. Shumë herë mora “C-“ ose “D”.  Nuk arrija ta kuptoja atë lëndë. Deri në semestrin e fundit, u grinda me profesorin e greqishtes, Leo Raunio, një misionar i mirë por që ishte i ashpër me notat.

Zoti Raunio më afroi, kur arrita fillimisht, në vitin 1978. Ai më mësoi të luaja shah dhe kaluam shumë orë duke luajtur, në shtëpinë e tij. Ai kishte lindur në Finlandë dhe kishte shërbyer si misionar në Shtetet e Bashkuara, me grupet etnike, dhe kishte dhënë mësim në universitet në Afrikën e Jugut, para se të vinte në Solusi, në moshën kur shumë të tjerë dalin në pension. Ai më tregoi shumë përvoja misionare dhe më bënte përshtypje që ai kishte vendosur të mbaronte karrierën e tij në Solusi.

Kur dhashë provimin e fundit në Greqisht, e dija që nuk do merrja notë kaluese. Kur ia dhashë fletët zotit Raunio, e pashë në sy dhe i thashë: “Nuk dola mirë.”

Ai buzëqeshi dhe më tha, “S’ka problem.”

Gjatë javës së ardhshme, isha i stresuar dhe i zhgënjyer sepse e dija se nuk mund ta merrja diplomën, pa notë kaluese në greqisht. Doja shumë të diplomohesha sepse kisha në plan, mes të tjerave, të martohesha. Nuk arrija ta imagjinoja që të rrija edhe gjashtë muaj të tjerë duke studiar greqishten.

Një javë pas provimit, zoti Raunio më thirri në zyrën e tij. “Të kam parë gjatë katër viteve,” tha ai. “E kam vënë re se si ndryshove nga një i ri radikal në një të ri që punon dhe që e do Perëndinë. E kam vënë re se edhe muzika në manjetofonin tënd ka ndryshuar, nga rrok & rroll në muzikë Kristiane. Kam vënë re ndryshimin në jetën tënde dhe që je më pranë Krishtit.”

U çudita. Dukej se askush tjetër nuk i kishte vënë re këto ndryshime.

“Ke dalë shumë mirë në klasat e tjera dhe ke kaluar,” vazhdoi zoti Raunio. “E di sa i rëndësishëm është diplomimi për ty. E di që u përpoqe të kaloje në greqisht por nuk kalove dot.”

“Por dua të tregohem i hirshëm me ty,” tha ai. “E di që Perëndia ka një plan për ty dhe punën që ti do bësh. Nëpërmjet hirit, do të të ve një notë kaluese, që ti ta marrësh diplomën.” Pastaj ai u lut që dora e Perëndisë të më udhëhiqte.

Kur u ktheva në konvikt, u gjunjëzova dhe e falenderova Perëndinë. Gjeta të fejuarën dhe i thashë, “Nëpërmjet hirit të Perëndisë, do diplomohem!”

I detyrohem shumë zotit Raunio. Ai pa përtej të tashmes dhe pa të ardhmen time. Ai pa mundësitë e mia.

Perëndia më ndihmoi të punoja si drejtor i departamentit të të rinjve për 18 vjet, në Kishën Adventiste në Zimbabve. Më pas, shërbeva si drejtor i të rinjve në Divizionin e Afrikës Jugore dhe Oqeanit Indian. Kam pasur edhe pozicione të tjera drejtuese. Përfundova gjithashtu edhe doktoraturën në drejtim.

E falenderoj Perëndinë që më ndihmoi të mësoj çfarë është hiri dhe ç’do të thotë për dikë që nuk e meriton. Shembulli i zotit Raunio, më mësoi të tregoj hir me të tjerët edhe kur nuk e meritojnë.

Edhe kur jemi në pikën më të ulët të mëkateve tona, Perëndia sheh mundësitë tona. Ai nuk na lejon të dështojmë, për shkak të gjendjes sonë, në atë moment. Ai sheh çfarë mund të bëjmë. Edhe ne duhet të shohim përtej të tashmes, me sytë si të Perëndisë, dhe të shohim mundësitë te të tjerët.

Një pjesë e ofertave të Sabatit të 13të në vitin 2015 ndihmoi universitetin Solusi, për të bërë një zgjerim shumë të nevojshëm të mencës, nga 500 vende në 1,000 vende. Faleminderit për ofertat tuaja misionare, që lejojnë shkolla Adventiste, si Solusi, të përgatitin njerëz për të shpallur ardhjen e shpejtë të Jezusit, rreth e rrotull botës.

Shënime misionare

-	Kristianizmi është besimi kryesor në Zimbabve; rreth 85 përqind e popullsisë është Kristiane Protestante.