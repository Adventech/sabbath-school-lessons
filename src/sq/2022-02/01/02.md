---
title:  Perëndia i Krijimit
date:  27/03/2022
---

`Lexoni Psalmin 100:1–3. Cila është përgjigjja njerëzore ndaj Krijimit të Perëndisë dhe pse?`

Tek Zanafilla 1, mesazhi i parë i tregimit të Krijimit është "Perëndia". E dëgjojmë tashmë në përkthimin: “Në fillim Perëndia” (Zanafilla 1:1). Në rreshtin e parë (Zanafilla 1:1), fjala "Perëndi" vendoset në mes të vargut dhe nënvizohet me theksin më të fortë në këndimin tradicional liturgjik hebraik për të theksuar rëndësinë e Perëndisë. Teksti i Krijimit fillon, pra, me një theksim të Perëndisë, autori i Krijimit.

Libri i Zanafillës fillon, në fakt, me dy paraqitje të ndryshme të Perëndisë. Tregimi i parë i Krijimit (Zanafilla 1:1–2:4) e paraqet Zotin si pafundësisht larg nga njerëzit, Zotin transhendent, Elohim, emri i të cilit flet për epërsinë e Zotit. Emri Elohim tregon epërsinë dhe forcën, dhe përdorimi i formës së shumësit të fjalës Elohim shpreh idenë e madhështisë dhe transhendencës.

Tregimi i dytë i Krijimit (Zanafilla 2:4–25) e paraqet Perëndinë si nga afër dhe personalisht, Zotin imanent YHWH, emri i të cilit shumë besojnë se tregon afërsi dhe marrëdhënie. Teksti i Krijimit në tërësi është, pra, një thirrje e nënkuptuar për të adhuruar Perëndinë; së pari, të jemi të vetëdijshëm për madhështinë dhe fuqinë e pafund të Perëndisë, dhe në të njëjtën kohë të pranojmë varësinë tonë nga Ai, sepse Ai na krijoi ne “dhe jo e kundërta, se neve krijuam vetveten” (Psalmi 100:3). Kjo është arsyeja pse shumë nga psalmet shpesh e lidhin adhurimin me Krijimin (Psalmi 95:1–6; Psalmi 139:13, 14 [krahaso me Zbulesën 14:7]).

Kjo pikëpamje e dyfishtë e një Zoti, që është njëkohësisht madhështor dhe i plotfuqishëm, dhe që është gjithashtu i afërt, i dashur dhe në një marrëdhënie me ne, përmban një pikë të rëndësishme se si duhet t'i qasemi Perëndisë në adhurim. Frika dhe nderimi shkojnë së bashku me gëzimin dhe sigurinë e afërsisë, faljes dhe dashurisë së Perëndisë (shih Psalmi 2:11). Edhe sekuenca e dy paraqitjeve të Zotit është kuptimplote: përvoja e afërsisë së Zotit dhe intimiteti i pranisë së Tij pason përvojën e distancës së Zotit. Vetëm kur të kemi kuptuar se Perëndia është i madh, do të jemi në gjendje të vlerësojmë hirin e Tij dhe të gëzojmë, duke u dridhur, praninë e Tij të mrekullueshme dhe të dashur në jetën tonë.

`Mendoni për fuqinë e madhe të Perëndisë, i cili mbështet kozmosin, e megjithatë mund të jetë kaq afër secilit prej nesh. Pse është kaq e mrekullueshme kjo e vërtetë e mahnitshme?`