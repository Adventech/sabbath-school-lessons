---
title:  Histori misioni
date:  27/05/2022
---

#### Dita e vërtetë e Perëndisë

Kristina Vita Kavimbi Ferraz, 21 vjeç

Unë u rrita në shtëpinë e një pastori, ku mësova rreth Perëndisë por jo rreth Sabatit të Tij.

Babai im, një pastor ungjillor, më mësoi t’i respektoja të giitha besimet, por ai nuk shkelte kurrë në Kishën Adventiste, në qytetin tonë, Luanda, në Angola. Ai kishte dëgjuar gjëra të këqija, që e kishin frikësuar, rreth kishës, dhe më ndaloi mua dhe anëtarët e tjerë të familjes, të shkonim atje.

Kur isha e re, shkova për të punuar në një qytet tjetër, ku jetoja me një xhaxha dhe familjen e tij. Fillova të studioja Biblën, çdo ditë, në orarin e drekës, bashkë me disa kolegë të punës. Studimi drejtohej nga një adventist. Të gjithë, përveç tij, mendonin se dita e Perëndisë ishte e diela. Thëniet e tij se Sabati Biblik është e shtuna më ngatërruan. Doja të dija më shumë ndaj ai më dha një libër adventist dhe disa predikime, nga një ungjillizues adventist, në video. Unë e lexova librin dhe i pashë predikimet dhe brenda meje filloi një konflikt rreth të shtunës dhe të dielës.

Një ditë, kur u ktheva në shtëpi, pashë që të afërmit e mi po shihnin predikimet.

“Kush është ky pastor?” pyeti xhaxhai. “Është shumë inteligjent dhe flet vetëm ato që janë të shkruara në Bibël.”

“Edhe unë dua të besoj vetëm ato që janë të shkruara në Bibël,” mendova.

Fillova ta studioja Biblën vetë. Ndërsa lexoja, vendosa të mos ndiqja më tradita të njerëzve por të kërkoja vetëm vullnetin e Perëndisë.

Kur u ktheva në shtëpinë time, kërkova një takim me babin dhe drejtuesit e kishës së tij dhe u prezantova të vërtetat e reja, që kisha gjetur në Bibël. Fola rreth sabatit të ditës së shtatë, të shenjtëruar në fund të javës së krijimit, te Zanafilla 2:2-3 dhe të përjetësuar, me gishtin e Perëndisë, në pllakat e Dhjetë Urdhërimeve, Eksodi 20:8-11. U kujtova se Jezusi gjatë jetë së Tij tokësore e mbajti të Shtunën besnikërisht, dhe dishepujt ndoqën shëmbullin e Tij, pasi Ai u ngjit në qiell.

“Pse nuk ia mësoni këto të vërteta kishës sonë?” i pyeta.

Ndërsa babai im dëgjonte, të tjerët pranuan se kishin njohuri rreth Sabatit. Ata nuk arrinin të shpjegonin pse preferonin të mbanin të dielën. Por më paralajmëruan që të mos i  bashkohesha Kishës Adventiste.

“Nëse i bashkohesh asaj kishe, do humbësh pozicionin tënd në kishën tonë,” tha njëri.

“Edhe nëse vazhdoj në pozicionin tim, do t’u mësoj njerëzve të vërtetat që gjenden në Bibël,” u përgjigja. “Do predikoj mesazhin adventist.”

Të tronditur, drejtuesit e kishës i dërguan një letër kishës Adventiste lokale, ku thuhej se unë isha anëtare e tyre dhe nuk do bëhesha adventiste. Megjithatë, unë vazhdova studimin e Biblës dhe u pagëzova nga një pastor adventist.

Sot, jam e martuar me burrin që më mësoi rreth Sabatit, gjatë studimeve Biblike në punë. Zemra ime është e mbushur me gëzim sepse edhe tre nga vëllezërit e mi janë pagëzuar. Babi dhe mami po studiojnë Biblën dhe kam besim se do pagëzohen së shpejti. Ju lutem, lutuni për ta dhe anëtarët e tjerë të familjes sime, që të kërkojnë vullnetin e Perëndisë, si shkruhet në Bibël.

Një pjesë e Ofertave të Sabatit të 13të të këtij tremujori do ndihmojnë katër projekte në vendin e Kristinës, Angola: një shkollë Adventiste në Luanda, një kishë Adventiste dhe shkollë fillore në Belizë, një qendër për viktima të dhunës familjare dhe këshillim në qytetin Lombe dhe një konvikt për djem, në Universitetin Adventist të Angolës, në qytetin Huambo. Faleminderit që planifikoni një ofertë bujare.

Fakte të shpejta:

-	Angola ishte vendi i fundit Afrikan që shpalli pavarësinë nga Portugalia, në 11 Nëntor, 1975. Pas pavarësisë, pati luftë civile, që zgjati nga viti 1975 deri në 2002, dhe shkaktoi vdekjen e miliona Angolanëve.